\article{列傳第十九}

\begin{pinyinscope}

 ○杭忽思



 杭忽思，阿速氏，主阿速國。太宗兵至其境，杭忽思率眾來降，賜名拔都兒，錫以金符，命領其土民。尋奉旨選阿速軍千人，及其長子阿塔赤扈駕親征。既還，阿塔赤入直宿衛。杭忽思還國，道遇敵人，戰歿，敕其妻外麻思領兵守其國。外麻思躬擐甲胄，平叛亂，後以次子按法普代之。



 阿塔赤從憲宗征西川軍於釣魚山，與宋兵戰有功，帝親飲以酒，賞以白金。阿里不哥叛，從也裏可徵之。至寧夏，與阿藍答兒、渾都海戰，率先赴敵，矢中其腹，不懼。世祖聞而嘉之，賞以白金，召入宿衛。中統二年，扈駕親征阿里不哥，追至失木里禿之地，以功復賞白金。三年，從征李璮，平之。至元五年，奉旨同不答臺領兵南征，攻破金剛臺。六年，從攻安慶府，戰有功。七年，從下五河口。十一年，從下沿江諸郡，戍鎮巢，民不堪命，宋降將洪福以計乘醉而殺之。世祖憫其死，賜其家白金五百兩、鈔三千五百貫，並鎮巢降民一千五百三十九戶，且命其子伯答兒襲千戶，佩金符。



 時失烈吉叛，詔伯答兒領阿速軍一千往征之，與甕吉剌只兒瓦臺軍戰于押里，復與藥木忽兒軍戰於禿剌及斡魯歡之地。十五年春，至伯牙之地，與赤憐軍合戰。五月，駐兵呵剌牙，與外剌臺、寬赤哥思等軍合戰。其大將塔思不花樹木為柵，積石為城，以拒大軍。伯答兒督勇士先登，拔之，伯答兒矢中右股，別吉裏迷失以其功聞，賞白金。二十年，授虎符、定遠大將軍、後衛親軍都指揮使，兼領阿速軍，充阿速拔都達魯花赤。二十二年，徵別失八里，軍於亦里渾察罕兒之地，與禿呵、不早麻軍戰，有功。二十六年，徵杭海，敵勢甚盛，大軍乏食，其母乃咬真輸己帑及畜牧等給軍食。世祖聞而嘉之，賜予甚厚。大德四年，伯答兒卒。



 長子斡羅思，由宿衛仕至隆鎮衛都指揮使。次子福定，襲職，官懷遠大將軍，尋改右阿速衛達魯花赤，兼管後衛軍。至大四年，兄都丹充右阿速衛都指揮使；福定復職後衛，升樞密同僉，命領軍一千守遷民鎮，尋授定遠大將軍、僉樞密院事、後衛親軍都指揮使，提調右衛阿速達魯花赤。二年，進資善大夫、同知樞密院事。後至元間，進知樞密院事。



 ○步魯合答



 步魯合答，蒙古弘吉剌氏。祖按主奴，太宗時率蒙古軍千人從諸王察合臺征河西，至山丹。攻下定、會、階、文諸州，以功為元帥，佩金符，駐軍漢陽禮店，戍守西和、階、文南界及西蕃邊境。換金虎符，真除元帥。父車里，襲職。從都元帥紐璘攻成都，宋將劉整以重兵守雲頂山，車里擊敗之，進圍其城。整遣裨校出戰，敗走，追至簡州斬之，殺三百餘人，遂拔其城。攻重慶，車裏將兵千人為先鋒，渡馬湖江，敗宋兵於馬老山，俘獲百餘人。戊午，諸軍還屯灰山，宋兵夜來劫營，車里擊敗之，斬首三百級。世祖即位，賜金符，為奧魯元帥，又改征行元帥。至元二年，車里以老疾不任事，諸王阿只吉命步魯合答代領其軍。至元八年，制授管軍千戶，佩金符。宋將昝萬壽攻成都，僉省嚴忠範遣步魯合答將兵七百人御之於沙坎。



 以下缺



\end{pinyinscope}