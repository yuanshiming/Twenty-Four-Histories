\article{本紀第三　憲宗}

\begin{pinyinscope}

 憲宗桓肅皇帝，諱蒙哥，睿宗拖雷之長子也。母曰莊聖太后，怯烈氏，諱唆魯禾帖尼。歲戊辰羅納德即「摩訶提婆·戈文德·羅納德」。，十二月三日生帝。時有黃忽答部知天象者，言帝後必大貴，故以蒙哥為名。蒙哥，華言長子也。太宗在潛邸，養以為子，屬昂灰皇后撫育之。既長，為娶火魯剌部女火裡差為妃，分之部民。及睿宗薨，乃命歸籓邸。從征伐，屢立奇功。嘗攻欽察部，其酋八赤蠻逃於海島。帝聞，亟進師，至其地，適大風刮海水去，其淺可渡。帝喜曰：「此天開道與我也。」遂進屠其眾，擒八赤蠻，命之跪，八赤蠻曰：「我為一國主，豈茍求生？且身非駝，何以跪人為？」乃命囚之。八赤蠻謂守者曰：「我之竄入於海，與魚何異，然終見擒，天也。今水回期且至，軍宜早還。」帝聞之，即班師，而水已至，後軍有浮渡者。復與諸王拔都征斡羅思部，至也烈贊城，躬自搏戰，破之。



 歲戊申，定宗崩，朝廷久未立君，中外洶洶，咸屬意於帝，而覬覦者眾，議未決。諸王拔都木哥、阿里不哥、唆亦哥禿、塔察兒，大將兀良合臺、速你帶、帖木迭兒、也速不花，咸會於阿剌脫忽剌兀之地，拔都首建議推戴。時定宗皇後海迷失所遣使者八剌在坐，曰：「昔太宗命以皇孫失烈門為嗣，諸王百官皆與聞之。今失烈門故在，而議欲他屬，將置之何地耶？」木哥曰：「太宗有命，誰敢違之。然前議立定宗，由皇后脫列忽乃與汝輩為之，是則違太宗之命者，汝等也，今尚誰咎耶？」八剌語塞。兀良合臺曰：「蒙哥聰明睿知，人咸知之，拔都之議良是。」拔都即申令於眾，眾悉應之，議遂定。



 元年辛亥夏六月，西方諸王別兒哥、脫哈帖木兒，東方諸王也古、脫忽、亦孫哥、按只帶、塔察兒、別里古帶，西方諸大將班裏赤等，東方諸大將也速不花等，復大會於闊帖兀阿闌之地，共推帝即皇帝位於斡難河。失烈門及諸弟腦忽等心不能平，有後言。帝遣諸王旭烈與忙可撒兒帥兵覘之。諸王也速忙可、不里、火者等後期不至，遣不憐吉鷿率兵備之。遂改更庶政：命皇弟忽必烈領治蒙古、漢地民戶；遣塔兒、斡魯不、察乞剌、賽典赤、趙璧等詣燕京，撫諭軍民；以忙哥撒兒為斷事官；以孛魯合掌宣發號令、朝覲貢獻及內外聞奏諸事；以晃兀兒留守和林宮闕、帑藏，阿藍答兒副之；以牙剌瓦赤、不只兒、斡魯不、睹答兒等充燕京等處行尚書省事，賽典赤、匿昝馬丁佐之；以訥懷、塔剌海、麻速忽等充別失八里等處行尚書省事，暗都剌兀尊、阿合馬、也的沙佐之；以阿兒渾充阿毋河等處行尚書省事，法合魯丁、匿隻馬丁佐之；以茶寒、葉了乾統兩淮等處蒙古、漢軍，以帶答兒統四川等處蒙古、漢軍，以和里鷿統土蕃等處蒙古、漢軍，皆仍前征進；以僧海雲掌釋教事，以道士李真常掌道教事。葉孫脫、按只鷿、暢吉、爪難、合答曲憐、阿里出及剛疙疸、阿散、忽都魯等，務持兩端，坐誘諸王為亂，並伏誅。遂頒便益事宜於國中：凡朝廷及諸王濫發牌印、詔旨、宣命，盡收之；諸王馳驛，許乘三馬，遠行亦不過四；諸王不得擅招民戶；諸官屬不得以朝覲為名賦斂民財；民糧遠輸者，許於近倉輸之。罷築和林城役千五百人。冬，以宴只吉帶違命，遣合丹誅之，仍籍其家。



 二年壬子春正月，幸失灰之地，遣乞都不花攻末來吉兒都怯寨。皇太后崩。夏，駐蹕和林。分遷諸王於各所：各丹於別石八里地，蔑里於葉兒的石河，海都於海押立地，別兒哥於曲兒只地，脫脫於葉密立地，蒙哥都及太宗皇後乞里吉忽帖尼於擴端所居地之西。仍以太宗諸后妃家貲分賜親王。定宗後及失烈門母以厭禳事覺，並賜死，謫失烈門、也速、孛裡等於沒脫赤之地，禁錮和只、納忽、也孫脫等於軍營。秋七月，命忽必烈征大理，諸王禿兒花、撒立征身毒，怯的不花征沒里奚，旭烈征西域素丹諸國。詔諭宋荊南、襄陽、樊城、均州諸守將，使求附。八月，忽必烈次臨洮，命總帥汪田哥以城利州聞，欲為取蜀之計。冬十月，命諸王也古征高麗。帝駐蹕月帖古忽闌之地。時帝因獵墜馬傷臂，不視朝百餘日。



 十月戊午，大赦天下。以帖哥紬、闊闊術等掌帑藏；孛闌合剌孫掌斡脫；阿忽察掌祭祀、醫巫、卜筮，阿剌不花副之。諸王合剌薨。以只兒斡帶掌傳驛所需，孛魯合掌必闍赤寫發宣詔及諸色目官職。徙諸匠五百戶修行宮。是歲，籍漢地民戶。諸王旭烈薨。



 三年癸丑春正月，汪田哥修治利州，且屯田，蜀人莫敢侵軼。帝獵於怯蹇義罕之地。諸王也古以怨襲諸王塔剌兒營。帝遂會諸王於斡難河北，賜予甚厚。罷也古征高麗兵，以札剌兒帶為征東元帥。遣必闍別兒哥括斡羅思戶口。三月，大兵攻海州，戍將王國昌逆戰於城下，敗之，獲都統一人。夏六月，命諸王旭烈兀及兀良合臺等帥師征西域哈裏發八哈塔等國。又命塔塔兒帶撒里、土魯花等征欣都思、怯失迷兒等國。帝幸火兒忽納要不兒之地。諸王拔都遣脫必察詣行在，乞買珠銀萬錠，以千錠授之，仍詔諭之曰：「太祖、太宗之財，若此費用，何以給諸王之賜！王宜詳審之。此銀就充今後歲賜之數。」秋，幸軍腦兒。以忙可撒兒為萬戶，哈丹為札魯花赤。九月，忽必烈次忒剌地，分兵三道以進。冬十二月，大理平。帝駐蹕汪吉地。命宗王耶虎與洪福源同領軍征高麗，攻拔禾山、東州、春州、三角山、楊根、天龍等城。是歲，斷事官忙哥撒兒卒。



 四年甲寅春，帝獵於怯蹇義罕。夏，幸月兒滅怯土之地。遣札剌亦兒部人火兒赤征高麗。秋七月，詔官吏之赴朝理算錢糧者，許自首不公，仍禁以後浮費。冬，大獵於也滅乾哈里義海之地。忽必烈還自大理，留兀良合臺攻諸夷之未附者，入覲於獵所。是歲，會諸王於顆顆腦兒之西，乃祭天於日月山。初籍新軍。帝謂大臣，求可以慎固封守、閑於將略者。擢史樞征行萬戶，配以真定、相、衛、懷、孟諸軍，駐唐、鄧。張柔移鎮亳州。權萬戶史權屯鄧州。張柔遣張信將八漢軍戍潁州。王安國將四千戶渡漢南，深入而還。張柔以連歲勤兵，兩淮艱於糧運，奏據亳之利。詔柔率山前八軍，城而戍之。柔又以渦水北隘淺不可舟，軍既病涉，曹、濮、魏、博粟皆不至，乃築甬路自亳抵汴，堤百二十里，流深而不能築，復為橋十五，或廣八十尺，橫以二堡戍之。均州總管孫嗣遣人齎蠟書降，且乞援，史權以精甲備宋人之要，遂援嗣而來。其後驍將鐘顯、王梅、杜柔、袁師信各帥所部來降。



 五年乙卯春，詔徵逋欠錢穀。夏，帝幸月兒滅怯土。秋九月，張柔會大帥於符離。以百丈口為宋往來之道，可容萬艘，遂築甬路，自亳而南六十餘里，中為橫江堡。又以路東六十里皆水，可致宋舟，乃立柵水中，惟密置偵邏於所達之路，由是鹿邑、寧陵、考、柘、楚丘、南頓無宋患，陳、蔡、潁、息皆通矣。是歲，改命札剌鷿與洪福源同征高麗。後此又連三歲，攻拔其光州、安城、忠州、玄風、珍原、甲向、玉果等城。



 六年丙辰春，大風起北方，砂礫飛揚，白日晦冥。帝會諸王、百官於欲兒陌哥都之地，設宴六十餘日，賜金帛有差，仍定擬諸王歲賜錢穀。忽必烈遣沒兒合石詣行在所，奏請續簽內郡漢軍，從之。夏四月，駐蹕於塔密兒。五月，幸昔剌兀魯朵。六月，太白晝見。幸鷿亦兒阿答。諸王亦孫哥、駙馬也速兒等請伐宋。帝亦以宋人違命囚使，會議伐之。秋七月，命諸王各還所部以居。諸王塔察兒、駙馬帖裏垓軍過東平諸處，掠民羊豕，帝聞，遣使問罪，由是諸軍無犯者。是歲，波麗國王細嵯甫、雲南酋長摩合羅嵯及素丹諸國來覲。兀良合臺討白蠻等，克之；遂自昔八兒地還至重慶府，敗宋將張都統。賜金縷織文衣一襲、銀五十兩、彩帛萬二百匹，以賚軍士。冬，帝駐蹕阿塔哈帖乞兒蠻。以阿木河回回降民分賜諸王百官。



 七年丁巳春，幸忽闌也兒吉。詔諸王出師征宋。乞都不花等討末來吉兒都怯寨，平之。夏六月，謁太祖行宮，祭旗鼓，復會於怯魯連之地，還幸月兒滅怯土。秋，駐蹕於軍腦兒，釃馬乳祭天。九月，出師南征。以駙馬剌真之子乞鷿為達魯花赤，鎮守斡羅思，仍賜馬三百、羊五千。回鶻獻水精盆、珍珠傘等物，可直銀三萬餘錠。帝曰：「方今百姓疲弊，所急者錢爾，朕獨有此何為？」卻之。賽典赤以為言，帝稍償其直，且禁其勿復有所獻。宗王塔察兒率諸軍南征，圍樊城，霖雨連月，乃班師。元帥卜鄰吉鷿軍自鄧州略地，遂渡漢江。冬十一月，兀良合臺伐交趾，敗之，入其國。安南主陳日煚竄海島，遂班師。遣阿藍答兒、脫因、囊加臺等詣陜西等處理算錢穀。冬，帝度漠南，至於玉龍棧。忽必烈及諸王阿里不哥、八里土、出木哈兒、玉龍塔失、昔烈吉、公主脫滅乾等來迎，大燕，既而各遣歸所部。



 八年戊午春正月朔，幸也裏本朵哈之地，受朝賀。二月，陳日煚傳國於長子光昺。光昺遣婿與其國人以方物來見，兀良合臺送詣行在所。諸王旭烈兀討回回哈裏發，平之，禽其王，遣使來獻捷。帝獵於也里海牙之地。師南征，次於河。適冰合，以土覆之而渡。帝自將伐宋，由西蜀以入。命張柔從忽必烈征鄂，趨杭州。命塔察攻荊山，分宋兵力。宋四川制置使蒲澤之攻成都，紐鄰率師與戰，敗之；進攻雲頂山，守將姚某等以眾相繼來降。詔以紐鄰為都元帥。帝由東勝渡河。遣參知政事劉太平括興元戶口。三月，命洪茶丘率師從札剌鷿同征高麗。夏四月，駐蹕六盤山，諸郡縣守令來覲。豐州千戶郭燧奏請續簽軍千人修治金州，從之。是時，軍四萬，號十萬，分三道而進：帝由隴州入散關，諸王莫哥由洋州入米倉關，孛里義萬戶由漁關入沔州。以明安答兒為太傅，守京兆。詔徵益都行省李亶兵，璮來言：「益都南北要沖，兵不可撤。」從之。璮還，擊海州、漣水等處。五月，皇子阿速帶因獵獨騎傷民稼，帝見讓之，遂撻近侍數人。士卒有拔民蔥者，即斬以徇。由是秋毫莫敢犯。仍賜所經郡守各有差。秋七月，留輜重於六盤山，率兵由寶雞攻重貴山，所至輒平。八月辛丑，璮與宋人戰，殺宋師殆盡。九月，駐蹕漢中。都元帥紐鄰留密里火者、劉黑馬等守成都，悉率餘兵渡馬湖，禽宋制置使張實，遂遣實招諭苦竹隘，實遁。冬十月壬午，帝次寶峰。癸未，如利州，觀其城池並非深固，以汪田哥能守，蜀不敢犯，賜卮酒獎諭之。帝渡嘉陵江，至白水江，命田哥造浮梁以濟，梁成，賜田哥等金帛有差。帝駐蹕劍門。戊子，攻苦竹隘，裨將趙仲竊獻東南門，師入，與其守將楊立戰，敗之，殺立，眾皆奔潰。詔毋犯趙仲家屬，仍賜仲衣帽，徙於隆慶。己亥，獲張實，支解之。賜田哥玉帶及犒賞士卒，留精兵五百守之。遣使招諭龍州。帝至高峰。庚子，圍長寧山，守將王佐、裨將徐昕等率兵出戰，敗之。十一月己酉，帝督軍先攻鵝頂堡。壬子，力戰於望喜門。薄暮，宋知縣王仲由鵝頂堡出降。是夜破其城，王佐死焉。癸丑，誅佐之子及徐昕等四十餘人。以彭天祥為達魯花赤治其事，王仲副之。丙辰，進攻大獲山，守將楊大淵降，命大淵為四川侍郎，仍以其兵從。庚午，次和溪口，遣驍騎略青居山。是月，龍州王知府降。諸王莫哥都攻禮義山不克，諸王塔察兒略地至江而還，並會於行在所。命忽必烈統諸路蒙古、漢軍伐宋。十二月壬午，楊大淵率所部兵與汪田哥分擊相如等縣。都元帥紐鄰攻簡州，以宋降將張威率眾為先鋒。乙酉，帝次於運山。大淵遣人招降其守將張大悅，仍以大悅為元帥。師至青居山，裨將劉淵等殺都統段元鑒降。庚寅，遣使招諭未附。丁酉，隆州守縣降。己亥，大良山守將蒲元圭降。詔諸軍毋俘掠。癸卯，攻雅州，拔之。石泉守將趙順降。甲辰，遣宋人晉國寶招諭合州守將王堅，堅辭之，國寶遂歸。是歲，皇子辨都薨於吉河之南。



 九年己未春正月乙巳朔，駐蹕重貴山北，置酒大會，因問諸王、駙馬、百官曰：「今在宋境，夏暑且至，汝等其謂可居否乎？」札剌亦兒部人脫歡曰：「南土瘴癘，上宜北還，所獲人民，委吏治之便。」阿兒剌部人八里赤曰：「脫歡怯，臣願往居焉。」帝善之。戊申，晉國寶歸次峽口，王堅追還殺之。諸王莫哥都復攻渠州禮義山，曳剌禿魯雄攻巴州平梁山。丁卯，大淵請攻合州，俘男女八萬餘。



 二月丙子，帝悉率諸兵渡雞爪灘，至石子山。丁丑，督諸軍戰城下。辛巳，攻一字城。癸未，攻鎮西門。三月，攻東新門、奇勝門、鎮西門小堡。夏四月丙子，大雷雨凡二十日。乙未，攻護國門。丁酉，夜登外城，殺宋兵甚眾。五月，屢攻不克。六月丁巳，汪田哥復選兵夜登外城馬軍寨，殺寨主及守城者。王堅率兵來戰。遲明，遇雨，梯折，後軍不克進而止。是月，帝不豫。秋七月辛亥，留精兵三千守之，餘悉攻重慶。癸亥，帝崩於釣魚山，壽五十有二，在位九年。追謚桓肅皇帝，廟號憲宗。



 帝剛明雄毅，沉斷而寡言，不樂燕飲，不好侈靡，雖后妃不許之過制。初，太宗朝，群臣擅權，政出多門。至是，凡有詔旨，帝必親起草，更易數四，然後行之。御群臣甚嚴，嘗諭旨曰：「爾輩若得朕獎諭之言，即志氣驕逸，志氣驕逸，而災禍有不隨至者乎？爾輩其戒之。」性喜畋獵，自謂遵祖宗之法，不蹈襲他國所為。然酷信巫覡卜筮之術，凡行事必謹叩之，殆無虛日，終不自厭也。



\end{pinyinscope}