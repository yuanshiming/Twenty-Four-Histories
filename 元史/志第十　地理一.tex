\article{志第十　地理一}

\begin{pinyinscope}

 自封建變為郡縣，有天下者，漢、隋、唐、宋為盛，然幅員之廣，咸不逮元。漢梗於北狄整個世界作為自由活動的對象。認為它是現象學本質的客觀，隋不能服東夷，唐患在西戎，宋患常在西北。若元，則起朔漠，並西域，平西夏，滅女真，臣高麗，定南詔，遂下江南，而天下為一，故其地北逾陰山，西極流沙，東盡遼左，南越海表。蓋漢東西九千三百二里，南北一萬三千三百六十八里，唐東西九千五百一十一里，南北一萬六千九百一十八里，元東南所至不下漢、唐，而西北則過之，有難以里數限者矣。



 初，太宗六年甲午，滅金，得中原州郡。七年乙未，下詔籍民，自燕京、順天等三十六路，戶八十七萬三千七百八十一，口四百七十五萬四千九百七十五。憲宗二年壬子，又籍之，增戶二十餘萬。世祖至元七年，又籍之，又增三十餘萬。十三年，平宋，全有版圓。二十七年，又籍之，得戶一千一百八十四萬八百有奇。於是南北之戶總書於策者，一千三百一十九萬六千二百有六，口五千八百八十三萬四千七百一十有一，而山澤溪洞之民不與焉。立中書省一，行中書省十有一：曰嶺北，曰遼陽，曰河南，曰陜西，曰四川，曰甘肅，曰雲南，曰江浙，曰江西，曰湖廣，曰征東，分鎮籓服，路一百八十五，府三十三，州三百五十九，軍四，安撫司十五，縣一千一百二十七。文宗至順元年，戶部錢糧戶數一千三百四十萬六百九十九，視前又增二十萬有奇，漢、唐極盛之際，有不及焉。蓋嶺北、遼陽與甘肅、四川、雲南、湖廣之邊，唐所謂羈縻之州，往往在是，今皆賦役之，比於內地；而高麗守東籓，執臣禮惟謹，亦古所未見。地大民眾，後世狃於治安，而不知詰戎兵、慎封守，積習委靡，一旦有變，而天下遂至於不可為。嗚呼！盛極而衰，固其理也。



 唐以前以郡領縣而已，元則有路、府、州、縣四等。大率以路領州、領縣，而腹里或有以路領府、府領州、州領縣者，其府與州又有不隸路而直隸省者，具載於篇，而其沿革則溯唐而止焉。作《地理志》。凡路，低於省一字。府與州直隸省者，亦低於省一字。其有宣慰司、廉訪司，亦止低於省一字。各路錄事司與路所親領之縣與府、州之隸路者，低於路一字。府與州所領之縣，低於府與州一字。府領州、州又領縣者，又低於縣一字。路所親領之縣若府若州，曰領縣若干、府若干、州若干；府與州所領之縣，則曰若干縣，所以別之也。



 中書省統山東西、河北之地，謂之腹裏，為路二十九，州八，屬府三，屬州九十一，屬縣三百四十六。各路立站，總計一百九十八處。



 大都路，唐幽州範陽郡。遼改燕京。金遷都，為大興府。元太祖十年，克燕，初為燕京路，總管大興府。太宗七年，置版籍。世祖至元元年，中書省臣言：「開平府闕庭所在，加號上都，燕京分立省部，亦乞正名。」遂改中都，其大興府仍舊。四年，始於中都之東北置今城而遷都焉。京城右擁太行，左挹滄海，枕居庸，奠朔方。城方六十里，十一門：正南曰麗正，南之右曰順承，南之左曰文明，北之東曰安貞，北之西曰健德，正東曰崇仁，東之右曰齊化，東之左曰光熙，正西曰和義，西之右曰肅清，西之左曰平則。海子在皇城之北、萬壽山之陰，舊名積水潭，聚西北諸泉之水，流入都城而匯於此，汪洋如海，都人因名焉。恣民漁採無禁，擬周之靈沼雲。九年，改大都。十九年，置留守司。二十一年，置大都路總管府。戶一十四萬七千五百九十，口四十萬一千三百五十。用至元七年抄籍數。領院二、縣六、州十。州領十六縣。



 右警巡院。



 左警巡院。初設警巡院三，至元四年，省其一，止設左右二院，分領坊市民事。



 縣六



 大興，赤。宛平，赤。與大興分治郭下。金水河源出玉泉山，流入皇城，故名金水。良鄉，下。永清，下。寶坻下。至元十六年，於縣立屯田所，收子粒赴太倉及醴源倉輸納。昌平。下。



 州十



 涿州，下。唐範陽縣，復改涿州。宋因之。元太宗八年，為涿州路。中統四年，復為涿州。領二縣：



 範陽，下。倚郭。房山。下。金奉先縣，至元二十七年，改今名。



 霸州，下。唐隸幽州。周始置霸州。宋升永清郡。金置信安軍。元仍為霸州。領四縣：



 益津，下。倚郭。中統四年省，至元二年置。文安，下。大城，下。



 保定。下。至元二年，省入益津，四年置。



 通州，下。唐為潞縣。金改通州，取漕運通濟之義，有豐備、通濟、太倉以供京師。領二縣：



 潞縣，倚郭。三河。下。



 薊州，下。唐置，後改漁陽郡，仍改薊州。宋為廣川郡。金為中都。元太祖十年，定其地，仍為薊州。領五縣：



 漁陽，下。倚郭。豐閏，下。至元二年，省入玉田，四年，以路當沖要復置。二十一年，立豐閏署，領屯田八百三十七戶。玉田，下。遵化，下。



 平谷。下。至元二年，省入漁陽，十三年復置。



 漷州，下。遼、金為漷陰縣。元初為大興府屬邑，至元十三年，升漷州，割大興府之武清、香河二邑來屬。領二縣：



 香河，下。武清。



 順州，下。唐初改燕州，復為歸德郡，復為順州，復為歸順州。遼為歸化軍。宋為順興軍。金仍為順州，置溫陽縣。元廢縣存州。



 檀州，下。唐改密雲郡，又復為檀州。遼為武威軍。宋為鎮遠軍。金仍為檀州。元因之。



 東安州，下。唐以前為安次縣。遼、金因之，元初隸大興府。太宗七年，隸霸州。中統四年，升為東安州，隸大都路。



 固安州，下。唐仍隋舊為固安縣，隸幽州。宋隸涿水郡。金隸涿州。元憲宗九年，隸霸州，又改隸大興府。中統四年，升固安州。



 龍慶州，唐為媯川縣。金為縉山縣。元至元三年，省入懷來縣，五年復置，本屬上都路宣德府奉聖州。二十二年，仁宗生於此。延祐三年，割縉山、懷來來隸大都，升縉山為龍慶州。領一縣：



 懷來。下。



 上都路，唐為奚、契丹地。金平契丹，置桓州。元初為札剌兒部、兀魯郡王營幕地。憲宗五年，命世祖居其地，為巨鎮。明年，世祖命劉秉忠相宅於桓州東、灤水北之龍岡。中統元年，為開平府。五年，以闕庭所在，加號上都，歲一幸焉。至元二年，置留守司。五年，升上都路總管府。十八年，升上都留守司，兼行本路總管府事。戶四萬一千六十二，口一十一萬八千一百九十一。領院一、縣一、府一、州四，州領三縣，府領三縣、二州，州領六縣。



 警巡院。



 縣一



 開平。上。



 府一



 順寧府，唐為武州。遼為德州。金為宣德州。元初為宣寧府。太宗七年，改山東路總管府。中統四年，改宣德府，隸上都路。至元三年，以地震改順寧府。領三縣、二州。



 三縣



 宣德，下。倚郭。至元二年，省本府之錄事司並龍門縣並入焉。二十八年，又割龍門去屬雲州。宣平，下。順聖。下。本隸弘州，今來屬。



 二州



 保安州，下。唐新州。遼改奉聖州。金為德興府。元初因之。舊領永興、縉山、懷來、礬山四縣。至元二年，省礬山入永興。三年，省縉山入懷來，仍改為奉聖州，隸宣德府。五年，復置縉山。延祐三年，以縉山、懷來仍隸大都。至元三年，以地震改保安州。領一縣：永興。下。倚郭。



 蔚州，下。唐改為安邊郡，又改為興唐縣，又仍為蔚州。遼為忠順軍。金仍為蔚州。元至元二年，省州為靈仙縣，隸弘州。其年，復改為蔚州，隸宣德府。領五縣：靈仙，下。靈丘，下。飛狐，下。定安，下。廣靈。下。



 州四



 興州，下。唐為奚地。金初為興化軍，隸北京，後為興州。元中統三年，屬上都路。領二縣：



 興安，下。至元二年置。宜興。中。至元二年置。



 松州，下。本松林南境，遼置松山州。金為松山縣，隸北京路大定府。元中統三年，升為松州，仍存縣。至元二年，省縣入州。



 桓州，下。本上谷郡地，金置桓州。元初廢，至元二年復置。



 雲州，下。古望雲川地，契丹置望雲縣。金因之。元中統四年，升縣為雲州，治望雲縣。至元二年，州存縣廢。二十八年，復升宣德之龍門鎮為望雲縣，隸雲州。領一縣：



 望雲。



 興和路，上。唐屬新州。金置柔遠鎮，後升為縣，又升撫州，屬西京。元中統三年，以郡為內輔，升隆興路總管府，建行宮。戶八千九百七十三，口三萬九千四百九十五。領縣四、州一。



 縣四



 高原，下。倚郭。中統二年隸宣德府，三年來屬。懷安，下。元初隸宣德府，中統三年來屬。天成，下。元初隸宣德府，中統三年來屬。咸寧。下。元初隸宣德府，中統三年來屬。



 州一



 寶昌州，下。金置昌州。元初隸宣德府，中統三年隸本路，置鹽使司。延祐六年，改寶昌州。



 永平路，下。唐平州。遼為盧龍軍。金為興平軍。元太祖十年，改興平府。中統元年，升平灤路，置總管府，設錄事司。大德四年，以水患改永平路。戶一萬三千五百一十九，口三萬五千三百。領司一、縣四、州一。州領二縣。



 錄事司。



 縣四



 盧龍，下。倚郭。遷安，下。至元二年，省入盧龍縣，後復置。撫寧，下。至元二年，與海山俱省入昌黎。三年復置。四年，又與海山俱入昌黎。七年復置，仍省昌黎、海山入焉。十一年，復置昌黎，以屬灤州，今昌黎屬本縣。昌黎。下。至元十一年復置，仍並海山入焉。詳見撫寧縣。



 州一



 灤州，下。在盧龍塞南，金領義豐、馬城、石城、樂亭四縣。元至元二年，省義豐入州。三年復置，先以石城省入樂亭，其年改入義豐。四年，馬城亦省。領二縣：



 義豐，下。倚郭。至元二年省入州，三年復置。樂亭。下。元初嘗於縣置漠州，尋廢，復為樂亭縣，隸灤州。



 德寧路，下。領縣一：德寧。下。



 凈州路，下。領縣一：天山。下。



 泰寧路，下。領縣一：泰寧。下。



 集寧路，下。領縣一：集寧。下。



 應昌路，下。領縣一：應昌。下。



 全寧路，下。領縣一：全寧。下。



 寧昌路，下。領縣一：寧昌。下。



 砂井總管府，領縣一：砂井。



 以上七路、一府、八縣皆闕。



 保定路，上。本清苑縣，唐隸鄚州。宋升保州。金改順天軍。元太宗十一年，升順天路，置總管府。至元十二年，改保定路，設錄事司。戶七萬五千一百八十二，口一十三萬九百四十。領司一、縣八、州七。州領十一縣。



 錄事司。



 縣八



 清苑，中。附郭。滿城，中。唐縣，下。金隸定州，後來屬。慶都，下。元初隸真定府，太宗十一年來屬。行唐，下。曲陽，中。古恆州地，唐為曲陽縣。宋屬中山府。金因之。元初改恆州，立元帥府，割阜平、靈壽、行唐、慶都、唐縣以隸之。逮移鎮歸德，還隸中山府，復為曲陽縣，後隸保定，北岳恆山在焉。新安，下。金置新安州渥城縣。元至元二年，州縣俱廢，改為新安鎮，入歸信縣。四年，割入容城。九年，置新安縣來屬。博野。下。至元三十一年立。



 州七



 易州，中。唐改上谷郡，又復為易州。元太宗十一年，割隸順天府。至元十年，隸大都路。二十三年，還隸保定。領三縣：



 易縣，中。倚郭。元初存州廢縣，至元三年復置。淶水，下。定興。下。金隸涿州，今來屬。



 祁州，中。唐為義豐縣，屬定州。宋改為蒲陰縣。金於縣置祁州，屬真定路。元至元三年，立附郭蒲陰縣及以束鹿、深澤二縣來屬，隸保定。領三縣：



 蒲陰，中。倚郭。深澤，下。至元二年，並入束鹿縣，三年又來屬。束鹿。中。



 雄州，下。唐歸義縣。五代為瓦橋關，周世宗克三關，於關置雄州。宋為易陽郡。金為永定軍。元太宗十一年，割雄州三縣屬順天路。至元十年，改屬大都路。十二年改順天路為保定路，二十三年，復以雄州隸之。領三縣：



 歸信，下。容城，下。金隸安肅州，今來屬。新城。太宗二年，改新泰州。七年，復為縣，隸大都路。十一年，隸順天路。至元二年，隸雄州。十年，隸大都。二十三年復來屬。



 安州，下。唐為唐興縣，隸鄚州。宋升順安軍。金改安州，治渥城縣。元初移治葛城。至元二年，廢為鎮，入高陽縣，後復改安州，隸保定。領二縣：



 葛城，下。倚郭。高陽。下。



 遂州，下。唐為遂城縣，屬易州。宋改廣信軍。金廢為遂城縣，隸保州。元至元二年，省入安肅州為鎮，後復置州而縣廢，隸保定。



 安肅州，下。本易州宥戎鎮地，宋創立靜戎軍，又改安肅軍。金為安肅州。元隸保定。



 完州，下。唐為北平縣，隸定州。宋升北平軍。金更為永平縣，又改完州。元至元二年，改永平縣，後復為完州。



 燕南河北道肅政廉訪司



 真定路，唐恆山郡，又改鎮州。宋為真定府。元初置總管府，領中山府，趙、邢、洺、磁、滑、相、浚、衛、祁、威、完十一州。後割磁、威隸廣平，浚、滑隸大名，祁、完隸保定，又以邢入順德，洺入廣平，相入彰德，衛入衛輝；又以冀、深、晉、蠡四州來屬。戶一十三萬四千九百八十六，口二十四萬六百七十。領司一、縣九、府一、州五。府領三縣，州領十八縣。



 錄事司。



 縣九



 真定，中。倚郭。槁城，中。太宗六年，為永安州，無極、寧晉、新樂、平棘四縣隸焉。七年，廢州為槁城縣，屬真定。欒城，下。元氏，中。獲鹿，中。太宗在潛邸改西寧州，既即位七年，復為獲鹿縣，隸真定。平山。下。靈壽，下。阜平，下。涉縣。元初為崇州，隸真定路，後廢州復置涉縣。至元二年，省入磁州，後復來屬。



 府一



 中山府，唐定州。宋為中山郡。金為中山府。元初因之。舊領祁、完二州，太宗十一年，割二州隸順天府，後為散府，隸真定。領三縣：



 安喜，中。新樂，下。無極。中。



 州五



 趙州，中。唐趙州。宋為慶源軍。金改沃州。元仍為趙州。舊領平棘、臨城、欒城、元氏、高邑、贊皇、寧晉、隆平、柏鄉九縣，太祖十五年，割欒城、元氏隸真定。領七縣：



 平棘，中。寧晉，下。隆平，下。臨城，中。柏鄉，下。高邑，下。贊皇。下。至元二年，並入高邑。七年復置。



 冀州，上。唐改魏州，後仍為冀州。宋升安武軍。元仍為冀州。領五縣：



 信都，中。至元初與冀州錄事司俱省入冀州，後復置。三年，省錄事司入焉，為冀州治所。南宮，上。棗強，中。武邑，中。新河。中。太宗四年置。



 深州，下。唐改饒陽郡，後仍為深州。元初隸河間，置帥府。太宗十年，隸真定路，領饒陽、安平、武強、束鹿、靜安五縣。後割安平、饒陽、武強隸晉州，束鹿隸祁州，以冀州之衡水來屬。領二縣：



 靜安，中。衡水。下。



 晉州，唐、宋皆為鼓城縣。元太祖十年，改晉州。太宗十年，立鼓城等處軍民萬戶府。中統二年，復為晉州。領四縣：



 鼓城，中。倚郭。饒陽，中。安平，下。太祖十九年，為南平州，於此行千戶總管府事，領饒陽一縣。太宗七年，復改為縣，隸深州。憲宗在潛，隸鼓城等處軍民萬戶府。中統二年，改立晉州，仍為安平縣隸焉。武強。下。元初創立東武州，領武邑、靜安。太宗六年，廢州復為縣，改隸深州。十一年，割屬祁州。憲宗在潛，隸鼓城等處軍民萬戶府。中統二年，置晉州，縣隸焉。



 蠡州，下。唐始置。宋改永寧軍。金仍為蠡州。元初隸真定，領司候司、博野縣。至元三年，省司候司、博野縣入蠡州。十七年，直隸省部。二十一年，仍屬真定。



 順德路，下。唐邢州。宋為信德府。金改邢州。元初置元帥府，後改安撫司。憲宗分洺水民戶之半於武道鎮，置司總管。五年，以武道鎮置廣宗縣，並以來屬。中統三年，升順德府。至元元年，以洺州、磁州來屬。二年，洺、磁自為一路，以順德為順德路總管府。戶三萬五百一，口一十二萬四千四百六十五。領司一、縣九。



 錄事司。



 縣九



 邢臺，中。倚郭。鉅鹿，中。內丘，中。至元二年，並唐山縣入焉，後復置唐山，與內丘並。平鄉，中。廣宗，中。憲宗五年置。中統三年以後屬順德府。至元二年，省入平鄉縣，後復置，隸順德路。沙河，下。至元二年，省南和縣入焉。後復置南和，與沙河並。南河，下。唐山。下。任縣。下。至元二年，省入邢臺縣，後復置。



 廣平路，下。唐洺州，又為廣平郡。元太宗八年，置邢洺路總管府，以邢、磁、威隸之。憲宗二年，為洺磁路，止領磁、威二州。至元十五年，升廣平路總管府。戶四萬一千四百四十六，口六萬九千八十二。領司一、縣五、州二。州領六縣。



 錄事司。



 縣五



 永平，中。倚郭。曲周，中。肥鄉，中。雞澤，下。元初並入永年，後復置。廣平。下。



 州二



 磁州，中。唐磁州。宋為滏陽郡。金以隸彰德。元太祖十年，升為滏源軍節度，隸真定路。太宗八年，隸邢洺路。憲宗二年，改邢洺路為洺磁路。至元二年，以真定之涉縣及成安縣並入滏陽，武安縣並入邯鄲，止以滏陽、邯鄲二縣及錄事司來屬。後復置涉縣歸真定，以滏陽、武安、邯鄲、成安、錄事司隸焉。至元三年，並錄事司入滏陽縣。至元十五年，改洺磁路為廣平路總管府，磁州仍隸焉。領四縣：



 滏陽，中。倚郭。武安，中。邯鄲，下。成安。下。



 威州，中。舊無此州，金始置。元太宗六年，割隸邢洺路，以洺水縣來屬。憲宗二年，隸洺磁路，徙州治於洺水。領二縣：



 洺水，中。倚郭。太宗八年，隸洺州。定宗二年，改隸威州。憲宗二年，徙威州治此。井陘。下。威州本治此，憲宗二年，移州治於洺水縣，井陘為屬縣。



 彰德路，下。唐相州，又改鄴郡。石晉升彰德軍。金升彰德府。元太宗四年，立彰德總帥府，領衛、輝二州。憲宗二年，割出衛、輝，以彰德為散府，屬真定路。至元二年，復立彰德總管府，領懷、孟、衛、輝四州，及本府安陽、臨漳、湯陰、輔巖、林慮五縣。四年，又割出懷、孟、衛、輝，仍立總管，以林慮升為林州，復立輔巖縣隸之。六年，並輔巖入安陽。戶三萬五千二百四十六，口八萬八千二百六。領司一、縣三、州一。



 錄事司。



 縣三



 安陽，上。至元六年，並輔巖入焉。湯陰，中。臨漳。中。



 州一



 林州，下。本林慮縣，金升為州。元太宗七年，行縣事。憲宗二年，復為州。至元二年，復為縣，又並輔巖入焉。未幾復為州，割輔巖入安陽，仍以州隸彰德路。



 大名路上。唐魏州。五代南漢改大名府。金改安武軍。元因舊名，為大名府路總管府。戶六萬八千六百三十九，口一十六萬三百六十九。領司一、縣五、州三。州領六縣。



 錄事司。



 縣五



 元城，中。倚郭。至元二年，並入大名縣，後復置。大名，中。倚郭。太宗六年，立縣治。憲宗二年，遷縣事於府城內。至元二年，省元城來屬，尋析大名、元城為二縣。九年，還縣治於故所。南樂，中。魏縣，中。清河。本恩州地，太宗七年，籍為清河縣，隸大名路。



 州三



 開州，上。唐澶州。宋升開德府。金為開州。元割開封之長垣、曹州之東明來屬。領四縣：



 濮陽，上。倚郭。東明，中。太宗七年，割隸大名路。至元二年來屬。長垣，中。初隸大名路，至元二年始隸開州。清豐。中。



 滑州，中。唐改靈昌郡。宋改武成軍。元仍為滑州。領二縣：



 白馬，上。為州治所。內黃。



 浚州，下。唐置黎州，後廢。石晉置浚州。宋為通利軍，又改平川軍。金復為浚州。元初隸真定。至元二年，隸大名。



 懷慶路，下。唐懷州，復改河內郡，又仍為懷州。宋升為防禦。金改南懷州，又改沁南軍。元初復為懷州。太宗四年，行懷孟州事。憲宗六年，世祖在潛邸，以懷孟二州為湯沐邑。七年，改懷孟路總管府。至元元年，以懷孟路隸彰德路。二年，復以懷孟自為一路。延祐六年，以仁宗潛邸改懷慶路。戶三萬四千九百九十三，口一十七萬九百二十六。領司一、縣三、州一。州領三縣。



 錄事司。



 縣三



 河內，中。修武，中。武陟。中。



 州一



 孟州，下。唐置河陽軍，又升孟州。宋隸河北道。金大定中，為河水所害，北去故城十五里，築今城，徙治焉。故城謂之下孟州，新城謂之上孟州。元初治下孟州。憲宗八年，復立上孟州，河陽、濟源、王屋、溫四縣隸焉，設司候司。至元三年，省王屋入濟源，並司候司入河陽。領三縣：



 河陽，下。濟源，下。太宗六年，改濟源為原州。七年，州廢，復為縣。至元三年，省王屋縣入焉。溫縣。



 衛輝路，下。唐義州，又為衛州，又為汲郡。金改河平軍。元中統元年，升衛輝路總管府，設錄事司。戶二萬二千一百一十九，口一十二萬七千二百四十七。領司一、縣四、州二。



 錄事司。



 縣四



 汲縣，下。倚郭。新鄉，中。獲嘉，下。胙城。下。舊以胙城為倚郭。憲宗元年，還州治於汲，以胙城為屬邑。



 州二



 輝州，下。唐以共城縣置共州。宋隸衛州。金改為河平縣，又改蘇門縣，又升蘇門縣為輝州，置山陽縣屬焉。至元三年，省蘇門縣，廢山陽為鎮，入本州。



 淇州，下。唐、宋、金並為衛縣之域，曰鹿臺鄉。元憲宗五年，以大名、彰德、衛輝籍餘之民，立為淇州，因又置縣曰臨淇，為倚郭。中統元年，隸大名路宣撫司。至元三年，立衛輝路，以州隸之，而臨淇縣省。



 河間路，上。唐瀛州。宋河間府。元至元二年，置河間路總管府。戶七萬九千二百六十六，口一十六萬八千五百三十六。領司一、縣六、州六。州領十七縣。



 錄事司。



 縣六



 河間，中。倚郭。肅寧，下。至元二年，廢為鎮，入河間縣，後復舊。齊東，下。憲宗三年，隸濟南路。至元二年，還屬河間路。寧津，下。憲宗二年，屬濟南路，至元二年，隸河間。臨邑，下。本屬濟南府，太宗七年，割屬河間。憲宗三年，還屬濟南。至元二年，復屬河間。青城。下。本青平鎮，太宗七年，析臨邑、寧津地置縣，隸濟南。中統置青城縣，隸陵州。至元二年，隸河間。



 州六



 滄州，中。唐改景城郡，復仍為滄州。金升臨海軍。元復為滄州。領五縣：



 清池，中。樂陵，中。南皮，下。無棣，下。至元二年，並入樂陵縣，以縣治入濟南之棣州，尋復置。鹽山。下。



 景州，中。唐觀州，又改景州。宋改永靜軍。金仍改觀州。元因之。至元二年，復為景州。領五縣：



 蓚縣，中。舊屬觀州，元初升元州，後復為蓚縣。故城，中。元初隸河間路。至元二年，並為故城鎮，屬景州。是年，復置縣還來屬。阜城，下。東光，下。吳橋。中。



 清州，下。五代置乾寧軍。宋為乾寧郡，大觀間以河清，改清州。金為乾寧軍。元太宗二年，改清寧府。七年，又改清州。至元二年，以靖海、興濟兩縣及本州司候司並為會川縣，後復置清州。領三縣：



 會川，中。靖海，下。興濟。下。



 獻州，下。本樂壽縣，宋隸瀛州，又隸河間府。金改為壽州，又改獻州。元至元二年，以州並入樂壽，直隸河間路，未幾復舊。領二縣：



 樂壽，中。附郭。交河。中。至元二年，入樂壽，未幾如故。



 莫州，下。唐置鄚州，尋改為莫。舊領二縣，至元二年，省入河間，未幾仍領二縣：



 莫亭，下。倚郭。至元二年，與任丘俱省入河間縣，後復置。任丘。下。



 陵州，下。本將陵縣，宋、金皆隸景州。憲宗三年，割隸河間府。是年升陵州，隸濟南路。至元二年，復為縣。三年，復為州，仍隸河間路。



 東平路，下。唐鄆州，又改東平郡，又號天平軍。宋改東平府，隸河南道。金隸山東西路。元太祖十五年，嚴實以彰德、大名、磁、洺、恩、博、浚、滑等戶三十萬來歸，以實行臺東平，領州縣五十四。實沒，子忠濟為東平路管軍萬戶總管，行總管府事，州縣如舊。至元五年，以東平為散府。九年，改下路總管府。戶四萬四千七百三十一，口五萬一百四十七。領司一、縣六。



 錄事司。



 縣六



 順城，下。為東平治所。東阿，中。陽谷，中。汶上，中。壽張，下。平陰。下。至元十一年，以縣之辛鎮寨、孝德等四鄉分析他屬。明年，改寨為肥城，作中縣，隸濟寧路，以平陰為下縣，仍屬東平。



 東昌路，下。唐博州。宋隸河北東路。金隸大名府。元初隸東平路。至元四年，析為博州路總管府。十三年，改東昌路，仍置總管府。戶三萬三千一百二，口一十二萬五千四百六。領司一、縣六。



 錄事司。



 縣六



 聊城，中。倚郭。堂邑，中。莘縣，中。宋隸大名府，元割以來屬。



 博平，中。茌平，中。丘縣。下。本為鎮，隸曲周。至元二年，並入堂邑。二十六年，山東宣慰司言：「丘縣並入堂邑，差稅詞訴相去二百餘里，往復非便。平恩有戶二千七百，升縣為宜。」遂立丘縣，隸東昌。



 濟寧路，下。唐麟州。周於此置濟州。元太宗七年，割屬東平府。至元六年，以濟州還治巨野，仍析鄆城之四鄉來屬。八年，升濟寧府，治任城，尋還治巨野。十二年，復立濟州，治任城，屬濟寧府。十五年，遷府於濟州，卻以巨野行濟州事。其年又以府治歸巨野，而濟州仍治任城，但為散州。十六年，濟寧升為路，置總管府。戶一萬五百四十五，口五萬九千八百一十八。領司一、縣七、州三。州領九縣。



 錄事司。



 縣七



 巨野，中。倚郭。金廢，屬鄆州。至元六年復立。鄆城，上。金以水患，徙置盤溝村。元至元八年，復來屬。肥城，中。宋、金為平陰縣。元至元十二年，以平陰莘鎮寨東北十五里舊城改設今縣。金鄉，下。初隸濟州，至元二年來屬。碭山，金為水蕩沒。元憲宗七年，始復置縣治，隸東平路。至元二年，以戶口稀少，並入單父縣。三年復置，屬濟州。八年，屬濟寧路。虞城，下。金圮于水。元憲宗二年，始復置縣，隸東平路。至元二年，以戶口稀少，並入單父。三年，復立縣，屬濟州。八年，隸濟寧路。豐縣。唐屬徐州。元憲宗二年，屬濟州。至元二年，以沛縣並入豐縣。三年，復立沛縣。八年，以豐縣直隸濟寧路。



 州三



 濟州，下。唐以前為濟北郡，治單父。唐初為濟州，又為濟陽郡，仍改濟州。周瀕濟水立濟州。宋因之。金遷州治任城，以河水湮沒故也。元至元二年，以戶不及千數，並隸任城。六年，遷州於巨野，而任城為屬邑。八年，升州為濟寧府，治任城，復還府治巨野。十二年，以任城當江淮水陸沖要，復立濟州，屬濟寧府而任城廢。十五年，遷府於濟州，以巨野行濟州事。其年復於巨野立府，仍於此為州。二十三年，復置任城，隸州。領三縣：



 任城，倚郭。魚臺，太宗七年，屬濟州。至元二年，並入金鄉。三年復故。八年，屬濟寧府。十三年來屬。沛縣。太宗七年，移滕州治此。憲宗二年，州廢，復為縣。至元二年，省入豐縣。三年復置。八年，隸濟寧府。十三年來屬。



 兗州，下。唐初為兗州，復升泰寧軍。宋改襲慶府。金改泰定軍。元初復為兗州，屬濟州。憲宗二年，分隸東平路。至元五年，復屬濟州。十六年，隸濟寧路總管府。二十三年，立尚珍署，領屯田四百五十六戶，收子粒赴濟州官倉輸納，餘糧糶賣，所入鈔納於光祿寺。領四縣：



 嵫陽，曲阜，泗水，至元二年，省入曲阜。三年復置。寧陽。至元二年，省入嵫陽。大德元年復置。



 單州，下。唐置輝州，治單父。後唐改為單州。宋升團練州。金隸歸德府。元初屬濟州。憲宗二年，屬東平府。至元五年，復屬濟州。十六年，隸濟寧路。領二縣：



 單父，縣在郭下。元初與單州並屬濟州。憲宗二年，隸東平府。至元二年，復立單父縣。三年，還屬濟州，今屬單州。嘉祥。舊屬濟州。憲宗二年，割隸東平路。至元三年，還屬濟州。今為單州屬縣。



 曹州，上。唐初為曹州，後改濟陰郡，又仍為曹州。宋改興仁府。金復為曹州。元初隸東平路總管府。至元二年，直隸省部。戶三萬七千一百五十三，口一十九萬五千三百三十五。領縣五：



 濟陰，上。成武，中。定陶，中。禹城，中。楚丘。中。



 濮州，上。唐初為濮州，後改濮陽郡，又仍為濮州。宋升防禦郡。金為刺史州。元初隸東平路，後割大名之館陶、朝城，恩州之臨清，開州之觀城來屬。至元五年，析隸省部。戶一萬七千三百一十六，口六萬四千二百九十三。領縣六：



 鄄城，上。朝城，中。初隸東平府，至元五年來屬。館陶。中。初屬東平路，至元三年來屬。臨清，觀城，下。金屬開州，元初來屬。範縣。下。初屬東平府路，至元二年來屬。



 高唐州，中。唐為縣，屬博州。宋、金因之。元初隸東平，至元七年升州。戶一萬九千一百四，口二萬三千一百二十一。領縣三：



 高唐，中。夏津，中。初隸東平，至元七年來屬。武城。中。初隸東平，至元七年來屬。



 泰安州，中。本博城縣，唐初於縣置東泰州，後廢州，改為乾封縣，屬兗州。宋改奉符縣。金置泰安州。元初屬東平路。至元二年，省新泰縣入萊蕪縣。五年，析隸省部。三十一年，復立新泰縣。東嶽泰山在焉。戶九千五百四十，口一萬七百九十五。領縣四：



 奉符，中。長清，中。舊屬濟南府，元初來屬。萊蕪，下。新泰。金屬泰安州，至元二年，省入萊蕪，三十一年復立。



 德州，唐初為德州，後改平原郡，又仍為德州。金屬山東西路。元初隸東平路總管府，割大名之清平、濟南之齊河縣來屬。戶二萬四千四百二十四，口一十五萬六千九百五十二。領縣五：



 安德，下。平原，下。齊河，金創置此縣，隸濟南府，至元二年來屬。



 清平，宋、金隸大名府，元初來屬。德平。



 恩州，中。唐貝州，又為清河郡。宋改恩州。金隸大名府路。元初割清河縣隸大名府，以武城隸高唐，惟存歷亭一縣及司候司。至元二年，縣及司俱省入州。七年，自東平析隸省部。戶一萬五百四十五，口三萬七千四百七十九。



 冠州，本冠氏縣，唐因隋舊，置毛州，後州廢，縣屬魏州。宋、金並屬大名府。元初屬東平路。至元六年，升冠州，直隸省。戶五千六百九十七，口二萬三千四十。



 山東東西道宣慰司



 益都路，唐青州，又升盧龍軍。宋改鎮海軍。金為益都路總管府。戶七萬七千一百六十四，口二十一萬二千五百二。領司一、縣六、州八。州領十五縣。



 錄事司。



 縣六



 益都，中。倚郭。至元二年，以行淄州及行淄川縣並入。三年，又並臨淄、臨朐二縣入焉。十五年，割臨淄、臨朐復置縣，並屬本路。臨淄，下。臨朐，下。高苑，下。舊屬淄州。樂安，下。壽光。下。



 州八



 濰州，下。唐初為濰州，後廢。宋為北海軍，復升濰州。金屬益都路。元初領北海、昌邑、昌樂三縣及司候司。憲宗三年，省司候司入北海。至元三年，省昌樂縣入北海。領二縣：



 北海，下。昌邑。下。



 膠州，下。唐初為膠西縣。宋置臨海軍。金仍改為膠西縣，屬密州。元太祖於縣置膠州。領三縣：



 膠西，中。即墨，下。宋、金皆隸萊州，元太祖二十二年來屬。高密。下。宋、金並隸密州。



 密州，唐初改為高密郡，後仍為密州。宋為臨海軍，復為密州。元初因之，以膠西、高密屬膠州。憲宗三年，省司候司入諸城縣，隸益都。領二縣：



 諸城，州治所。安丘。下。



 莒州，下。唐廢莒州，以莒縣隸密州。宋沿其舊。金復為莒州，隸益都府。元初因之。領四縣：



 莒縣，下。州治所。憲宗三年，省司候司入焉。沂水，下。有沂山，為東鎮。日照，下。蒙陰。下。元初，因舊名為新泰縣。中統三年，以李璮亂，人民逃散，省入沂水。皇慶二年，復置為蒙陰縣。



 沂州，下。唐初改為瑯邪郡，後仍為沂州。宋屬京東東路。金屬山東東路。元屬益都路。領二縣：



 臨沂，中。州治所。憲宗三年，省司候司入焉。費縣。下。



 滕州，下。唐為滕縣，屬徐州。宋仍舊。金改為滕州，屬兗州。元隸益都路。領二縣：



 滕縣，下。憲宗三年，省司候司入焉。鄒縣。下。



 嶧州，下。唐置鄫州，又改蘭陵縣為承縣，後州廢，以縣屬沂州。宋仍舊。金改蘭陵縣，於縣置嶧州。元初以嶧州隸益都路，至元二年，省蘭陵入本州。



 博興州，下。唐博昌縣。後唐改博興。宋屬青州。金屬益都府。元初升為州。



 山東東西道肅政廉訪司



 濟南路，上。唐濟州，又改臨淄郡，又改濟南郡，又為青州。宋為濟南府。金因之。元初改濟南路總管府，舊領淄、陵二州。至元二年，淄州割入淄萊路，陵州割入河間路，又割臨邑縣隸河間路，長清縣入泰安州，禹城縣隸曹州，齊河縣入德州，割淄州之鄒平縣來屬，置總管府。戶六萬三千二百八十九，口一十六萬四千八百八十五。領司一、縣四、州二。州領七縣。



 錄事司。



 縣四



 歷城，中。倚郭。章丘，上。鄒平，上。唐、宋皆屬淄州，至元間來屬。濟陽。中。



 州二



 棣州，上。唐析滄州之陽信、商河、樂陵、厭次置棣州。宋、金因之。元初濱、棣自為一道，中統三年，改置濱棣路安撫司。至元二年，與濱州俱棣濟南路。領四縣：



 厭次，中。倚郭。初立司候司，至元二年，省入本縣。商河，中。陽信，中。無棣。下。宋、金屬滄州，元初割無棣之半屬滄州，半以來屬。



 濱州，中。唐屬棣州。周始置濱州。金隸益都。元初以棣州為濱棣路。至元二年，省路為州，隸濟南路。領三縣：



 渤海，中。初設司候司，至元二年，省入此縣。利津，下。沾化。下。



 般陽府路，下。唐淄州，宋屬河南道。金屬山東東路。元初太宗在潛，置新城縣。中統四年，割濱州之蒲臺來屬。先是，淄州隸濟南路總管府；五年，升淄州路，置總管府。是歲改元至元，割鄒平屬濟南路、高苑屬益都路。二年，改淄州路為淄萊路。二十四年，改般陽路，取漢縣以為名。戶二萬一千五百三十，口一十二萬三千一百八十五。領司一、縣四、州二。州領八縣。



 錄事司。



 縣四



 淄川，中。倚郭。長山，中。初屬濟南路，中統三年來屬。新城，中。本長山縣驛臺，太宗在潛，以人民完聚，創置城曰新城，以田、索二鎮屬焉。蒲臺。下。金屬濱州，元初隸濱棣路。中統五年，屬淄州。至元二年，改屬淄萊路，升中縣。



 州二



 萊州，中。唐初改東萊郡為萊州。宋為防禦州。金升定海軍，屬山東東路。元初屬益都路。中統五年，屬淄萊路。舊設錄事司。至元二年，省入掖縣，又省即墨入掖與膠水，仍隸般陽路。領四縣：



 掖縣，中。倚郭。至元二年，省錄事司，析即墨縣入焉。膠水，下。至元二年，析即墨縣入焉。招遠，下。萊陽。下。



 登州，下。唐初為牟州，復改登州，宋屬河南道。元初屬益都路。中統五年，別置淄萊路，以登州隸之。至元二十四年，改屬般陽路。領四縣：



 蓬萊，下。黃縣，下。福山，下。偽齊以登州之雨水鎮為福山縣，楊畽鎮為棲霞縣。棲霞。下。



 寧海州，下。偽齊劉豫以登州之文登、牟平二縣立寧海軍。金升寧海州。元初隸益都路。至元九年，直隸省部。戶五千七百一十三，口一萬五千七百四十三。領縣二：



 牟平，中。文登。下。



 河東山西道宣慰使司



 大同路，上。唐為北恆州，又為雲州，又改雲中郡。遼為西京大同府。金改總管府。元初置警巡院。至元二十五年，改西京為大同路。戶四萬五千九百四十五，口一十二萬八千四百九十六。領司一、縣五、州八。州領四縣。大德四年，於西京黃華嶺立屯田。六年，立萬戶府，所屬山陰、雁門、馬邑、鄯陽、洪濟、金城、寧武凡七屯。



 錄事司。



 縣五



 大同，中。倚郭。至元二年，省西縣入焉。白登，下。至元二年，廢為鎮，屬大同縣，尋復置。宣寧，下。平地，下。本號平地裊，至元二年，省入豐州。三年，置縣，曰平地。懷仁。下。



 州八



 弘州，下。唐為清塞軍，隸蔚州。遼置弘州。金仍舊。舊領襄陰、順聖二縣。元至元中，割順聖隸宣德府，惟領襄陰及司候司，後並省入州。



 渾源州，下。唐為渾源縣，隸應州。金升為州，仍置縣在郭下，並置司候司。元至元四年省入州。



 應州，下。唐末置。後唐升彰國軍。元初仍為應州。領二縣：



 金城，下。州治所。山陰。下。至元二年，並入金城，後復置。



 朔州，下。唐改馬邑郡為朔州。後唐升振武軍。宋為朔寧府。金為朔州。元因之。領二縣：



 鄯陽，下。至元四年，省錄事司入焉。馬邑。下。



 武州，下。唐隸定襄、馬邑二郡。遼置武州宣威軍。元至元二年，割寧邊州之半來屬。舊領寧邊一縣及司候司，四年省入州。



 豐州，下。唐初為豐州，又改九原郡，又仍為豐州。金為天德軍。元復為豐州。舊有錄事司並富民縣，元至元四年省入州。



 東勝州，下。唐勝州，又改榆林郡，又復為勝州。張仁願築三受降城，東城南直榆林，後以東城濱河，徙置綏遠峰南郡今東勝州是也。金初屬西夏，後復取之。元至元二年，省寧邊州之半入焉。舊有東勝縣及錄事司，四年省入州。



 雲內州，下。唐初立雲中都督府，復改橫塞軍，又改天德軍，即中受降城之地。金為雲內州。舊領雲川、柔服二縣，元初廢雲川，設錄事司。至元四年，省司、縣入州。



 河東山西道肅政廉訪司



 冀寧路，上。唐並州，又為太原府。宋、金因之。元太祖十三年，立太原路總管府。大德九年，以地震改冀寧路。戶七萬五千四百四，口一十五萬五千三百二十一。領司一、縣十、州十四。州領九縣。



 錄事司。



 縣十



 陽曲，中。倚郭。文水，中。平晉，下。祁縣，下。舊隸晉州，後州廢，隸太原路。榆次，下。至元二年，隸太原路。太谷，下。清源，下。壽陽，下。交城，下。徐溝。下。



 州十四



 汾州，中。唐改西河郡為浩州，又改汾州，又改西河郡，又為汾州。金置汾陽軍。元初立汾州元帥府，割靈石縣隸平陽路之霍州，仍析置小靈石縣，後廢府。至元二年，復行州事，省小靈石入介休。三年，並溫泉入孝義。領四縣：



 西河，中。孝義，下。至元三年，割溫泉縣之半置巡檢司，隸本縣。平遙，下。元初屬太原府，至元二年來屬。



 介休。下。元初置，隸太原府，至元二年來屬，仍省小靈石縣入焉。



 石州，下。唐初改離石郡為石州，又改昌化郡，又仍為石州。宋、金因其名。元中統二年，省離石縣入本州。三年，復立。至元三年，省溫泉入孝義，以臨泉為臨州。舊置司候司，後與孟門、方山俱省入離石。領二縣：



 離石，下。倚郭。寧鄉。下。太宗九年，隸太原府。定宗三年，隸石州。憲宗九年，又隸太原府。至元三年，復來屬。



 忻州，下。唐初置新興郡，後改忻州，又改定襄郡，又為忻州。金隸太原府。元因之。領二縣：



 秀容，下。倚郭。至元二年，省入忻州。四年復置。定襄。下。



 平定州，下。唐為廣陽縣。宋為平定軍。金為平定州。元至元二年，省倚郭平定、樂平二縣入本州。七年，復立樂平。領一縣：



 樂平。下。倚郭。至元二年，省縣為鄉，入本州，立巡檢司。七年復立。



 臨州，下。唐置臨泉縣，又置北和州，後州廢，隸石州。宋置晉寧軍。金廢軍，置臨水縣，隸石州。元中統二年，仍改臨泉縣，直隸太原府。三年，升臨州。



 保德州，下。本嵐州地，宋始置州。舊有倚郭縣，元憲宗七年廢縣。至元二年，省隩州、芭州入本州。三年，又並岢嵐軍入焉。四年，割岢嵐隸管州，隩州仍來屬。



 崞州，下。本崞縣，元太祖十四年升崞州。



 管州，下。唐以靜樂縣置，後州廢，屬嵐州。後又為憲州。宋為靜樂軍。金為靜樂郡，又改為管州。元太祖十六年，以嵐州之岢嵐、寧化、樓煩並入本州。至元二十二年，割岢嵐隸嵐州，而寧化、樓煩並入本州。



 代州，下。唐置代州總管府。金改都督府。元中統四年，並雁門縣入州。



 臺州，下。唐為五臺縣，隸代州。金升臺州，隸太原路。元因之。



 興州，下。唐臨津縣，隸嵐州，又改合河縣。金升興州，隸太原路。元因之。



 堅州，下。唐繁畤縣。金為堅州，隸太原路。元因之。



 嵐州，下。唐、宋並為嵐州。金升鎮西節度。至元二年，省入管州。五年復立。



 盂州，下。本盂縣，金升為州。元因之。



 晉寧路，上。唐晉州。金為平陽府。元初為平陽路，大德九年，以地震改晉寧路。戶一十二萬六百二十，口二十七萬一百二十一。領司一、縣六、府一、州九。府領六縣，州領四十縣。



 錄事司。



 縣六



 臨汾，中。倚郭。襄陵，中。洪洞，中。浮山，下。汾西，下。岳陽。下。本猗氏縣，屬平陽府。至元三年，省入岳陽縣。四年，以縣當東西驛路之要復置，並岳陽、和川二縣入焉。後復改為岳陽縣。



 府一



 河中府，唐蒲州，又改河中府，又改河東郡，又仍為河中府。宋為護國軍。金復為河中府。元憲宗在潛，置河解萬戶府，領河、解二州。河中府領錄事司及河東、臨晉、虞鄉、猗氏、萬泉、河津、榮河七縣。至元三年，省虞鄉入臨晉，省萬泉入猗氏，並錄事司入河東，罷萬戶府，而河中府仍領解州。八年，割解州直隸平陽路，河中止領五縣。十五年，復置萬泉縣來屬。領六縣：



 河東，下。府治所。萬泉，下。猗氏，下。榮河，下。金隸榮州，元初廢榮州，復為榮河縣。臨晉，下。河津。下。



 州九



 絳州，中。唐初為絳郡，又改絳州。宋置防禦。金改晉安府。元初為絳州行元帥府，河、解二州諸縣皆隸焉。後罷元帥府，仍為絳州，隸平陽路。領七縣：



 正平，下。倚郭。至元二年，省錄事司入焉。太平，中。曲沃，下。



 翼城，下。金為翼州，元初復為翼城縣，隸絳州。稷山，下。絳縣，下。至元二年，省垣曲縣入焉。十六年，復立垣曲縣，絳縣如故。



 垣曲。下。



 潞州，下。唐初為潞州，後改上黨郡，又仍為潞州。宋改隆德軍。金復為潞州。元初為隆德府，行都元帥府事。太宗三年，復為潞州，隸平陽路。至元三年，以涉縣割入真定府，以錄事司並入上黨縣。領七縣：



 上黨，下。壼關，下。長子，下。潞城，下。屯留，下。至元三年，省入襄垣。十五年復置。襄垣，下。黎城。下。至元二年，並涉縣偏城等十三村入焉。



 澤州，下。唐初為澤州，後為高平郡，又仍為澤州。宋屬河東道。金為平陽府。元初置司候司及領晉城、高平、陽城、沁水、端氏、陵川六縣。至元三年，省司候司、陵川縣入晉城，省端氏入沁水。後復置陵州。領五縣：



 晉城，下。高平，下。陽城，下。沁水，下。陵川。下。至元三年，省入晉城，後復置。



 解州，下。本唐蒲州之解縣。五代漢乾祐中置解州。宋屬京兆府。金升寶昌軍。元至元四年，並司候司入解縣。有鹽池，方一百二十里。領六縣：



 解縣，下。安邑，下。聞喜，下。夏縣，下。平陸，下。芮城。下。



 霍州，下。唐初為霍山郡，又改呂州，又廢州而以縣隸晉州。金改霍州。元因之。領三縣：



 霍邑，下。倚郭。有霍山為中鎮。趙城，舊屬平陽府。靈石。下。舊屬汾州。



 隰州，下。唐初為隰州，又改大寧郡，又仍為隰州。元以州隸晉寧路。領五縣：



 隰川，中。州治所。至元三年，省大寧、蒲、溫泉三縣入焉。大寧，下。至元三年，省入隰川，二十三年復置。石樓，下。永和，下。蒲縣。下。



 沁州，下。唐初為沁州，又改陽城郡，又仍為沁州。宋置威勝軍。金仍為沁州。元因之。領三縣：



 銅鞮，下。州治所。至元十年，省錄事司、武鄉縣入焉。沁源，下。至元十年，省綿上縣入焉。武鄉。下。至元三年，省入銅鞮，後復立。



 遼州，下。唐初置遼州，又改箕州，又改儀州。宋復為遼州。元隸晉寧路。領三縣：



 遼山，下。倚郭。榆社，下。至元三年，省入遼山，六年復立。和順。下。至元三年，省儀城縣入焉。



 吉州，下。唐初置西汾州，又為南汾州，又改慈州。宋置吉鄉軍。金改耿州，又改吉州。元初領司候司、吉鄉、鄉寧二縣。中統二年，並司候司入吉鄉縣。至元二年，省吉鄉。三年，又省鄉寧並入州。後復置鄉寧。領一縣：



 鄉寧。下。



 嶺北等處行中書省統和寧路總管府



 和寧路，上。始名和林，以西有哈剌和林河，因以名城。太祖十五年，定河北諸郡，建都於此。初立元昌路，後改轉運和林使司，前後五朝都焉。太宗乙未年，城和林，作萬安宮。丁酉，治迦堅茶寒殿，在和林北七十餘里。戊戌，營圖蘇胡迎駕殿，去和林城三十餘里。世祖中統元年，遷都大興，和林置宣慰司都元帥府。後分都元帥府於金山之南，和林止設宣慰司。至元二十六年，諸王叛兵侵軼和林，宣慰使怯伯等乘隙叛去。二十七年，立和林等處都元帥府。大德十一年，立和林等處行中書省，以淇陽王月赤察兒為右丞相，太傅答剌罕為左丞相，罷和林宣慰司都元帥府，置和林總管府。至大二年，改行中書省為行尚書省。四年，罷尚書省，復為行中書省。皇慶元年，改嶺北等處行中書省，改和林路總管府為和寧路總管府。至元二十年，令西京宣慰司送牛一千，赴和林屯田。二十二年，並和林屯田入五條河。三十年，命戍和林漢軍四百，留百人，餘令耕屯杭海。元貞元年，於六衛漢軍內撥一千人赴青海屯田。北方立站帖裡乾、木憐、納憐等一百一十九處。



\end{pinyinscope}