\article{本紀第九　世祖六}

\begin{pinyinscope}

 十三年春正月丁卯朔，克潭州，宋安撫使李芾盡室自焚死。阿里海牙分遣官屬招徠未附者，旬日間，湖南州郡相繼悉降安豐場（今江蘇東臺）人。出身鹽戶，早年為灶叮自修典，得府一、州六、軍二、縣四十，戶五十六萬一千一百一十二，口百五十三萬七千七百四十。伯顏軍次嘉興府，安撫劉漢傑以城降。董文炳軍次乍浦，宋統制官劉英以本軍降。辛未，董文炳軍至海鹽，知縣事王與賢及澉浦鎮統制胡全、福建路馬步軍總沈世隆皆降。壬申，改都統領司為通政院，以兀良合帶等領之。立回易庫於諸路，凡十有一，掌市易幣帛諸物。敕大都路總管府和顧和買，權豪與民均輸。癸酉，宋相陳宜中遣軍器監劉庭瑞齎宋主稱籓表章，詣軍前稟議，又致宜中等書於伯顏，伯顏以書答之。乙亥，詔諭四川制置使趙定應來朝。徙大都等路獵戶戍大洪山之東，符寶郎董文忠請貧病者勿徙，從之。宋復遣監察御史劉岊齎宋主稱籓表至軍前，且致書伯顏，為宗社生靈請命。丙子，賞合兒魯帶所部將士徵建都功銀鈔錦衣。丁丑，宋遣都統洪模齎陳宜中、吳堅等書，請俟宗長福王至，同詣軍前。戊寅，伯顏以軍出嘉興府，留萬戶忽都虎、千戶王禿林察戍之。劉漢傑仍為其府安撫使。辛巳，命雲南行省給建都屯軍弓矢。軍次崇德縣，宋遣侍郎劉庭瑞、都統洪模來迓。行都元帥府宋都帶言：「江西隆興、建昌、撫州等郡雖附，而閩、廣諸州尚阻兵，乞增兵進討。」敕以襄漢軍四千俾將之。壬午，軍次長安鎮，董文炳以兵來會。宋陳宜中、吳堅等違約不至。癸未，軍次臨平鎮。甲申，次皋亭山，阿剌罕以兵來會。宋主遣其保康軍承宣使尹甫、和州防禦使吉甫等，齎傳國玉璽及降表詣軍前。其辭曰：「大宋國主鳷，謹百拜奉表於大元仁明神武皇帝陛下：臣昨嘗遣侍郎柳岳、正言洪雷震捧表馳詣闕庭，敬伸卑悃，伏計已徹聖聽。臣眇焉幼沖，遭家多難，權奸似道，背盟誤國，臣不及知，至於興師問罪，宗社阽危，生靈可念。臣與太皇日夕憂懼，非不欲遷闢以求兩全，實以百萬生民之命寄臣之身，今天命有歸，臣將焉往？惟是世傳之鎮寶，不敢愛惜，謹奉太皇命戒，痛自貶損，削帝號，以兩浙、福建、江東西、湖南北、二廣、四川見在州郡，謹悉奉上聖朝，為宗社生靈祈哀請命。欲望聖慈垂哀，祖母太后耄及，臥病數載，臣煢煢在疚，情有足矜，不忍臣祖宗三百年宗社遽至殞絕，曲賜裁處，特與存全，大元皇帝再生之德，則趙氏子孫世世有賴，不敢弭忘。臣無任感天望聖，激切屏營之至。」伯顏既受降表、玉璽，復遣囊加帶以趙尹甫、賈餘慶等還臨安，召宰相出議降事。乙酉，師次臨安北十五里，囊加帶、洪模以總管殷俊來報，宋陳宜中、張世傑、蘇劉義、劉師勇等挾益、廣二王出嘉會門，渡浙江遁去，惟太皇太后、嗣君在宮。伯顏亟使諭阿剌罕、董文炳、範文虎率諸軍先據守錢塘口，以勁兵五千人追陳宜中等，過浙江不及而還。丙戌，伯顏下令禁軍士入城，違者以軍法從事。遣呂文煥齎黃榜安諭臨安中外軍民，俾按堵如故。時宋三司衛兵白晝殺人，張世傑部曲尤橫閭里，小民乘時剽殺。令下，民大悅。伯顏又遣宣撫程鵬飛，計議孫鼎亨、囊加帶、洪君祥入宮，安諭太皇謝氏。丁亥，雲南行省賽典赤，以改定雲南諸路名號來上。又言雲南貿易與中州不同，鈔法實所未諳，莫若以交會、子公私通行，庶為民便。並從之。戊子，中書省臣言：「王孝忠等以罪命往八答山採寶玉自效，道經沙州，值火忽叛，孝忠等自拔來歸，令於瓜、沙等處屯田。」從之。大名路達魯花赤小鈐部坐奸贓伏誅，沒其家。宋主祖母謝氏遣其丞相吳堅、文天祥，樞密謝堂，安撫賈餘慶，中貴鄧惟善來見伯顏於明因寺。伯顏顧文天祥舉動不常，疑有異志，遂令萬戶忙古帶、宣撫唆都羈留軍中。且以其降表不稱臣，仍書宋號，遣程鵬飛、洪君祥偕來使賈餘慶復往易之。己丑，軍次湖州市。遣千戶囊加帶、省掾王祐，齎傳國玉璽赴闕。敕高麗國以有官子弟為質。中書省臣言：「賦民舊籍已有定額，至元七年新括協濟合並戶，為數凡二十萬五千一百八十。」敕減今歲絲賦之半。庚寅，伯顏建大將旗鼓，率左右翼萬戶巡臨安城，觀潮浙江，於是宋宗室大臣以次來見，暮還湖州市。辛卯，張弘範、孟祺、程鵬飛齎所易宋主稱臣降表至軍前。甲午，復薊州平谷縣。立隨路都轉運司，仍詔諭諸處管民官，以甕吉剌帶丑漢所部軍五百戍哈答城，不吉帶所部軍六百移戍建都，其兀兒禿、唐忽軍前在建都者，並遣還翼。穿濟州漕渠。以真定總管昔班為中書右丞。



 二月丁酉，詔劉頡、程德輝招淮西制置使夏貴。己亥，克臨江軍。庚子，宋主鳷率文武百僚詣祥曦殿，望闕上表，乞為籓輔；遣右丞相兼樞密使賈餘慶、樞密使謝堂、端明殿學士簽樞密院事家鉉翁、端明殿學士同簽樞密院事劉岊奉表以聞。宋主祖母太皇太后亦奉表及箋。是日，宋文武百司出臨安府，詣行中書省，各以其職來見。行省承制以臨安為兩浙大都督府，都督忙古帶、範文虎入城視事。辛丑，伯顏令張惠、阿剌罕、董文炳、左右司官石天麟、楊晦等入城，取軍民錢穀之數，閱實倉庫，收百官誥命符印，悉罷宋官府，散免侍衛禁軍。宋主鳷遣其右丞相賈餘慶等充祈請使，詣闕請命，右丞相命吳堅、文天祥同行。行中書省右丞相伯顏等，以宋主鳷舉國內附，具表稱賀，兩浙路得府八、州六、軍一、縣八十一，戶二百九十八萬三千六百七十二，口五百六十九萬二千六百五十。丁未，詔諭臨安新附府州司縣官吏士民軍卒人等曰：



 間者行中書省右丞相伯顏遣使來奏，宋母后、幼主暨諸大臣百官，已於正月十八日齎璽綬奉表降附。朕惟自古降王必有朝覲之禮，已遣使特往迎致。爾等各守職業，其勿妄生疑畏。凡歸附前犯罪，悉從原免；公私逋欠，不得征理。應抗拒王師及逃亡嘯聚者，並赦其罪。百官有司、諸王邸第、三學、寺、監、秘省、史館及禁衛諸司，各宜安居。所在山林河泊，除巨木花果外，餘物權免征稅。秘書省圖書，太常寺祭器、樂器、法服、樂工、鹵簿、儀衛，宗正譜牒，天文地理圖冊，凡典故文字，並戶口版籍，盡仰收拾。前代聖賢之後，高尚儒、醫、僧、道、卜筮，通曉天文歷數，並山林隱逸名士，仰所在官司，具以名聞。名山大川，寺觀廟宇，並前代名人遺跡，不許拆毀。鰥寡孤獨不能自存之人，量加贍給。



 伯顏就遣宋內侍王野入宮，收宋國袞冕、圭璧、符璽及宮中圖籍、寶玩、車輅、輦乘、鹵簿、麾仗等物。戊申，立浙東西宣慰司於臨安，以戶部尚書麥歸、秘書監焦友直為宣慰使，吏部侍郎楊居寬同知宣慰司事，並兼知臨安府事。乙卯，詔諭淮東制置使李庭芝、淮西制置使夏貴及所轄州軍縣鎮官吏軍民。丁巳，命焦友直括宋秘書省禁書圖籍。戊午，祀先農東郊。淮西制置夏貴以淮西諸郡來降，唯鎮巢軍復叛，貴遣使招之，守將洪福殺其使，貴親至城下，福始降，阿術斬之軍中。淮西路得府二、州六、軍四、縣三十四，戶五十一萬三千八百二十七，口一百二萬一千三百四十九。庚申，召伯顏偕宋君臣入朝。辛酉，車駕幸上都。設資戒大會於順德府開元寺。伯顏遣不伯、周青招泉州蒲壽庚、壽晟兄弟。甲子，董文炳、唆都發宋隨朝文士劉褒然及三學諸生赴京師，太學生徐應鑣父子四人同赴井死。帝既平宋，召宋諸將問曰：「爾等何降之易耶？」對曰：「宋有強臣賈似道擅國柄，每優禮文士，而獨輕武官。臣等久積不平，心離體解，所以望風而送款也。」帝命董文忠答之曰：「借使似道實輕汝曹，特似道一人之過耳，且汝主何負焉？正如所言，則似道之輕汝也固宜。」



 三月丁卯，命樞密副使張易兼知秘書監事。伯顏入臨安，遣郎中孟祺籍宋太廟四祖殿，景靈宮禮樂器、冊寶暨郊天儀仗，及秘書省、國子監、國史院、學士院、太常寺圖書祭器樂器等物。戊辰，括江南已附州郡軍器。甲戌，阿術遣使報廬州夏貴已降，文天祥自鎮江遁去，追之弗獲。荊湖南路行中書省言：「潭州既定，湖南州郡降者相繼，即分命諸將鎮守其地。」從之。宋福王與芮自浙東至伯顏軍中。以獨松關守將張濡嘗殺奉使廉希賢，斬之，籍其家。乙亥，伯顏等發臨安。丁丑，阿塔海、阿剌罕、董文炳詣宋主宮，趣宋主鳷同太后入覲。郎中孟祺奉詔宣讀，至「免系頸牽羊」之語，太后全氏聞之泣，謂宋主鳷曰：「荷天子聖慈活汝，當望闕拜謝。」宋主鳷拜畢，子母皆肩輿出宮，唯太皇太后謝氏以疾留。戊寅，敕諸路儒戶通文學者三千八百九十，並免其徭役，其富實以儒戶避役者為民，貧乏者五百戶，隸太常寺。敕淮西廬州置總管萬戶府，以中書右丞、河南等路宣慰使合剌合孫、襄陽管軍萬戶邸浹並行府事。庚辰，囊加帶以宋玉璽來上。乙酉，贛、吉、袁、南安四郡內附。庚寅，賜郡王瓜都銀印。敕上都和顧和買並依大都例。以中書右丞昔班為戶部尚書。



 閏月丙申，置宣慰司於濟寧路，掌印造交鈔，供給江南軍儲。以前西夏中興簽行中書省事暗都剌即思、大都路總管張守智並為宣慰使。東川行樞密院總帥汪惟正略地涪州，克山寨溪洞凡二十有三所。丁酉，詔湖廣阿里海牙、忽都帖木兒赴闕，令脫撥忽魯禿花、崔斌並留後鄂州。辛亥，命副樞張易遣宋降臣吳堅、夏貴等赴上都。戊午，淮西萬戶府招降方山等六寨。甲子，禁西番僧持軍器。以中書省左右司郎中郝禎參知政事。



 夏四月乙丑朔，阿術以宋高郵、寶應嘗饋餉揚州，遣蒙古軍將苫徹及史弼等守之，別遣都元帥孛魯歡等攻泰州之新城。丁卯，賜諸王都魯金印。戊辰，以河南兵事未息，開元路民饑，並弛正月五月屠殺之禁。庚午，敕南商貿易京師者毋禁。辛未，行江西都元帥宋都帶以應詔儒生醫卜士鄭夢得等六人進，敕隸秘書監。丙子，省東川行樞密院及成都經略司，以其事入西川行院。復石人山寨居民於信陽軍。免大都醫戶至元十二年絲銀。己卯，以侍衛親軍征戍歲久，放令還家，期六月，各歸其軍。庚辰，以水達達分地歲輸皮革，自今並入上都。壬午，召嗣漢天師張宗演赴闕。乙酉，召昭文館大學士姚樞、翰林學士王磐、翰林侍講學士徒單公履赴上都。庚寅，修太廟。以北京行中書省廉希憲為中書右丞，行中書省事於荊南府。



 五月乙未朔，伯顏以宋主鳷至上都，制授鳷開府儀同三司、檢校大司徒，封瀛國公。以平宋，遣官告天地、祖宗於上都之近郊。遣使代祀岳瀆。己亥，伯顏請罷兩浙宣慰司，以忙古帶、範文虎仍行兩浙大都督府事，從之。庚子，定度量。壬寅，宋三學生四十六人至京師。癸卯，復沂、莒、膠、密、寧海五州所括民為防城軍者為民，免其租徭二年。乙巳，賜伯顏所部有功將校銀二萬四千六百兩。阿術遣總管陳傑攻拔泰州之新城，遣萬戶烏馬兒守之，以逼泰州。丁未，宋揚州都統姜才攻灣頭堡，阿里別擊走之，殺其步騎四百人，右衛親軍千戶董士元戰死。戊申，宋馮都統等自真州率兵二千、戰船百艘襲瓜洲，阿術遣萬戶昔里罕、阿塔赤等出戰，大敗之，追至珠金沙，得船七十七艘，馮都統等赴水死。改博州為東昌路。己酉，括獵戶、鷹坊戶為兵。乙卯，靖州張州判及李信、李發焚其城，退保飛山新城，行中書省發兵攻殺之，徙其黨及家屬於大都。宋江西制置黃萬石率其軍來附，敕令入覲。辛酉，安西王相府請頒詔招合州張玨，不從。癸亥，升異樣局為總管府，秩三品。



 六月甲子朔，敕新附三衛兵之老弱者，放還其家。己巳，以孔子五十三世孫曲阜縣尹孔治兼權主祀事。命東征元帥府選襄陽生券軍五百，充侍衛軍。置行戶部於大名府，掌印造交鈔，通江南貿易。庚午，敕西京僧、道、也裏可溫、答失蠻等有室家者，與民一體輸賦。辛未，命阿里海牙出征廣西，請益兵，選軍三萬俾將之。壬申，罷兩浙大都督府，立行尚書省於鄂州、臨安。設諸路宣慰司，以行省官為之，並帶相銜，其立行省者，不立宣慰司。甲戌，以《大明歷》浸差，命太子贊善王恂與江南日官置局更造新歷，以樞密副使張易董其事。易、恂奏：「今之歷家，徒知歷術，罕明歷理，宜得耆儒如許衡者商訂。」詔衡赴京師。宋揚州姜才夜率步騎數千趨丁村堡，守將史弼、苫徹出戰，斬首百餘級，獲馬四十匹。詰旦，阿里、都督陳巖以灣頭堡兵邀其後，伯顏察兒踵至，所將皆阿術麾下兵，姜才軍遙望旗幟，亟走，遂大破之，獲米五千餘石。阿術又以宋人高郵水路不通，必由陸路饋運，千戶也先忽都以千騎邀之，數日米運果來，殺負米卒數千，獲米三千石。戊寅，詔作《平金》、《平宋錄》，及諸國臣服傳記，仍命平章軍國重事耶律鑄監修國史。戊子，樞密院上言：「陳宜中、張世傑聚兵福建以攻我師，江西都元帥宋都帶求援。」命以安慶、蘄、黃等郡宿兵，付宋都帶將之。己丑，宋都帶言福建魏天祐、游義榮棄家來附，以天祐為管軍總管兼知邵武軍事，義榮遙授建寧路同知，充管軍千戶。壬辰，下詔招諭宋揚州制置李庭芝以次軍官，及通、泰、真、滁、高郵大小官員。又詔諭陳宜中、張世傑、蘇劉義、劉師勇等使降。李庭芝留硃煥守揚州，與姜才率步騎五千東走，阿術親率百餘騎馳去，督右丞阿里、萬戶劉國傑分道追及泰州西，殺步卒千人，庭芝等僅得入，遂築長圍塹而守之，阿術獨當東南面，斷其走路。以戶部尚書張澍參知政事，行中書省事於北京。



 秋七月乙未，行中書省左右司郎中孟祺，以亡宋金玉寶及牌印來上，命太府監收之。丙申，淮安、寶應民流寓邳州者萬餘口，聽還其家。丁酉，宋涪州觀察楊立子嗣榮，請降詔招諭其父，從之。戊戌，升閬州為保寧府。敕山丹城直隸省部，以達魯花赤行者仍領之。壬寅，以李庭出征，賞其部將李承慶等鈔、馬、衣服、甲仗有差。乙巳，硃煥以揚州降。丁未，詔諭廣西路靜江府等大小州城官吏使降。甲寅，賜諸王孛羅印。以楊村至浮雞泊漕渠洄遠，改從孫家務。乙卯，宋泰州守將孫良臣與李庭芝帳下卒劉發、鄭俊開北門以降，執李庭芝、姜才，系揚州獄。丙辰，阿術以總管烏馬兒等守泰州，其通、滁、高郵等處相繼來附。淮東路得州十六、縣三十三，戶五十四萬二千六百二十四，口一百八萬三千二百一十七。遣使持香幣祠岳瀆后土。以中書右丞阿里海牙為平章政事，簽書樞密院事、淮東行樞密院別乞裏迷失為中書右丞，參知政事董文炳為中書左丞，淮東左副都元帥塔出、兩浙大都督範文虎、江東江西大都督知江州呂師夔、淮東淮西左副都元帥陳巖並參知政事。



 八月己巳，穿武清蒙村漕渠。敕漢軍都元帥闊闊帶、李庭將侍衛軍二千人西征。升漷陰縣為漷州。乙亥，斬宋淮東制置使李庭芝、都統姜才於揚州市。庚辰，罷襄陽統軍司。車駕至自上都。遣太常卿脫忽思以銅爵一、豆二，獻於太廟。以四萬戶總管奧魯赤參知政事。



 九月壬辰朔，命國師益憐真作佛事於太廟。己亥，享於太廟，常饌外，益野豕、鹿、羊、蒲萄酒。庚子，命姚樞、王磐選宋三學生之有實學者留京師，余聽還家。辛丑，遣廬州屯田軍四千，轉漕重慶。癸卯，以平宋赦天下。乙巳，高麗國王王愖上參議中贊金方慶功，授虎符。丙午，敕常德府歲貢包茅。丁未，諭西川行樞密院移檄重慶，俾內附。命有司隳沿淮城壘。辛亥，太白犯南斗。甲寅，太白入南斗。乙卯，以吐番合答城為寧遠府。辛酉，召宋宗臣鄂州教授趙與票赴闕。設資戒會於京師。阿術入覲。江淮及浙東西、湖南北等路，得府三十七、州一百二十八、關一、監一、縣七百三十三，戶九百三十七萬四百七十二，口千九百七十二萬一千一十五。



 冬十月甲子，以陳巖拔新城、丁村功，賜金五十兩，部將劉忠等賜銀有差。乙亥，賜皇子北平王出征軍士貧乏者羊馬幣帛有差。申明以良為娼之禁。丁亥，兩浙宣撫使焦友直以臨安經籍、圖畫、陰陽秘書來上。戊子，淮西安撫使夏貴請入覲，乞令其孫貽孫權領宣撫司事，從之。以淮東左副都元帥阿里為平章政事，河南等路宣慰使合剌合孫為中書右丞，兵部尚書王儀、吏部尚書兼臨安府安撫使楊鎮、河南河北道提刑按察使迷裏忽辛並參知政事。參知政事陳巖行中書省事於淮東。



 十一月癸巳，安西王所部軍克萬州。丙午，賜阿術所部有功將士二百三十九人各銀二百五十兩。西川行院忽敦言：「所部軍士久圍重慶，逃亡者眾，乞益軍一萬，並降詔招誘逋民之在大良平者。」並從之。壬子，賜龍答溫軍有功及死事者銀鈔有差。癸丑，並省內外諸司。丁卯，太陰犯填星。庚申，敕管民及理財之官由中書銓調，軍官由樞密院定議。隳襄漢、荊湖諸城。南平招撫使兼知峽州事趙真，請降詔招諭夔州安撫張起巖，從之。高麗國王王愖遣其臣判秘書寺硃悅，來告更名睶。



 十二月辛酉朔，熒惑掩鉤鈐。以十四年歷日賜高麗。丁卯，改雲南蘿葡甸為元江府路。辛未，賜塔海所部戰士及死事者銀鈔有差。賜忽不來等戰功十九人銀千二百兩。壬申，李思敬告運使姜毅所言悖妄，指毅妻子為證。帝曰：「妻子豈證者耶？」詔勿問。乙亥，定江南所設官府。辛巳，以軍士圍守崇慶勞苦，賜鈔六千錠。庚寅，詔諭浙東西、江東西、淮東西、湖南北府州軍縣官吏軍民：「昔以萬戶、千戶漁奪其民，致令逃散，今悉以人民歸之元籍州縣。凡管軍將校及宋官吏，有以勢力奪民田廬產業者，俾各歸其主，無主則以給附近人民之無生產者。其田租商稅、茶鹽酒醋、金銀鐵冶、竹貨湖泊課程，從實辦之。凡故宋繁冗科差、聖節上供、經總制錢等百有餘件，悉除免之。」伯顏言：「張惠守宋府庫，不俟命擅啟管鑰。」詔阿術詰其事，仍諭江之東西、浙之東西、淮之東西官吏等，檢核新舊錢穀。除浙西、浙東、江西、江東、湖北五道宣慰使。升江陵為上路，瑞安府仍為溫州，隴州為散府，薊州復置豐閏縣，升臨洮渭源堡為縣。賜諸王金、銀、幣、帛如歲例。賜諸王乃蠻帶等羊馬價。賞阿術等戰功，及賜降臣吳堅、夏貴等銀、鈔、幣、帛各有差，賜伯顏、阿術等青鼠、銀鼠、黃犬由只孫衣，餘功臣賜豹裘、麞裘及皮衣帽各有差。是歲，東平、濟南、泰安、德州、漣海、清河、平灤、西京西三州以水旱缺食，賑軍民站戶米二十二萬五千五百六十石，粟四萬七千七百十二石，鈔四千二百八十二錠有奇。平陽路旱，濟寧路及高麗瀋州水，並免今年田租。斷死罪三十四人。



 十四年春正月癸巳，行都元帥府軍次廣東，知循州劉興以城降。丙申，以江南平，百姓疲於供軍，免諸路今歲所納絲銀。賜嗣漢天師張宗演道靈應沖和真人，領江南諸路道教。戊戌，高麗金方慶等為亂，命高麗王治之，仍命忻都、洪茶丘飭兵禦備。癸卯，復立諸道提刑按察司。甲辰，命阿術選銳軍萬人赴闕。丁未，知梅州錢榮之以城降。戊申，賜三衛軍士之貧乏者八千三百五十二人各鈔二錠、幣十匹。己酉，賜耶律鑄鈔千錠。甲寅，敕宋福王趙與芮家貲之在杭、越者，有司輦至京師，付其家。丙辰，立建都、羅羅斯四路，守戍烏木等處，並置官屬。己未，以白玉碧玉水晶爵六，獻於太廟。括上都、隆興、北京、西京四路獵戶二千為兵。置江淮等路都轉運鹽使司，及江淮榷茶都轉運使司。命嗣漢天師張宗演修周天醮於長春宮，宗演還江南，以其弟子張留孫留京師。



 二月辛酉，命征東都元帥洪茶丘將兵二千赴上都。壬戌，瑞州安撫姚文龍率張文顯來降，其家屬為宋人所害，賜文龍、文顯等鈔有差。癸亥，彗星出東北，長四尺餘。甲子，遣使代祀岳瀆后土。丙寅，改安西王傅銅印為銀印。立永昌路山丹城等驛，仍給鈔千錠為本，俾取息以給驛傳之須。諸王只必鐵木兒言：「永昌路驛百二十戶，疲於供給，質妻孥以應役。」詔賜鈔百八十錠贖還之。丁卯，荊湖北道宣慰使塔海拔歸州山寨四十七所。戊辰，祀先農東郊。甲戌，西川行院不花率眾數萬至重慶，營浮屠關，造梯沖將攻之，其夜都統趙安以城降。張玨艤船江中，與其妻妾順流走涪州，元帥張德潤以舟師邀之，玨遂降。車駕幸上都。辛巳，命北京選福住所統軍三百赴上都。壬午，隳吉、撫二州城，隆興濱西江，姑存之。仍選汀州軍馬守禦瑞金縣。丙戌，連州守過元龍已降復叛，塔海將兵討之，元龍棄城遁。丁亥，知南恩州陳堯道、僉判林叔虎以城降。詔以僧亢吉益、憐真加加瓦並為江南總攝，掌釋教，除僧租賦，禁擾寺宇者。以大司農、御史大夫、宣慰使兼領侍儀司事孛羅為樞密副使，兼宣徽使，領侍儀司事。



 三月庚寅朔，以冬無雨雪，春澤未繼，遣使問便民之事於翰林國史院，耶律鑄、姚樞、王磐、竇默等對曰：「足食之道，唯節浮費，靡穀之多，無逾醪醴曲糵。況自周、漢以來，嘗有明禁。祈賽神社，費亦不貲，宜一切禁止。」從之。辛卯，湖廣行中書省言：「廣西二十四郡並已內附，議復行中書省於潭州，置廣南西路宣撫司於靜江。」詔鄭鼎所將侍衛軍萬人還京師，崔斌、阿里海牙同駐靜江，忽都鐵木兒、鄭鼎同駐鄂漢，賈居貞、脫博忽魯禿花同駐潭州。癸巳，以行都水監兼行漕運司事。甲午，以鄭鼎所部軍士撫定靜江之勞，命還家少休，期六月赴上都。乙未，福建漳、泉二郡蒲壽庚、印德傅、李玨、李公度皆以城降。丁酉，括馬三萬二千二百六匹，孕駒者還其主。壬寅，廣東肇慶府新封等州皆來降。癸卯，壽昌府張之綱以從叛棄市。乙巳，命中外軍民官所佩金銀符，以色組系於肩腋，庶無褻瀆，具為令。庚戌，建寧府通判郭纘以城降。黃州歸附官史勝入覲，以所部將校於躍等三十一人戰功聞，命官之。簽書東西川行樞密院事昝順言：「比遣同知隆州事趙孟烯齎詔招諭南平軍都掌蠻、羅計蠻及鳳凰、中壟、羅韋、高崖等四寨皆降。田、楊二家、豕鵝夷民，亦各遣使納款。」壬子，寶應軍人施福殺其守將，降於淮東都元帥府，詔以福為千戶，佩金符。癸丑，命汪惟正自東川移鎮鞏昌。行中書省承制，以閩浙溫、處、臺、福、泉、汀、漳、劍、建寧、邵武、興化等郡降官，各治其郡。潭州行省遣使上言：「廣南西路慶遠、鬱林、昭、賀、藤、梧、融、賓、柳、象、邕、廉、容、貴、潯皆降，得府一、州十四。」復立襄陽府襄陽縣。平章政事、浙西道宣慰使阿塔海為平章政事，行中書省事於江淮；郡王合答為平章政事，行中書省事於北京。



 夏四月甲子，宋特磨道將軍農士貴、知安平州李惟屏、知來安州岑從毅等，以所屬州縣溪洞百四十七、戶二十五萬六千來附。癸酉，省各路轉運司，事入總管府。設鹽轉運司四，置榷場於碉門、黎州，與吐蕃貿易。丙子，召安撫趙與可、宣撫陳巖入覲。丙戌，禁江南行用銅錢。均州復立南漳縣。



 五月癸巳，申嚴大都酒禁，犯者籍其家貲，散之貧民。辛丑，千戶合剌合孫死於渾都海之戰，命其子忽都帶兒襲職。癸卯，改廣南西路宣撫司為宣慰司，廣西欽、橫二州改立安撫司。各道提刑按察司兼勸農事。敕江南歸附官，三品以上者遣質子一人入侍。西番長阿立丁寧占等三十一族來附，得戶四萬七百。丙子，融州安撫使譚昌謀為不軌，伏誅。辛亥，以河南、山東水旱，除河泊課，聽民自漁。乙卯，選蒙古、漢軍相參宿衛。詔諭思州安撫使田景賢。又詔諭瀘州西南番蠻王阿永，筠連、騰串等處諸族蠻夷，使其來附。命真人李德和代祀濟瀆。



 六月丙寅，涪州安撫陽立及其子嗣榮相繼來附，命立為夔路安撫使，嗣榮為管軍總管，並佩虎符，仍賜鈔百錠。壬寅，賞徵廣戰死之家銀各五十兩。丁丑，置尚膳院，秩三品，以提點尚食、尚藥局忽林失為尚膳使，其屬司有七。庚辰，賞陽立所部戰士鈔千錠。甲申，荊湖北道宣慰使黑的得諜者，言夔府將出兵攻荊南。諭陽立等與塔海會兵御之。丁亥，升崇明沙為崇明州。以行省參政、行江東道宣慰使阿剌罕為中書左丞、行江東道宣慰使，湖北道宣慰使奧魯赤參知政事、行湖北道宣慰使。



 秋七月戊子朔，罷大名、濟寧印鈔局。壬辰，敕犯盜者皆棄市。符寶郎董文忠言：「盜有強竊，贓有多寡，似難悉置於法。」帝然其言，遽命止之。丁酉，敕自今非佩符使臣及軍情急速，不聽乘傳。戊戌，申禁羊馬群之在北者，八月內毋縱出北口諸隘踐食京畿之禾，犯者沒其畜。癸卯，諸王昔里吉劫北平王於阿力麻里之地，械系右丞相安童，誘脅諸王以叛，使通好於海都。海都弗納，東道諸王亦弗從，遂率西道諸王至和林城北。詔右丞相伯顏帥軍往御之。諸王忽魯帶率其屬來歸，與右丞相伯顏等軍合。丙午，置行御史臺於揚州，以都元帥相威為御史大夫。置八道提刑按察司。戊申，東川都元帥張德潤等攻取涪州，大敗之，擒安撫程聰、程廣。置行中書省於江西，以參知政事、行江西宣慰使塔出為右丞，參知政事、行江西宣慰使麥術丁為左丞，淮東宣慰使徹里帖木兒、江東宣慰使張榮實、江西宣慰使李恆、招討使也的迷失、萬戶昔裏門、荊湖路宣撫使程鵬飛、閩廣大都督兵馬招討使蒲壽庚並參知政事，行江西省事。壬子，榷大都商稅。丁巳，湖北宣慰司調兵攻司空山，復壽昌、黃州二郡。賜平宋將帥軍士及簡州軍士廣西死事者銀鈔各有差。回水窩淵聖廣源王加封善佑，常山靈濟昭應王加封廣惠，安丘雹泉靈霈侯追封靈霈公。以參知政事、行江東道宣慰使呂文煥為中書左丞。



 八月戊午朔，詔不花行院西川。丁卯，成都路倉收羨餘五千石，按察司已治其罪，命以其米就給西川兵。辛未，常德府總管魯希文與李三俊結構為亂，事覺，命行省誅之。車駕畋於上都之北。



 九月壬申，制鑌鐵海青圓符。丙申，廣南東路廣、連、韶、德慶、惠、潮、南雄、英德等郡皆內附。甲辰，福建行省以宋二王在其疆境，調都督忙兀帶、招討高興領兵討之。昂吉兒、忻都、唐兀帶等引兵攻司空山寨，破之，殺張德興，執其三子以歸。壬子，福建路宣慰使、行征南都元帥唆都，遣招討使百家奴、丁廣取建寧之崇安等縣及南劍州。



 冬十月丙辰朔，日有食之。己未，享於太廟。庚申，湖北宣慰使塔海略地至夔府之太原坪，禽其將，誅之。辛酉，弛蓋州獵禁。乙亥，以宋張世傑、文天祥猶未降，命阿塔海選銳兵防遏隆興諸城。禁無籍軍隨大軍剽掠者，勿過關渡。己卯，降臣郭曉、魏象祖入覲，賜幣帛有差。壬午，置宣慰司於黃州。甲申，播州安撫使楊邦憲言：「本族自唐至宋，世守此土，將五百年。昨奉旨許令仍舊，乞降璽書。」從之。以行省參政忽都帖木兒、脫博忽魯禿花、崔斌並為中書左丞，鄂州總管府達魯花赤張鼎、湖北道宣慰使賈居貞並參知政事。



 十一月戊子，樞密院臣言：「宋文天祥與其徒趙孟瀯同起兵，行中書發兵攻之，殺孟瀯，天祥僅以身免。」詔以其妻孥赴京師。右副都元帥張德潤上涪州功，賜鈔千錠。乙未，凡偽造寶鈔，同情者並處死，分用者減死杖之，具為令。庚子，命中書省檄諭中外，江南既平，宋宜曰亡宋，行在宜曰杭州。以吏部尚書別都魯丁參知政事。



 十二月丙辰，置中灤、唐村、淇門驛。丁卯，以大都物價翔踴，發官廩萬石，賑糶貧民。庚午，梁山軍袁世安以其城及金石城軍民來降。壬申，潭州行省復祁陽縣。斬首賊羅飛，餘黨悉平。乙亥，都元帥楊文安攻咸淳府，克之。以十五年歷日賜高麗國。以參議中書省事耿仁參知政事。冠州及永年縣水，免今年田租。導任河，復民田三千餘頃。賜諸王金、銀、幣、帛等物如歲例。賜諸王也不干、燕帖木兒等五百二十九人羊馬價，鈔八千四百五十二錠。賞拜答兒等千三百五十五人戰功，金百兩、銀萬五千一百兩、鈔百三十錠及納失失、金素幣帛、貂鼠豹裘、衣帽有差。是歲，賑東平、濟南等郡饑民，米二萬一千六百十七石、粟二萬八千六百十三石、鈔萬一百十二錠。斷死罪三十二人。



\end{pinyinscope}