\article{本紀第四　世祖一}

\begin{pinyinscope}

 世祖聖德神功文武皇帝，諱忽必烈，睿宗皇帝第四子。母莊聖太后，怯烈氏。以乙亥歲八月乙卯生。及長，仁明英睿，事太后至孝，尤善撫下。納弘吉剌氏為妃。



 歲甲辰，帝在潛邸，思大有為於天下，延籓府舊臣及四方文學之士，問以治道。



 歲辛亥，六月，憲宗即位，同母弟惟帝最長且賢，故憲宗盡屬以漠南漢地軍國庶事，遂南駐瓜忽都之地。



 邢州有兩答剌罕言於帝曰：「邢吾分地也，受封之初，民萬餘戶，今日減月削，才五七百戶耳，宜選良吏撫循之。」帝從其言，承制以脫兀脫及張耕為邢州安撫使，劉肅為商榷使，邢乃大治。



 歲壬子，帝駐桓、撫間。憲宗令斷事官牙魯瓦赤與不只兒等總天下財賦於燕，視事一日，殺二十八人。其一人盜馬者，杖而釋之矣，偶有獻環刀者，遂追還所杖者，手試刀斬之。帝責之曰：「凡死罪，必詳讞而後行刑，今一日殺二十八人，必多非辜。既杖復斬，此何刑也？」不只兒錯愕不能對。太宗朝立軍儲所於新衛，以收山東、河北丁糧，後惟計直取銀帛，軍行則以資之。帝請於憲宗，設官築五倉于河上，始令民入粟。宋遣兵攻虢之盧氏、河南之永寧、衛之八柳渡，帝言之憲宗，立經略司於汴，以忙哥、史天澤、楊惟中、趙璧為使，陳紀、楊果為參議，俾屯田唐、鄧等州，授之兵、牛，敵至則御，敵去則耕，仍置屯田萬戶於鄧，完城以備之。夏六月，入覲憲宗於曲先惱兒之地，奉命帥師征雲南。秋七月丙午，祃牙西行。



 歲癸丑，受京兆分地。諸將皆築第京兆，豪侈相尚，帝即分遣，使戍興元諸州。又奏割河東解州鹽池以供軍食，立從宜府於京兆，屯田鳳翔，募民受鹽入粟，轉漕嘉陵。夏，遣王府尚書姚樞立京兆宣撫司，以孛蘭及楊惟中為使，關隴大治。又立交鈔提舉司，印鈔以佐經用。秋八月，師次臨洮。遣玉律術、王君候、王鑒諭大理，不果行。九月壬寅，師次忒剌，分三道以進。大將兀良合帶率西道兵，由晏當路；諸王抄合、也只烈帥東道兵，由白蠻；帝由中道。乙巳，至滿陀城，留輜重。冬十月丙午，過大渡河，又經行山谷二千餘里，至金沙江，乘革囊及筏以渡。摩娑蠻主迎降，其地在大理北四百餘里。十一月辛卯，復遣玉律術等使大理。丁酉，師至白蠻打郭寨，其主將出降，其侄堅壁拒守，攻拔殺之，不及其民。庚子，次三甸。辛丑，白蠻送款。十二月丙辰，軍薄大理城。初，大理主段氏微弱，國事皆決於高祥、高和兄弟，是夜，祥率眾遁去，命大將也古及拔突兒追之。帝既入大理，曰：「城破而我使不出，計必死矣。」己未，西道兵亦至，命姚樞等搜訪圖籍，乃得三使尸。既瘞，命樞為文祭之。辛酉，南出龍首城，次趙瞼。癸亥，獲高祥，斬於姚州。留大將兀良合帶戍守，以劉時中為宣撫使，與段氏同安輯大理，遂班師。



 歲甲寅，夏五月庚子，駐六盤山。六月，以廉希憲為關西道宣撫使，姚樞為勸農使。秋八月，至自大理，駐桓、撫間，復立撫州。冬，駐瓜忽都之地。



 歲乙卯，春，復駐桓、撫間。冬，駐奉聖州北。



 歲丙辰，春三月，命僧子聰卜地於桓州東、灤水北，城開平府，經營宮室。冬，駐於合剌八剌合孫之地。憲宗命益懷州為分地。



 歲丁巳，春，憲宗命阿藍答兒、劉太平會計京兆、河南財賦，大加鉤考，其貧不能輸者，帝為代償之。冬十二月，入覲於也可迭烈孫之地，議分道攻宋，以明年為期。



 歲戊午，冬十一月戊申，祃牙於開平東北，是日啟行。



 歲己未，春二月，會諸王於邢州。夏五月，駐小濮州。征東平宋子貞、李昶，訪問得失。秋七月甲寅，次汝南，命大將拔都兒等前行，備糧漢上，戒諸將毋妄殺。命楊惟中、郝經宣撫江淮，必闍赤孫貞督軍須蔡州。有軍士犯法者，貞縛致有司，白於帝，命戮以徇，諸軍凜然，無敢犯令者。八月丙戌，渡淮。辛卯，入大勝關，宋戍兵皆遁。壬辰，次黃陂。甲午，遣廉希憲招臺山寨，比至，千戶董文炳等已破之。時淮民被俘者眾，悉縱之。庚子，先鋒茶忽得宋沿江制置司榜來上，有云：「今夏諜者聞北兵會議，取黃陂民船系筏，由陽邏堡以渡，會於鄂州。」帝曰：「此事前所未有，願如其言。」辛丑，師次江北。九月壬寅朔，親王穆哥自合州釣魚山遣使以憲宗兇問來告，且請北歸以系天下之望。帝曰：「吾奉命南來，豈可無功遽還？「甲辰，登香爐山，俯瞰大江，江北曰武湖，湖之東曰陽邏堡，其南岸即滸黃洲。宋以大舟扼江渡，帝遣兵奪二大舟，是夜，遣木魯花赤、張文謙等具舟楫。乙巳遲明，至江岸，風雨晦冥，諸將皆以為未可渡，帝不從，遂申敕將帥揚旗伐鼓，三道並進，天為開霽。與宋師接戰者三，殺獲甚眾，徑達南岸。軍士有擅入民家者，以軍法從事。凡所俘獲，悉縱之。丁未，遣王沖道、李宗傑、訾郊招諭鄂城，比至東門，矢下如雨，沖道墜馬，為敵所獲，宗傑、郊奔還。帝駐滸黃洲。己酉，抵鄂，屯兵教場。庚戌，圍鄂。壬子，登城東北壓雲亭，立望樓，高可五丈，望見城中出兵，趣兵迎擊，生擒二人，云：「賈似道率兵救鄂，事起倉卒，皆非精銳。」遂命官取逃民棄糧，聚之軍中，為攻取計。戊午，順天萬戶張柔兵至。大將拔突兒等以舟師趨岳州，遇宋將呂文德自重慶來，拔都兒等迎戰，文德乘夜入鄂城，守愈堅。冬十月辛未朔，移駐烏龜山。甲戌，拔突兒還自嶽。十一月丙辰，移駐牛頭山。兀良合帶略地諸蠻，由交趾歷邕、桂，抵潭州，聞帝在鄂，遣使來告。時先朝諸臣阿藍答兒、渾都海、脫火思、脫里赤等謀立阿里不哥。阿里不哥者，睿宗第七子，帝之弟也。於是阿藍答兒發兵於漠北諸部，脫里赤括兵於漠南諸州，而阿藍答兒乘傳調兵，去開平僅百餘里。皇后聞之，使人謂之曰：「發兵大事，太祖皇帝曾孫真金在此，何故不令知之？」阿藍答兒不能答。繼又聞脫里赤亦至燕，後即遣脫歡、愛莫干馳至軍前密報，請速還。丁卯，發牛頭山，聲言趣臨安，留大將拔突兒等帥諸軍圍鄂。閏月庚午朔，還駐青山磯。辛未，臨江岸，遣張文謙還諭諸將曰：「遲六日，當去鄂退保滸黃洲。」命文謙發降民二萬北歸。宋賈似道遣宋京請和，命趙璧等語之曰：「汝以生靈之故來請和好，其意甚善，然我奉命南征，豈能中止？果有事大之心，當請於朝。」是日，大軍北還。己丑，至燕。脫里赤方括民兵，民甚苦之，帝詰其由，托以憲宗臨終之命。帝察其包藏禍心，所集兵皆縱之，人心大悅。是冬，駐燕京近郊。



 中統元年春三月戊辰朔，車駕至開平。親王合丹、阿只吉率西道諸王，塔察兒、也先哥、忽剌忽兒、爪都率東道諸王，皆來會，與諸大臣勸進。帝三讓，諸王大臣固請。辛卯，帝即皇帝位，以祃祃、趙璧、董文炳為燕京路宣慰使。陜西宣撫使廉希憲言：「高麗國王嘗遣其世子倎入覲，會憲宗將兵攻宋，倎留三年不遣。今聞其父已死，若立倎，遣歸國，彼必懷德於我，是不煩兵而得一國也。」帝是其言，改館倎，以兵衛送之，仍赦其境內。夏四月戊戌朔，立中書省，以王文統為平章政事，張文謙為左丞。以八春、廉希憲、商挺為陜西四川等路宣撫使，趙良弼參議司事，粘合南合、張啟元為西京等處宣撫使。己亥，詔諭高麗國王王倎，仍歸所俘民及其逃戶，禁邊將勿擅掠。辛丑，以即位詔天下。詔曰：



 朕惟祖宗肇造區宇，奄有四方，武功迭興，文治多缺，五十餘年於此矣。蓋時有先後，事有緩急，天下大業，非一聖一朝所能兼備也。先皇帝即位之初，風飛雷厲，將大有為。憂國愛民之心雖切於己，尊賢使能之道未得其人。方董夔門之師，遽遺鼎湖之泣。豈期遺恨，竟勿克終。



 肆予沖人，渡江之後，蓋將深入焉，乃聞國中重以僉軍之擾，黎民驚駭，若不能一朝居者。予為此懼，驛騎馳歸。目前之急雖紓，境外之兵未戢。乃會群議，以集良規。不意宗盟，輒先推戴。左右萬里，名王巨臣，不召而來者有之，不謀而同者皆是，咸謂國家之大統不可久曠，神人之重寄不可暫虛。求之今日，太祖嫡孫之中，先皇母弟之列，以賢以長，止予一人。雖在征伐之間，每存仁愛之念，博施濟眾，實可為天下主。天驏道助順，人謨與能。祖訓傳國大典，於是乎在，孰敢不從。朕峻辭固讓，至於再三，祈懇益堅，誓以死請。於是俯徇輿情，勉登大寶。自惟寡昧，屬時多艱，若涉淵冰，罔知攸濟。爰當臨御之始，宜新弘遠之規。祖述變通，正在今日。務施實德，不尚虛文。雖承平未易遽臻，而饑渴所當先務。嗚呼！歷數攸歸，欽應上天之命；勛親斯托，敢忘烈祖之規？建極體元，與民更始。朕所不逮，更賴我遠近宗族、中外文武，同心協力，獻可替否之助也。誕告多方，體予至意！



 丁未，以翰林侍讀學士郝經為國信使，翰林待制何源、禮部郎中劉人傑副之，使於宋。丙辰，收輯中外官吏宣札牌面。遣帖木兒、李舜欽等行部，考課各路諸色工匠。置急遞鋪。乙丑，徵諸道兵六千五百人赴京師宿衛。置互市於漣水軍，禁私商不得越境，犯者死。是月，阿里不哥僭號於和林城西按坦河。召賈居貞、張儆、王煥、完顏愈乘傳赴闕。五月戊辰朔，詔燕貼木兒、忙古帶節度黃河以西諸軍。丙戌，建元中統，詔曰：



 祖宗以神武定四方，淳德御群下。朝廷草創，未遑潤色之文；政事變通，漸有綱維之目。朕獲纘舊服，載擴丕圖，稽列聖之洪規，講前代之定制。建元表歲，示人君萬世之傳；紀時書王，見天下一家之義。法《春秋》之正始，體大《易》之乾元。炳煥皇猷，權輿治道。可自庚申年五月十九日，建元為中統元年。惟即位體元之始，必立經陳紀為先。故內立都省，以總宏綱；外設總司，以平庶政。仍以興利除害之事、補偏救弊之方，隨詔以頌。於戲！秉籙握樞，必因時而建號；施仁發政，期與物以更新。敷宣懇惻之辭，表著憂勞之意。凡在臣庶，體予至懷！



 詔安撫壽春府軍民。甲午，以阿里不哥反，詔赦天下。乙未，立十路宣撫司：以賽典赤、李德輝為燕京路宣撫使，徐世隆副之；宋子貞為益都濟南等路宣撫使，王磐副之；河南路經略使史天澤為河南宣撫使；楊果為北京等路宣撫使，趙昞副之；張德輝為平陽太原路宣撫使，謝瑄副之；孛魯海牙、劉肅並為真定路宣撫使；姚樞為東平路宣撫使，張肅副之；中書左丞張文謙為大名彰德等路宣撫使，游顯副之；粘合南合為西京路宣撫使，崔巨濟副之；廉希憲為京兆等路宣撫使。以汪惟正為鞏昌等處便宜都總帥，虎闌箕為鞏昌路元帥。詔諭成都路侍郎張威安撫元、忠、綿、資、邛、彭等州，西川、潼川、隆慶、順慶等府及各處山寨歸附官吏，皆給宣命、金符有差。詔平陽、京兆兩路宣撫司僉兵七千人，於延安等處守隘，以萬戶鄭鼎、昔剌忙古帶領之，貧不能應役者，官為資給。徵諸路兵三萬駐燕京近地，命諸路市馬萬匹送開平府。以總帥汪良臣統陜西漢軍於沿河守隘。立望雲驛，非軍事毋得輒入。熒惑入南斗，留五十餘日。



 六月戊戌，詔燕京、西京、北京三路宣撫司運米十萬石，輸開平府及撫州、沙井、凈州、魚兒濼，以備軍儲。以李璮為江淮大都督。劉太平等謀反，事覺伏誅，並誅乞帶不花於東川，明裏火者於西川。渾都海反。乙巳，李璮言：「獲宋諜者，言賈似道調兵，聲言攻漣州，遣人覘之，見許浦江口及射陽湖兵船二千艘，宜繕理城塹以備。」罷阿藍帶兒所簽解鹽戶軍百人。壬子，詔陜西四川宣撫司八春節制諸軍。乙卯，詔東平路萬戶嚴忠濟等發精兵一萬五千人赴開平。乙丑，以石長不為大理國總管，佩虎符。詔十路宣撫司造戰襖、裘、帽，各以萬計，輸開平。是月，召真定劉鬱，邢州郝子明，彰德胡祗遹，燕京馮渭、王光益、楊恕、李彥通、趙和之，東平韓文獻、張昉等，乘傳赴闕。高麗國王王倎遣其子永安公僖、判司宰事韓即來賀即位，以國王封冊、王印及虎符賜之。



 秋七月戊辰，敕燕京、北京、西京、真定、平陽、大名、東平、益都等路宣撫司，造羊裘、皮帽、褲、靴，皆以萬計，輸開平。己巳，以萬戶史天澤扈從先帝有功，賜銀萬五千兩。遣靈州種田民還京兆。庚午，賜山東行省大都督李璮金符二十、銀符五，俾給所部有功將士。癸酉，以燕京路宣慰使祃祃行中書省事，燕京路宣慰使趙璧平章政事，張啟元參知政事，王鶚翰林學士承旨兼修國史，河南路宣撫使史天澤兼江淮諸翼軍馬經略使。丙子，詔中書省給諸王塔察兒益都、平州封邑歲賦、金帛，並以諸王白虎、襲剌門所屬民戶、人匠、歲賦給之。詔造中統元寶交鈔。立互市於潁州、漣水、光化軍。北京路都元帥阿海乞免所部軍士征徭，從之。宋兵攻邊城，詔遣太尹、怯列、忙古帶率所部，合兵擊之。下詔褒賞行省大都督李璮。帝自將討阿里不哥。敕劉天麟規措中都析津驛傳馬。



 八月丙午，授中書左丞、行大名等路宣撫使張文謙虎符。丁未，詔都元帥紐璘所過毋擅捶掠官吏。己酉，立秦蜀行中書省，以京兆等路宣撫使廉希憲為中書省右丞，行省事。宋兵臨漣州，李璮乞諸道援兵。癸丑，賜必庠赤塔剌渾銀二千五百兩。李璮乞遣將益兵，渡淮攻宋，以方遣使修好，不從。癸亥，澤州、潞州旱，民饑，敕賑之。



 九月丁卯，帝在轉都兒哥之地，以阿里不哥遺命，下詔諭中外。乙亥，李璮復請攻宋，復諭止之。壬午，初置拱衛儀仗。是月，阿藍答兒率兵至西涼府，與渾都海軍合，詔諸王合丹、合必赤與總帥汪良臣等率師討之。丙戌，大敗其軍於姑臧，斬阿藍答兒及渾都海，西土悉平。



 冬十月丁未，李璮言宋兵復軍於漣州。癸丑，初行中統寶鈔。戊午，車駕駐昔光之地，命給官錢，雇在京橐駝，運米萬石，輸行在所。



 十一月戊子，發常平倉賑益都、濟南、濱棣饑民。



 十二月丙申，以禮部郎中孟甲、禮部員外郎李文俊使安南、大理。乙巳，李璮上將士功，命璮以益都官銀賞之。帝至自和林，駐蹕燕京近郊。始制祭享太廟祭器、法服。以梵僧八合思八為帝師，授以玉印，統釋教。立仙音院，復改為玉宸院，括樂工。立儀鳳司，又立符寶局及御酒庫、群牧所。升衛輝為總管府。賜親王穆哥銀二千五百兩；諸王按只帶、忽剌忽兒、合丹、忽剌出、勝納合兒銀各五千兩，文綺帛各三百匹，金素半之；諸王塔察、阿術魯鈔各五十九錠有奇，綿五千九十八斤，絹五千九十八匹，文綺三百匹，金素半之；海都銀八百三十三兩，文綺五十匹，金素半之；睹兒赤、也不幹銀八百五十兩；兀魯忽帶銀五千兩，文綺三百匹，金素半之；只必帖木兒銀八百三十三兩；爪都、伯木兒銀五千兩，文綺三百匹，金素半之；都魯、牙忽銀八百三十三兩，特賜綿五十斤；阿只吉銀五千兩，文綺三百，金素半之；先朝皇后怗古倫銀二千五百兩，羅絨等折寶鈔二十三錠有奇；皇后斡者思銀二千五百兩；兀魯忽乃妃子銀五千兩。自是歲以為常。



 二年春正月辛未夜，東北赤氣照人，大如席。乙酉，宋兵圍漣州。己丑，李璮率將士迎戰，敗之，賜詔獎諭，給金銀符以賞將士。庚寅，璮擅發兵修益都城塹。



 二月丁酉，太陰掩昴。己亥，宋兵攻漣水，命阿術等帥兵赴之。丙午，車駕幸開平。詔減免民間差發，罷守隘諸軍。秦蜀行省借民錢給軍，以今年稅賦償之。免平陽、太原軍站戶重科租稅。丁未，詔行中書省平章祃祃及王文統等率各路宣撫使赴闕。丁巳，李璮破宋兵於沙湖堰。



 三月壬戌朔，日有食之。夏四月丙午，詔軍中所俘儒士聽贖為民。辛亥，遣弓工往教鄯闡人為弓。乙卯，詔十路宣撫使量免民間課程。命宣撫司官勸農桑，抑游惰，禮高年，問民疾苦，舉文學才識可以從政及茂才異等，列名上聞，以聽擢用；其職官污濫及民不孝悌者，量輕重議罰。辛酉，詔太康弩軍二千八百人戍蔡州。以禮部郎中劉芳使大理等國。



 五月乙丑，禁使臣毋入民家，令止頓析津驛。遣崔明道、李全義為詳問官，詣宋淮東制司，訪問國信使郝經等所在，仍以稽留信使、侵擾疆場詰之。庚辰，敕使臣及軍士所過城邑，官給廩餼，毋擾於民。丁亥，申嚴沿邊軍民越境私商之禁。唐慶子政臣入見，詔復其家。弛諸路山澤之禁。禁私殺馬牛。申嚴越境私商，販馬匹者罪死。以河南經略宣撫使史天澤為中書右丞相，河南軍民並聽節制。詔成都路置惠民藥局。遣王祐於西川等路採訪醫、儒、僧、道。



 六月癸巳，括漏籍老幼等戶，協濟編戶賦稅。丙申，賜新附人王顯忠、王誼等衣物有差。李璮遣人獻漣水捷。罷諸路拘收孛蘭奚。禁諸王擅遣使招民及徵私錢。戊戌，太陰犯角。詔諭十路宣撫司並管民官，定鹽酒稅課等法。癸卯，以嚴忠範為東平路行軍萬戶兼管民總管，仍諭東平路達魯花赤等官並聽節制。詔定中外官所乘馬數各有差。乙巳，賑火少里驛戶之乏食者。賞欽察所部將校有功者銀二千五百兩及幣帛有差。己酉，命竇默仍翰林侍講學士。默與王鶚面論王文統不宜在相位，薦許衡代之，帝不懌而罷。辛亥，轉懿州米萬石賑親王塔察兒所部饑民。賜親王合丹所部軍幣帛九百匹、布千九百匹。乙卯，敕平陽路安邑縣蒲萄酒自今毋貢。詔：「宣聖廟及管內書院，有司歲時致祭，月朔釋奠，禁諸官員使臣軍馬，毋得侵擾褻瀆，違者加罪。」丙辰，以汪良臣同簽鞏昌路便宜都總帥，凡軍民官並聽良臣節制。丁巳，敕諸路造人馬甲及鐵裝具萬二千，輸開平。戊午，詔毋收衛輝、懷孟賦稅，以償其所借芻粟。庚申，宋瀘州安撫使劉整舉城降，以整行夔府路中書省兼安撫使，佩虎符。仍諭都元帥紐璘等使存恤其民。賜故金翰林修撰魏璠謚靖肅。秦蜀行省言青居山都元帥欽察等所部將校有功，詔降虎符一、金符五、銀符五十七，令行省銓定職名給之。城臨洮。升真定鼓城縣為晉州，以鼓城、安平、武強、饒陽隸焉。賜僧子聰懷孟、邢州田各五十頃。罷金、銀、銅、鐵、丹粉、錫碌坑冶所役民夫及河南舞陽姜戶、藤花戶，還之州縣。賜大理國主段實虎符，優詔撫諭之。命李璮領益都路鹽課。出工局繡女，聽其婚嫁。懷孟廣濟渠提舉王允中、大使楊端仁鑿沁河渠成，溉田四百六十餘所。高麗國王倎更名禃，遣其世子愖奉表來朝，命宿衛將軍孛里察、禮部郎中高逸民持詔往諭，仍以玉帶賜之。以不花為中書右丞相，耶律鑄為中書左丞相，張啟元為中書右丞。授管領崇慶府、黎、雅、威、茂、邛、灌七處軍民小太尉虎符。



 秋七月辛酉朔，立軍儲都轉運使司，以馬月合乃為使，周鍇為副使。癸亥，初立翰林國史院。王鶚請修遼、金二史，又言：「唐太宗置弘文館，宋太宗設內外學士院。今宜除拜學士院官，作養人才。乞以右丞相史天澤監修國史，左丞相耶律鑄、平章政事王文統監修《遼》、《金史》，仍採訪遺事。」並從之。賑和林饑民。賞鞏昌路總帥汪惟正將校斬渾都海功銀二千五百兩、馬價銀四千九百兩。諸王昌童招河南漏籍戶五百，命付之有司。命總管王青制神臂弓、柱子弓。諭河南管軍官於近城地量存牧場，余聽民耕。巴思答兒乞於高麗鴨綠江西立互市，從之。乙丑，遣使持香幣祀岳瀆。丁丑，渡江新附民留屯蔡州者，徙居懷孟，貸其種食。以萬家奴為安撫高麗軍民達魯花赤，賜虎符。庚辰，西京、宣德隕霜殺稼。辛巳，詔許衡即其家教懷孟生徒。命西京宣撫司造船備西夏漕運。壬午，遣納速剌丁、孟甲等使安南。乙酉，以牛驛雨雪，道途泥濘，改立水驛。己丑，命煉師王道婦於真定築道觀，賜名玉華。諭將士舉兵攻宋，詔曰：「朕即位之後，深以戢兵為念，故年前遣使於宋以通和好。宋人不務遠圖，伺我小隙，反啟邊釁，東剽西掠，曾無寧日。朕今春還宮，諸大臣皆以舉兵南伐為請，朕重以兩國生靈之故，猶待信使還歸，庶有悛心，以成和議，留而不至者，今又半載矣。往來之禮遽絕，侵擾之暴不已。彼嘗以衣冠禮樂之國自居，理當如是乎？曲直之分，灼然可見。今遣王道貞往諭。卿等當整爾士卒，礪爾戈矛，矯爾弓矢，約會諸將，秋高馬肥，水陸分道而進，以為問罪之舉。尚賴宗廟社稷之靈，其克有勛。卿等當宣布朕心，明諭將士，各當自勉，毋替朕命。」鄂州青山磯、滸黃洲所招新民遷至江北者，設官領之。敕懷孟牧地聽民耕墾。



 八月壬辰，賜故金補闕李大節謚貞肅。丁酉，命開平守臣釋奠於宣聖廟。戊戌，以燕京等路宣撫使賽典赤為平章政事，敕以賀天爵為金齒等國安撫使，忽林伯副之，仍招諭使安其民。己亥，諭武衛軍都指揮使李伯祐汰本軍疲老者，選精銳代之，給海青銀符一，有奏，馳驛以聞。辛丑，以宣撫使粘合南合為中書右丞，闊闊為中書左丞，賈文備為開元女直水達達等處宣撫使，賜虎符。以宋降將王青為總管，教武衛軍習射。乙巳，禁以俘掠婦女為娼。丙午，太白犯歲星。以許衡為國子祭酒。丁未，以姚樞為大司農，竇默仍翰林侍講學士。先是，以樞為太子太師，衡為太子太傅，默為太子太保，樞等以不敢當師傅禮，皆辭不拜，故復有是命。初立勸農司，以陳邃、崔斌、成仲寬、粘合從中為濱棣、平陽、濟南、河間勸農使，李士勉、陳天錫、陳膺武、忙古帶為邢洺、河南、東平、涿州勸農使。己酉，命大名等路宣撫使歲給翰林侍講學士竇默、太醫副使王安仁衣糧，賜田以為永業。甲寅，賞董文炳所將渡江及北征有功者二十二人，銀各五十兩。封順天等路萬戶張柔為安肅公，濟南路萬戶張榮為濟南公。陜西四川行省乞就決邊方重刑，不允。詔陜西四川行省存恤歸附軍民。詔：「自今使臣有矯稱上命者，有司不得聽受。諸王、后妃、公主、駙馬非聞奏，不許擅取官物。」賜慶壽寺、海雲寺陸地五百頃。敕西京運糧於沙井，北京運糧於魚兒泊。立檀州驛。頒斗斛權衡。賑桓州饑民。賜諸王塔察兒金千兩、銀五千兩、幣三百匹。給阿石寒甲價銀千二百兩。核實新增戶口，措置諸路轉輸法。命劉整招懷夔府、嘉定等處民戶。宋私商七十五人入宿州，議置於法，詔宥之，還其貨，聽榷場貿易。仍檄宋邊將還北人之留南者。



 九月庚申朔，詔以忽突花宅為中書省署。奉遷祖宗神主於聖安寺。癸亥，邢州安撫使張耕告老，詔以其子鵬翼代之。武衛親軍都指揮使李伯祐、董文炳言：「武衛軍疲老者，乞補換，仍存恤其家。」從之。丙寅，詔以粘合南合行中興府中書省。戊辰，大司農姚樞請以儒人楊庸教孔、顏、孟三氏子孫，東平府詳議官王鏞兼充禮樂提舉。詔以庸為教授，以鏞特兼太常少卿。辛未，以清、滄鹽課銀償往歲所貸民錢給公費者。置和糴所於開平，以戶部郎中宋紹祖為提舉和糴官。丙子，諭諸王、駙馬，凡民間詞訟無得私自斷決，皆聽朝廷處置。河南民王四妻靳氏一產三男，命有司量給贍養。敕今歲田租輸沿河近倉，官為轉漕，不可勞民。癸未，以甘肅等處新罹兵革，民務農安業者為戍兵所擾，遣阿沙、焦端義往撫治之。以海青銀符二、金符十給中書省，量軍國事情緩急，付乘驛者佩之。以開元路隸北京宣撫司。真定路官民所貸官錢，貧不能償，詔免之。王鶚請於各路選委博學老儒一人，提舉本路學校，特詔立諸路提舉學校官，以王萬慶、敬鉉等三十人充之。敕燕京、順天等路續制人甲五千、馬甲及鐵裝具各二千。



 冬十月庚寅朔，詔鳳翔府種田戶隸平陽兵籍，毋令出征，務耕屯以給軍餉。辛卯，陜西四川行省上言：「軍務急速，若待奏報，恐失事機。」詔與都元帥紐璘會議行之。遣道士訾洞春代祀東海廣德王廟。壬辰，敕火兒赤、奴懷率所部略地淮西。丁酉，敕愛亦伯等及陜西宣撫司校核不魯歡、阿藍塔兒所貸官銀。庚子，以右丞張啟元行中書省於平陽、太原等路。括西京兩路官民，有壯馬皆從軍，令宣德州楊庭訓統之，有力者自備甲仗，無力者官與供給。兩路奧魯官並在家軍人，凡有馬者並付新軍劉總管統領。昂吉所管西夏軍，並豐州、蕁麻林、夏水阿剌渾皆備鞍馬甲仗，及孛魯歡所管兵，凡徒行者市馬給之，並令從軍，違者以失誤軍期論。修燕京舊城。命平章政事趙璧、左三部尚書怯烈門率蒙古、漢軍駐燕京近郊、太行一帶，東至平灤，西控關陜，應有險阻，於附近民內選諳武事者，修立堡寨守御。以河南屯田萬戶史權為江漢大都督，依舊戍守。又選銳卒三千付史樞管領，於燕京近郊屯駐。壬寅，命亳州張柔、歸德邸浹、睢州王文乾、水軍解成、張榮實、東平嚴忠嗣、濟南張宏七萬戶，以所部兵來會。罷東平會計前任官侵用財賦。甲辰，宋兵攻瀘州，劉整擊敗之。詔賞整銀五千兩，幣帛二千匹。失裡答、劉元振守御有功，各賞銀五百兩，將士銀萬兩、幣帛千匹。乙巳，詔指揮副使鄭江將千人赴開平，指揮使董文炳率善射者千人由魚兒泊赴行在所，指揮使李伯祐率餘兵屯潮河川。壬子，詔霍木海、乞帶等自得勝口至中都預備糧餉芻粟。丙辰，詔平章政事塔察兒率軍士萬人，由古北口西便道赴行在所。



 十一月壬戌，大兵與阿里不哥遇於昔木土腦兒之地，諸王合丹等斬其將合丹火兒赤及其兵三千人，塔察兒與合必赤等復分兵奮擊，大破之，追北五十餘里。帝親率諸軍以躡其後，其部將阿脫等降，阿里不哥北遁。庚午，太陰犯昴。壬申，詔免今年賦稅。癸酉，駐蹕帖買和來之地。以尚書怯烈門、平章趙璧兼大都督，率諸軍從塔察兒北上。分蒙古軍為二，怯烈門從麥肖出居庸口，駐宣德德興府；訥懷從阿忽帶出古北口，駐興州。帝親將諸萬戶漢軍及武衛軍，由檀、順州駐潮河川。敕官給芻糧，毋擾居民。罷十路宣撫司，止存開元路。命諸路市馬二萬五千餘匹，授蒙古軍之無馬者。丁丑，徵諸路宣撫司官赴中都。移蹕於速木合打之地。詔漢軍屯懷來、縉山。鷹坊阿里沙及阿散兄弟二人以擅離扈從伏誅。



 十二月庚寅，詔封皇子真金為燕王，領中書省事。辛卯，熒惑犯房。壬辰，熒惑犯鉤鈐。癸巳，以昌、撫、蓋利泊等處薦罹兵革，免今歲租賦。甲午，師還，詔撤所在戍兵，放民間新簽軍。命太常少卿王鏞教習大樂。壬寅，以隆寒命諸王合必赤所部軍士無行帳者，聽舍民居。命陜蜀行中書省給綏德州等處屯田牛、種、農具。初立宮殿府，秩正四品，專職營繕。立尚食局、尚藥局。初設控鶴五百四人，以劉德為軍使領之。立異樣局達魯花赤，掌御用織造，秩正三品，給銀印。賜諸王金銀幣帛如歲例。是歲，天下戶一百四十一萬八千四百九十有九，斷死罪四十六人。



\end{pinyinscope}