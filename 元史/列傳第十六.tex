\article{列傳第十六}

\begin{pinyinscope}

 ○來阿八赤



 來阿八赤，寧夏人。父術速忽裏，歸太祖，選居宿衛，繼命掌膳事。憲宗即位，大舉伐宋，攻釣魚山，命諸將議進取之計，術速忽裏言於帝曰：「川蜀之地，三分我有其二，所未附者巴江以下數十州而已，地削勢弱，兵糧皆仰給東南，故死守以抗我師。蜀地巖險，重慶、合州又其籓屏，皆新築之城，依險為固，今頓兵堅城之下，未見其利。曷若城二城之間，選銳卒五萬，命宿將守之，與成都舊兵相出入，不時擾之，以牽制其援師。然後我師乘新集之銳，用降人為鄉導，水陸東下，破忠、涪、萬、夔諸小郡，平其城，俘其民，俟冬水涸，瞿唐三峽不日可下，出荊楚，與鄂州渡江諸軍合勢，如此則東南之事一舉可定。其上流重慶、合州，孤危無援，不降即走矣。」諸將曰「攻城則功在頃刻」，反以其言為迂，卒不用。於是博選宿衛中材力可任用者，以阿八赤奉命往監元帥紐鄰軍，遏宋人援兵，駐重慶下流之銅羅峽，夾江據崖為壘。宋都統甘順自夔州溯流西上，乘舟來攻。阿八赤預積薪於二壘，明火鼓噪，矢石如雨，順流而進。宋人力戰不能支，退保西岸，斂兵自固。黎明復至，阿八赤身率精兵，緣崖而下，戰艦復進，宋人敗走，殺傷數千人。帝聞而壯之，賜銀二鋌。憲宗崩，阿八赤從父倍道歸燕。世祖即位，問以川蜀之事，阿八赤歷陳始末，誦其父前所言以對，世祖撫掌曰：「當時若從此策，東南其足平乎！朕在鄂渚，日望上流之聲勢耳。」



 至元七年，南征襄樊，發河南、北器械糧儲悉聚於淮西之義陽。慮宋人剽掠，命阿八赤督運，二日而畢。既還，世祖大悅，以銀一鋌賜之。十四年，立尚膳院，授中順大夫、同知尚膳院事。十八年，佩三珠虎符，授通奉大夫、益都等路宣慰使、都元帥。發兵萬人開運河，阿八赤往來督視，寒暑不輟。有兩卒自傷其手，以示不可用，阿八赤檄樞密並行省奏聞，斬之以懲不律。運河既開，遷膠萊海道漕運使。二十一年，調同僉宣徽院事。遼左不寧，復降虎符，授征東招討使。阿八赤招徠降附，期以自新，遠近帖然。二十二年，授征東宣慰使、都元帥。



 皇子鎮南王征交趾，授湖廣等處行中書省右丞，召見，世祖親解衣衣之，並金玉束帶及弓矢甲胄賜焉。二十四年，改湖廣等處行尚書省右丞，詔四省所發士馬，俾阿八赤閱視。九月，領中衛親軍千人，翊導皇子至思明州。賊阻險拒守，於是選精銳與賊戰於女兒關，斬馘萬計，餘兵棄關走。於是大軍深入，進至交州，陳日烜空其城而遁。阿八赤曰：「賊棄巢穴而匿山海者，意待吾之敝而乘之耳。將士多北人，春夏之交瘴癘作，賊弗就擒，吾不能持久矣。今出兵分定其地，招降納附，勿縱士卒侵掠，急捕日烜，此策之善者也。」時日烜屢遣使約降，欲以賂緩我師。諸將皆信其說，且修城以居而待其至。久之，軍乏食，日烜不降，擁眾據竹洞、安邦海口。阿八赤率兵往攻之，屢與賊遇，晝夜迎戰，賊兵敗遁。會將士多疫不能進，而諸蠻復叛，所得關厄皆失守，乃議班師。選諸軍步騎，命先啟行，且戰且行，日數十合。賊據高險，射毒矢，將士裹瘡以戰，諸軍護皇子出賊境，阿八赤中毒矢三，首項股皆腫，遂卒。



 子寄僧，為水達達屯田總管府達魯花赤。乃顏叛，戰於高麗雙城。調萬安軍達魯花赤。平黎蠻有功，遷雷州路總管，卒。孫完者不花，同知潮州路總管府事；次禿滿不花、也先不花、太不花。



 ○紐璘也速答兒附



 紐璘，珊竹帶人。祖孛羅帶，為太祖宿衛，從太宗平金，戍河南。父太答兒，佐憲宗征阿速、欽察等國有功，拜都元帥。歲壬子，率陜西西海、鞏昌諸軍攻宋，入蜀。癸丑，與總帥汪田哥立利州。甲寅，攻碉門、黎、雅等城。乙卯，入重慶，獲都統制張實。是歲卒。



 紐璘偉貌長身，勇力絕人，且多謀略，常從父軍中。丁巳歲，憲宗命將兵萬人略地，自利州下白水，過大獲山，出梁山軍直抵夔門。戊午，還釣魚山，引軍欲會都元帥阿答胡等於成都。宋制置使蒲擇之，遣安撫劉整、都統制段元鑒等，率眾據遂寧江箭灘渡以斷東路。紐璘軍至，不能渡，自旦至暮大戰，斬首二千七百餘級，遂長驅至成都。帝聞，賜金帛勞之。蒲擇之命楊大淵等守劍門及靈泉山，自將四川兵取成都。會阿答胡死，諸王阿卜干與諸將脫林帶等謀曰：「今宋兵日逼，聞我帥死，必悉眾來攻，其鋒不可當。我軍去朝廷遠，待上命建大帥，然後禦敵，恐無及已。不若推紐璘為長，以號令諸將，出彼不意，敵可必破。」眾然之，遂推紐璘為長。璘率諸將大破宋軍於靈泉山，乘勝追擒韓勇，斬之，蒲擇之兵潰。進圍雲頂山城，扼宋軍歸路。其主將倉卒失計，遂以其眾降。城中食盡，亦殺其守將以降。成都、彭、漢、懷、綿等州悉平，威、茂諸蕃亦來附。紐璘奉金銀、竹箭、銀銷刀，遣速哥入獻。帝賜黃金五十兩，即軍中真拜都元帥。



 時紐璘軍止二萬，以五千命拜延八都魯等守成都，自將萬五千人從馬湖趨重慶。冬，帝進軍至大獲山，紐璘率步騎號五萬，戰船二百艘，發成都。遣張威以五百人為前鋒，水陸並進，謀鎖重慶江，以絕吳、蜀之路，縛橋資州之口以濟師。千戶暗都剌率舟師而下，紐璘將步騎而南，旌旗輜重百里不絕，鼓噪渡瀘，放舟而東。蒲擇之以兵分道要遮，遇輒敗之。紐璘至涪，造浮橋，駐軍橋南北，以杜宋援兵。聞大軍多虐癘，遣人進牛犬豕各萬頭。明年春，朝行在所，還討思、播二州，獲其將一人。宋將呂文煥攻涪浮橋，時新立成都，士馬不耐其水土，多病死，紐璘憂之。密旨督戰，不得已出師，大敗文煥軍，獲其將二人，斬之，遂班師。文煥以兵襲其後，紐璘戰卻之。



 中統元年，世祖即位，紐璘入朝，賜虎符及黃金五十兩、白金二千五百兩、馬二匹。紐璘遣梁載立招降黎、雅、碉門、巖州、偏林關諸蠻，得漢、番二萬餘戶。未幾，詔速哥分西川兵及陜西諸軍屬紐璘，鎮秦、鞏、唐兀之地。三年，宋將劉整以瀘州降，呂文煥圍之，詔以兵往援，文煥敗走，遂徙瀘州民於成都、潼川。四年，為劉整所譖，徵至上都，驗問無狀，詔釋之。還至昌平，卒。子也速答兒。



 也速答兒勇智類其父，至元十一年，入見世祖，以屬行樞密院火都赤，使習兵事。從圍嘉定，以三千人至三龜、九頂山相地形勢，敗宋安撫昝萬壽兵，斬首五百級，以功賜虎符，授六翼達魯花赤。昝萬壽尋遣部將李立以嘉定、三龜、九頂、紫雲諸城寨降。又從行樞密副使忽敦率兵徇下流諸城，皆望風來附。忽敦以兵二萬會東川行樞密院合答圍重慶，歲餘不下，帝命行樞密副使不花代將。不花將兵萬餘至城下，也速答兒率二十餘騎攻其門。宋都統趙安出戰，也速答兒三入其軍，再挾猛士以出。大兵四集，斬首五百餘級。趙安開門降，制置使張玨遁，追至涪州擒之。捷聞，帝賜玉帶、鈔五千貫，授西川蒙古軍馬六翼新附軍招討使，遷四川西道宣慰使，加都元帥。



 羅氏鬼國亦奚不薛叛，詔以四川兵會雲南、江南兵討之。至會靈關，亦奚不薛遣先鋒阿麻、阿豆等將數萬眾迎敵，也速答兒馳入其軍，挾阿麻、阿豆出，斬之。亦奚不薛懼，率所部五萬餘戶降。以功拜西川等處行中書省右丞，加賜金帛鞍轡。西南夷雄左、都掌蠻得蘭右叛，詔以兵討降之，改四川等處行樞密副使。冬，烏蒙蠻陰連都掌蠻以叛，詔以兵會雲南行院拜答力進討。也速答兒擒烏蒙蠻，帝賜玉帶、織金服，遷蒙古軍都萬戶，復賜銀鼠裘，鎮唐兀之地。進同知四川等處行樞密院事，仍居鎮。成宗即位，拜四川等處行中書省平章政事。武宗時，由四川遷雲南，加左丞相，仍為平章政事。南征叛蠻，感瘴毒，還至成都卒。



 弟八剌，襲為蒙古軍萬戶。八剌卒，次子拜延襲，拜四川行省左丞；長子南加臺，官至四川行省平章政事。



 ○阿剌罕



 阿剌罕，札剌兒氏。祖撥徹，事太祖，為火而赤，又為博而赤，攻城掠地，數有戰功。太宗即位，仍以其職從征隴北、陜西，身先戰士，死焉。父也柳干，幼隸皇子岳里吉為衛士長。歲乙未，從皇子闊出、忽都禿南征，累功授萬戶，遷天下馬步禁軍都元帥。及大將察罕卒，也柳乾領其職，拜諸翼軍馬都元帥，統大軍攻淮東、西諸郡。戊午，戰死揚州。阿剌罕襲為諸翼蒙古軍馬都元帥。己未，從世祖渡江，至鄂而還。



 世祖即位，從至末黎伯顏孛剌。宗王阿里不哥稱兵內向，阿剌罕以所部軍擊破阿藍帶兒、渾都海之兵於昔門禿，追至河西，以功賜金五十兩。中統三年，李璮叛，據濟南，大軍討之。阿剌罕與璮戰於老倉口，敗之。璮伏誅，授都元帥，賜金虎符、銀印。



 至元四年春，改上萬戶，從都元帥阿術伐宋。九月，師次襄陽西安陽灘，逆戰宋兵，敗之。五年，大軍圍襄樊，阿剌罕守南面百丈山、漫河灘，兵累交，宋不能師。十年春，樊城破，襄陽降。十一年秋，丞相伯顏與阿術會師襄陽，遣阿剌罕率諸翼軍攻郢、復諸州。十月，奪郢州南門堡。丞相伯顏、阿術親率騎兵行視漢陽城壁，欲取漢口渡江。宋人以精兵扼漢口，乃遣阿剌罕帥蒙古騎兵倍道兼行，擊破沙蕪堡，遂入江，取鄂州。阿剌罕同斷事官楊仁風東略壽昌，得米四十萬斛，遂統左翼軍順流東下，沿江州郡悉降，乃撫輯其人民。



 十二年六月，加昭毅大將軍、蒙古漢軍上萬戶，屯駐建康。丞相伯顏受詔赴闕，以阿剌罕留治省事，拜中奉大夫、參知政事。丞相伯顏還軍中，分軍為三道並進。阿剌罕由西道趨溧水、溧陽，攻破銀樹東壩，至護牙山慶豐圬，敗宋軍，斬首七千級，又擒其將祝亮，並裨校七十二人，斬首三千級。又與宋兵戰，斬首七千級，逐其援兵退走數十里。又敗其都統等三人，斬首三千級。破建平縣，殺其守吏。進攻廣德軍獨松關。先是，宋廣德守張濡殺國信使廉希賢、嚴忠範等於獨松關，及阿剌罕軍次安吉州上柏鎮，濡率兵來拒戰，大敗之，斬首二千級，生擒其副將馮翼，戮於軍前。濡遁走，追斬之。



 十三年春，宋以國降，詔阿剌罕同左丞董文炳率高興等，攻浙東溫、臺、衢、婺、處、明、越及閩中諸郡，降其運使、提刑等五百人。追襲宋嗣秀王趙與ＢＴ至安福縣，與ＢＴ以軍三萬來拒戰，阿剌罕身先士卒，率高興、撒里蠻等渡江，鏖戰四十餘里，斬其步帥觀察使李世達，生擒與ＢＴ及其將吏百八十人，悉斬之，獲其銅印五、軍資器仗無算。泉州蒲壽庚降。江南平，以參知政事佩金虎符，行江東宣慰使。十四年，入覲，進資善大夫、行中書省左丞，俄遷右丞，仍宣慰江東。十八年，召拜光祿大夫、中書左丞相、行中書省事，統蒙古軍四十萬征日本，行次慶元，卒於軍中。



 子拜降襲，累遷江浙行中書省平章政事，仍領本軍萬戶。拜降卒，弟也速迭兒襲，由左手蒙古軍萬戶累遷河南江北行省平章政事，兼山東河北蒙古軍大都督。



 ○阿塔海



 阿塔海，遜都思人。祖塔海拔都兒，驍勇善戰，嘗從太祖同飲黑河水，以功為千戶。父卜花襲職，卒。阿塔海魁偉有大度，才略過人。既襲千戶，從大帥兀良合歹征雲南，身先行陣。師還，事世祖於潛邸。



 至元九年，命馳驛督諸軍攻襄陽。襄陽下，第功授鎮國上將軍、淮西行樞密院副使。築正陽東西城。五月霖雨，宋將夏貴乘淮水溢，來爭正陽。阿塔海率眾御之，貴走，追至安豐城下而還。拜中書右丞、行樞密院事。渡江，與丞相伯顏軍合。克池州。十二年，師次建康。宋鎮江攝守石祖忠遣使乞降。揚州守將李庭芝聞之，遣兵突圍出擊。阿塔海率師救之，宋兵望風退走。時真、泰諸城尚為宋守，鎮江地扼襟喉，城壁不固，阿塔海乃立木柵，以保障居民。又分兵屯瓜洲，以絕揚州之援。宋將張世傑、孫虎臣帥舟師陳於江中焦山下，其勢甚張，阿塔海與平章阿術登南岸督諸軍大破之。宋殿帥張彥與平江都統劉師勇襲呂城，遣萬戶懷都擊之，斬彥。十月，並行樞密院於行中書省，仍以阿塔海為右丞。克常州，降平江、嘉興。十三年正月，會兵臨安，宋降，以其幼主、母後入覲。詔復趨瓜洲，與阿術議淮南事宜，淮南平。詳見伯顏、阿術傳。



 十四年，授榮祿大夫、平章政事、行中書省事。十五年二月，召赴闕，拜光祿大夫、行中書省左丞相，移治臨安。二十年，遷征東行省丞相，征日本。遇風，舟壞，喪師十七、八。二十二年，行同知沿江樞密院事。二十三年，行江西中書省事，入朝。二十四年，扈從征乃顏。師還，奉朝請居京師。二十六年十二月卒，年五十六，贈推忠翊運宣力功臣、開府儀同三司、太師、上柱國，追封順昌郡王，謚武敏。



 子阿里麻，江淮行樞密副使，累官至江南諸道行御史臺御史大夫，卒。



 ○唆都百家奴



 唆都，扎剌兒氏。驍勇善戰，入宿衛，從征花馬國有功。李璮叛山東，從諸王哈必赤平之。還，言於朝曰：「郡縣惡少年，多從間道鬻馬於宋境，乞免其罪，籍為兵。」從之，得兵三千人。以千人隸唆都，為千戶，命守蔡州。



 至元五年，阿術等兵圍襄陽，命唆都出巡邏，奪宋金剛臺寨、筲基窩、青澗寨、大洪山、歸州洞諸隘。嘗猝遇宋兵千餘，持羈勒欲竊馬，唆都戰敗之，斬首三百級。六年，宋將範文虎率舟師駐灌子灘，丞相史天澤命唆都拒卻之。升總管，分東平卒八百隸之。九年，攻樊城，唆都先登，城遂破。襄陽降，再與卒五千，賜弓矢、襲衣、金鞍、白金等物。入見，升郢復等處招討使。十一年，移戍郢州之高港，敗宋師，斬首三百級，獲裨校九人。從大軍濟江，鄂、漢降。



 十二年，建康降，參政塔出命唆都入城招集，改建康安撫使。攻平江、嘉興，皆下之。帥舟師會伯顏於阜亭山。宋平，詔伯顏以宋主入朝，留參政董文炳守臨安，令其自擇可副者，文炳請留唆都，從之。時衢、婺諸州皆復起兵，文炳謂唆都曰：「嚴州不守，臨安必危，公往鎮之。」至嚴方十日，衢、婺、徽連兵來攻，唆都戰卻之，獲章知府等二十二人。復婺州，敗宋將陳路鈐於梅嶺下，斬首三千級。又復龍游縣。攻衢州，衢守備甚嚴，唆都親率諸軍鼓噪登城，拔之，宋丞相留夢炎降。攻處州，斬首七百級。又攻建寧府松溪縣、懷安縣，皆下之。



 十四年，升福建道宣慰使，行征南元帥府事，聽參政塔出節制。塔出令唆都取道泉州，泛海會於廣州之富場。將行，信州守臣來求援曰：「元帥不來，信不可守。今邵武方聚兵觀釁，元帥旦往，邵武兵夕至矣。」唆都告於眾曰：「若邵武不下，則腹背受敵，豈獨信不可守乎！」乃遣周萬戶等往招降之。唆都趨建寧，遇宋兵於崇安，軍容甚盛。令其子百家奴及楊庭璧等數隊夾擊之，範萬戶以三百人伏祝公橋，移剌答以四百人伏北門外。庭璧陷陣深入，宋兵敗走，伏兵起，邀擊之，斬首千餘級。宋丞相文天祥、南劍州都督張清合兵將襲建寧，唆都夜設伏敗之。轉戰至南劍，敗張清，奪其城。至福州，王積翁以城降。攻興化軍，知軍陳瓚乞降，復閉城拒守。唆都臨城諭之，矢石雨下。乃造雲梯砲石，攻破其城。巷戰終日，斬首三萬餘級，獲瓚，支解以徇。至漳州，漳州亦拒守，先遣百家奴往會塔出，留攻之，斬首數千級，知府何清降。攻潮州，知府馬發不降，唆都恐失富場之期，乃舍之而去。十五年，至廣州，塔出令還攻潮。發城守益備，唆都塞塹填濠，造雲梯、鵝車，日夜急攻。發潛遣人焚之，二十餘日不能下，唆都令於眾曰：「有能先登者拜爵，已仕者增秩。」總管兀良哈耳先登，諸將繼之，戰至夕，宋兵潰，潮州平。進參知政事，行省福州。徵入見，帝以江南既定，將有事於海外，升左丞，行省泉州，招諭南夷諸國。十八年，改右丞，行省占城。



 十九年，率戰船千艘，出廣州，浮海伐占城。占城迎戰，兵號二十萬。唆都率敢死士擊之，斬首並溺死者五萬餘人。又敗之於大浪湖，斬首六萬級。占城降，唆都造木為城，闢田以耕。伐烏里、越里諸小夷，皆下之，積穀十五萬以給軍。二十一年，鎮南王脫歡征交趾，詔唆都帥師來會，敗交趾兵於清化府，奪義安關，降其臣彰憲、昭顯。脫歡命唆都屯天長以就食，與大營相距二百餘里。俄有旨班師，脫歡引兵還，唆都不知也。交趾使人告之，弗信，及至大營，則空矣。交趾遮之於乾滿江，唆都戰死。事聞，贈榮祿大夫，謚襄愍。子百家奴。



 百家奴至元五年從元帥阿術攻襄陽，築新城，數立功。七年，以質子從郡王合達，敗宋兵於灌子灘。八年夏四月，宋殿帥範文虎等督促糧運，輸之襄陽，晝夜不絕。百家奴乘戰船順流至鹿門山，欲塞宋糧道，出擊範文虎軍，累獲戰功，於是河南行省命為管軍總把。後隸丞相伯顏麾下，擢為知印。從攻鄂州，宋都統趙五帥諸軍來迎戰，百家奴深入卻敵，身被數瘡。攻沙洋，立雲梯於東角樓，登城力戰，破之，奪其旗幟、弓矢、衣甲。攻新城，先登，拔之，宋將王安撫棄城宵遁。伯顏以百家奴前後戰功上聞，世祖大悅，曰：「此人之名，朕心不忘，兵還時大用之，朕不食言也。今且以良家女及銀碗一賜之，以為左驗。」



 從圍漢陽，自沙武口曳船入江。宋制置夏貴來迎戰，百家奴與暗答孫突入敵陣擊之，宋兵奔潰，遂登江南岸，獲其戰船、器甲甚多。轉戰至黃州，會日暮，追擊夏貴至白虎山，夜分乃還。未幾，復攻破金牛壩。十二年春正月，與千戶薛赤乾取雞籠洞，還至瑞昌縣，遇夏貴潰兵，復擊敗之。是時，宋遣兵救瑞昌，未至而縣已下矣。復擊宋救兵，得宋所執北兵五人來歸。圍江州，宋安撫呂師夔以城降。東定池州，擊宋平章賈似道及孫虎臣於丁家洲，追逐百里餘，奪戰船五艘及旗幟器甲，擒宋統制王文虎，因定黃池。略地宣州，百家奴為前鋒，與敵兵戰喃呢湖，敗之，奪其戰船三百艘。太平州亦望風款附。其父唆都因說下建康。於是伯顏令謁只裏論諸將功。遂賞百家奴銀二錠以旌之，仍命為管軍總把。俄從伯顏入朝，加進義校尉，賜銀符，為管軍總把。攻丹陽、呂城，破常州，皆有功。至蘇州，宋守臣王安撫以城降。秀州、湖州皆不煩兵而下。諸軍乘勝直趨臨安，宋主出降。十三年，領新附軍守鎮江。未幾，復從平章博魯歡攻泰、壽二州，中瘡，遂罷攻。後數日，與萬戶葉了虔將兵攻泰州新城，百家奴力疾先登，破之，復被兩瘡。已而從阿術攻下揚州諸郡，得宋制置李庭芝、都統姜才，以功升武略將軍，賜金符，為管軍總管，鎮高郵白馬湖。是時，行省以百家奴襲父唆都郢復州招討使、建康宣撫使，仍領本翼軍。



 頃之，徇地福建，行定衢、婺、信等州城邑。至新安縣，擊斬宋趙監軍、詹知縣，擒江通判。道與畬軍遇，疾戰敗之。鼓行而東，沈安撫以建寧府降。攻陷南劍州，張清、聶文慶遁去。閩清、懷安二縣傳檄而定。至福州，諭以威德，王安撫率眾出降。攻破興化，擒陳安撫及白牒都統。別擊東華鄉。張世傑軍於泉州，俄領諸軍乘戰船入海，追逐張世傑於惠州甲子門。進至同安縣答關寨，瀕海縣鎮悉招諭下之。白望丹、五虎陳以戰船三千餘艘來降。冬十二月，宋二王遣倪宙奉表詣軍門降，遂進兵至廣州，諸郡縣以次降附。明年春正月，振旅而還，復攻下德勝等寨。至蒲仙江，聶文慶復敗走。攻潮州，破之，誅馬發等數人，廣東遂平。三月，引宙奉降表來朝，未至，授昭勇大將軍，賜虎符，管軍萬戶。七月，遂朝於上都，升鎮國上將軍、海外諸蕃宣慰使，兼福建道市舶提舉，仍領本翼軍守福建，俄兼福建道長司宣慰使都元帥。是時，福建多水災，百家奴出私錢市米以賑，貧民全活者甚眾。十七年，朝京師，加正奉大夫、宣慰使、都元帥。



 二十二年，從父唆都征交趾，唆都力戰死之，百家奴遂與脫歡引兵薄交趾境，水陸轉戰，戰輒有功。二十五年，驛召至南京宣慰司，命括五路民馬。二十七年，除建康路總管。武宗即位，遷鎮江路總管。至大四年，金瘡發，卒於家。



 ○李恆



 李恆，字德卿，其先姓於彌氏，唐末賜姓李，世為西夏國主。太祖經略河西，有守兀納剌城者，夏主之子也，城陷不屈而死。子惟忠，方七歲，求從父死，主將異之，執以獻宗王合撒兒，王留養之。及嗣王移相哥立，惟忠從經略中原，有功。淄川王分地，以惟忠為達魯花赤，佩金符。惟忠生恆，恆生有異質，王妃撫之猶己子。中統三年，命恆為尚書斷事官，恆以讓其兄。李璮反漣海，恆從其父棄家入告變，璮怒，系恆闔門獄中。璮誅，得出。世祖嘉其功，授淄萊路奧魯總管，佩金符，並償其所失家資。



 至元七年，改宣武將軍、益都淄萊新軍萬戶，從伐宋。襄陽守將呂文煥時出拒敵，殿帥範文虎復援之。恆率本軍築堡萬山扼城西，絕其陸路。文煥等又以漁舟渡漢水窺伺軍形，恆設伏敗之，水路亦絕，遂進攻樊城。十年春，恆以精兵渡漢，自南面先登，樊城破，襄陽亦降。捷聞，帝賜以寶刀，遷明威將軍，佩金虎符。十一年，丞相伯顏大會師襄陽，進至郢州。宋以舟師截漢水，伯顏由唐港入漢，舍郢而進攻沙洋、新城，留恆為後拒，敗其追兵。至陽羅堡，宋制置夏貴遣其子松來逆戰，恆先陷陣，額中流矢，伯顏止之，恆戰益力，卒射松殺之。諸軍渡江，恆與宋兵戰，自寅至申，夏貴敗走，鄂州、漢陽俱下。以功遷宣威將軍，賜白金五百兩。遂從伯顏東下。



 十二年春，宋將高世傑復窺漢、沔，乃遣恆還守鄂州。時豪民聚眾侵江陵，省命恆往討之，恆斂兵不動，但諭使出降，得生口十餘萬，悉縱為民；仍禁軍毋得虜掠，饋獻充積一無所受。十二年，從右丞阿里海牙至洞庭，擒高世傑。下嶽州，進攻沙市，拔之。宋制置高達以江陵降，留恆鎮守。傳檄歸、峽、辰、沅、靖、澧、常德諸州，皆下。未幾，徙鎮常德，以扼湖南之沖。俄有詔分三道出師，以恆為左副都元帥，從都元帥遜都臺出江西。九月，開府於江州。師次建昌縣，擒都統熊飛。遂圍隆興，轉運使劉盤請降，恆察其詐，密為之備。盤果以銳兵空至，恆擊敗之，殺獲殆盡，盤乃降。下撫、瑞、建昌、臨江。軍中有得宋相文天祥與建昌故吏民書，恆焚之，人心乃安。進攻吉州，知州周天驥降，遂定贛、南安。廣東經略徐直諒奉蠟書納其所部十四郡，前江西制置黃萬石亦以邵武降。隆興帥府誣富民與敵連，已誅百三十家，恆還，審其非罪，盡釋之。



 宋丞相陳宜中及其大將張世傑立益王鸑於閩中，郡縣豪傑爭起兵應之。恆遣將破吳浚兵於南豐。世傑遣都統張文虎與浚合兵十萬，期必復建昌。恆復遣將敗之兜港。浚走從文天祥於瑞金，又破之，天祥走汀州。遣鎮撫孔遵追之，並破趙孟瀯軍，取汀州。元帥府罷，授昭勇大將軍、同知江西宣慰司事，加鎮國上將軍，遷福建宣慰使，改江西宣慰使。天祥復取汀州，兵出興國縣，連破諸邑，圍贛州尤急。或言天祥墳墓在吉州者，若遣兵發之，則必下矣。恆曰：「王師討不服耳，豈有發人墳墓之理！」乃分兵援贛，自率精兵潛至興國。天祥走，追至空坑，獲其妻女，擒招討使趙時賞已下二十餘人，降其眾二十萬。有旨令與右丞阿里罕、左丞董文炳合兵追益王。眾議所向，皆謂宜趨福建，恆曰：「不可。若諸軍俱在福建，彼必竄廣東，則梅嶺、江西非我有矣，宜從廣東夾攻之。」眾以為然。兵至梅嶺，果與宋兵遇，出其不意敗之，乃遁走岡州。十四年，拜參知政事，行省江西。



 十五年，益王殂，其樞密張世傑、陸秀夫等復立衛王昺，守廣東諸郡，詔以恆為蒙古漢軍都元帥經略之。恆進兵取英德府、清遠縣，敗其制置凌震、運使王道夫，遂入廣州，世傑等移屯崖山。時都元帥張弘範舟師未至，恆按兵不動，分遣諸將略定梅、循諸州。凌震等復抵廣州，恆擊敗之，皆棄舟走，赴水死，奪其船三百艘，擒將吏宋邁以下二百餘人，又破其餘軍於茭塘越。十六年二月，弘範至自漳州，直指崖山，恆率所部赴之。張世傑集海艦千餘艘，貫以巨索，為柵以自固。恆遣斷其汲路，其勢日迫，諭降不可，乃陣於船尾，由北面逆行，搗其柵。索絕，世傑猶死戰，自朝至晡，弘範督南面諸軍合擊，大敗之。陸秀夫先沉妻子於海，乃抱衛王赴海死。從死者十餘萬人。獲其金璽、後宮及文武之臣。其大將翟國秀、凌震等皆解甲降。焚溺之餘，尚得八百餘艘。是日，黑氣如霧，有乘舟南遁者，恆以為衛王，追至高、化，詢之降人，始知衛王已死，遁者乃世傑也。世傑繼亦溺死於海陵港。嶺海悉平，功成入覲，帝賞勞甚厚，將士預賜宴者二百餘人。



 十七年，拜資善大夫、中書左丞，行省荊湖。掠民為奴婢者，禁之；常德、澧、辰、沅、靖五郡之饑者，賑之；獵戶之籍於官者，奏請一千戶之外，悉放散之。



 十九年，乞解軍職，乃命其長子同知江西宣慰司事散木［A156］襲為本軍萬戶。占城之役，恆奉旨給其糧餉器械、海艦百艘，久留瘴鄉，冒疾而還。俄有詔命恆從皇子鎮南王征交趾，結筏渡海，奪天長府。交趾遂空其國，航海而遁。恆封其宮庭府庫，追襲於海洋，敗之，得船二百艘，幾獲其世子。會盛夏，軍中疾作，霖潦暴漲，浸濯營地。議者謂交趾且降，請班師，恆弗能奪，遂還。蠻兵追敗後軍，王乃改命恆殿後，且戰且行。毒矢貫恆膝，一卒負恆而趨。至思明州，毒發，卒，年五十。後贈銀青榮祿大夫、平章政事，謚武愍；再贈推忠靖遠功臣、太保、儀同三司，追封滕國公。



 子散木鷿，江西行省平章政事；囊加真，益都淄萊萬戶；遜都臺，同知湖南宣慰使司事。孫薛徹干，兵部侍郎；薛徹禿，益都般陽萬戶。



\end{pinyinscope}