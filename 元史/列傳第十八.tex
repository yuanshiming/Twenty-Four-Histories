\article{列傳第十八}

\begin{pinyinscope}

 ○速哥



 速哥，蒙古人。父忽魯忽兒，國王木華黎麾下卒也。後更隸塔海、帖哥軍。以善馳馬，有口辯，慎重不洩，令佩銀符，常居軍中。奏白機務，往返未嘗失期。太宗以為才，賜名動哥居。詔：「動哥居奏事，朝至朝入奏，夕至夕入奏。」嘗出金盤龍袍及宮女賜之。憲宗時，以疾卒。速哥亦以壯勇居軍中，歲甲寅，憲宗命從都元帥帖哥火魯赤等入蜀。乙卯，萬戶劉七哥、阿剌魯阿力與宋兵戰巴州，失利，陷敵中。速哥馳入其軍，奪劉七哥等以歸。以功賜白金五十兩、馬二匹、紫羅圈甲一注。又從都元帥紐璘敗宋將劉整，破雲頂山城。紐璘受詔會涪州，至馬湖江，速哥以革為舟，夜渡江，至大獲山行在所，陳道梗失期，帝慰遣之。未幾，復自涪州入奏事，遇宋軍於三曹山，速哥眾僅百餘，奮兵疾戰，敗之，奪其器械旗鼓以歸。己未，宋兵攻涪州浮橋，部將火尼赤戰陷，速哥破圍出之。又以白事諸王穆哥所，復敗宋軍於三曹山，還至石羊，與劉整遇，復擊敗之。



 世祖即位，賜白金、弓刀、鞍勒。中統二年，賜銀符，命隸紐璘軍。至元二年，四川行省遣速哥招收降民，得三千餘人。三年，從行院帖赤戰九頂山。四年，行省也速帶兒署為本軍總管，從征瀘州，取瀘川。五年，立德州，以速哥為達魯花赤，擢陜西五路四川行省左右司員外郎。從也速帶兒入朝，賞賚加厚。七年，從也速帶兒敗宋軍於馬湖江。用平章政事賽典赤薦，遷行尚書省員外郎。九年，建都蠻叛，詔諸王奧魯赤及也速帶兒討之。速哥將千人為先鋒，破黎州火尾寨，攻連雲關，克之。軍至建都，戰於東山，斬其酋布庫。復與元帥八兒禿迎合剌軍於不魯思河，所過城邑皆下。十年，討碉樓諸蠻，襲破連環城，還敗宋軍於七盤山，闢新軍萬戶。



 十一年，賜虎符，真授管軍萬戶，領成都高哇哥等六翼及京兆新軍，教習水戰。也速帶兒進圍嘉定，速哥率舟師會平康城，修築懷遠等寨，守其要害。十二年，遣兵敗宋將昝萬壽於麻平。既而行樞密副使忽敦等軍至，與也速帶兒會於紅崖，遣速哥守龍壩。城中大震，宋將陳都統、鮮於團練率舟師遁。速哥追擊，溺死者不可勝計，遂與中使沈答罕徇下流諸城，紫雲、瀘、敘皆降。進圍重慶，速哥以所部兵鎮白水、馬湖江口。十三年，帝遣脫術、教化的持詔諭其守臣使降，不聽，乃分兵為五道，水陸並進攻之。眾軍不利，唯速哥獲戰艦三百艘，俘其眾百三十人。涪州守將遣書納降，速哥率千人往察其情偽。速哥至涪州，果降，遂入其城。重慶守臣張萬率眾來襲，速哥一日夜出兵凡與十八戰，斬首三百餘級，萬敗走。未幾，萬復以積兵三千人來攻，又戰敗之。十四年，行院闢為鎮守萬戶、嘉定總管府達魯花赤。時瀘州復叛，速哥從大軍討平之。重慶受圍久，其守將趙安開門出降，制置使張玨遁，速哥追破之，虜百餘人及其舟二十餘艘。以功授成都水軍萬戶，尋改重慶夔府等路宣撫、招討兩司軍民達魯花赤。十六年，除四川南道宣慰使，依前成都水軍萬戶，鎮重慶、夔、施、黔、忠、萬、雲、涪、瀘等州。



 十九年，亦奚不薛蠻叛，置順元等路軍民宣慰司，以速哥為宣慰使，經理諸蠻。二十四年，遷河東陜西等路萬戶府達魯花赤，播州宣撫賽因不花等赴闕請留之。降八番金竹等百餘寨，得戶三萬四千，悉以其地為郡縣，置順元路、金竹府、貴州以統之。東連九溪十八峒，南至交趾，西至雲南，咸受節制。二十九年，入朝，加都元帥，改河東陜西等處萬戶府達魯花赤。三十一年，僉書四川行樞密院事，詔開土番道。土番叛，以兵圍茂州，速哥率師敗之。元貞元年，行院罷，速哥家居數歲卒。



 子壽不赤，襲河東陜西等處萬戶府達魯花赤。



 ○囊加歹



 囊加歹，乃蠻人。曾祖不蘭伯，仕其國，位群臣之右。祖合折兒，管帳前軍，兼統國政，仕至太師。太祖平乃蠻，父麻察來歸。太宗命與察剌同總管蒙古、漢軍，由是從世祖伐宋，破阿里不哥於失門禿，從諸王哈必赤及闊闊歹平李璮，皆有功，賞賚甚厚，賜金符。後以子貴，贈太傅，追封梁國公，謚桓武。囊加歹幼從麻察習戰陣，有謀略，佩金符，為都元帥府經歷。從阿術圍襄陽，襄陽降，以功授漢軍千戶。從丞相伯顏攻復州，與宋人戰，敗宋兵於風波湖。渡江後，伯顏南攻鄂州，阿術北攻漢陽，分戰艦五十，囊加歹與張弘範等焚其蒙沖三千艘，兩城大恐，皆出降。伯顏軍次安慶。賈似道督師江上，遣宋京來請和。軍至池州，遣囊加歹偕宋京報似道。似道復遣阮思聰偕囊加歹至軍中，仍請議和。時暑雨方漲，世祖慮士卒不習水土，遣使令緩師。伯顏、阿術與諸將議，乘勢徑前，遂進軍至丁家洲，似道師潰，大軍次建康。帝聞囊加歹親與賈似道語，召赴闕，具陳其說，遣還諭旨於伯顏，以北邊未靖，勿輕入敵境，而大軍已入平江矣。宋使柳岳、夏士林、呂師孟、劉岊等踵至，皆命囊加歹同往報之。師逼臨安，復遣囊加歹入取降表、玉璽，徵宋將相文武百官出迎王師。宋主乃遣賈餘慶等同囊加歹以降表、玉璽至皋亭山，伯顏遣囊加歹馳獻世祖。還傳密旨，遷宋君臣北上。賜金符，授懷遠大將軍、安撫司達魯花赤。與阿剌罕、董文炳等取臺、溫、福州，尋領蒙古軍副都萬戶、江東道宣慰使，佩金虎符如故。擢江東道按察使，復為本道宣慰使，領萬戶如故。召為都元帥，管領通事軍馬，東征日本，未至而還。詔以元管出役軍與孛羅迷兒見管軍合為一翼，充萬戶，守建康。改賜三珠虎符，拜雲南行省參知政事，討金齒、緬國，得疾，召還京師。授南京等路宣慰使，改河南道宣慰使，特旨命襲父職為蒙古軍都萬戶。



 武宗在潛邸，囊加歹嘗從北征，與海都戰於帖堅古。明日又戰，海都圍之山上，囊加歹力戰決圍而出，與大軍會。武宗還師，囊加歹殿，海都遮道不得過，囊加歹選勇敢千人直前沖之，海都披靡，國兵乃由旭哥耳溫、稱海與晉王軍合。是役也，囊加歹戰為多，以疾而歸。成宗崩，昭獻元聖太后與仁宗在懷州，太后召囊加歹、不憐吉歹、脫因不花、八思臺等諭之曰：「今宮車晏駕，皇后欲立安西王阿難答，爾等當毋忘世祖、裕宗在天之靈，盡力奉二皇子。」囊加歹頓首曰：「臣等雖碎身，不能仰報兩朝之恩，願效死力。」既至京師，仁宗遣囊加歹與八思臺詣諸王禿剌議事宜。時內外洶洶，猶豫莫敢言，囊加歹獨贊禿剌，定計先發。歸白仁宗，意猶遲疑，固問可否，對曰：「事貴速成，後將受制於人矣。」太后與仁宗意乃決。內難既平，仁宗監國，命同知樞密院事。武宗即位，真拜同知樞密事，階資德大夫，賜以七寶束帶、鞍轡、衣甲、弓矢、黃金五十兩，以旌其定策之功。尋授蘄縣萬戶府達魯花赤，仍同知樞密院事。仁宗嘗語近臣曰：「今春之事，吾與太后疑不能主，賴囊加歹一語而定。吾聞周文王有姜太公，囊加歹亦予家姜太公也。」其見稱許如此。尋以老病乞骸骨，不允。仁宗即位，以其家河南，特授河南江北行省平章政事，佩金虎符，終其身。封浚都王。



 子教化，山東河北蒙古軍副都萬戶；執禮和臺，河南江北行省平章政事。孫脫堅，山東河北軍大都督，世襲有位。



 ○忙兀臺



 忙兀臺，蒙古達達兒氏。祖塔思火兒赤，從太宗定中原有功，為東平路達魯花赤，位在嚴實上。忙兀臺事世祖，為博州路奧魯總管。至元七年，又為監戰萬戶，佩金虎符。八年，改鄧州新軍蒙古萬戶，治水軍於萬山南岸。九月，以兵攻樊，拔古城，繼敗宋軍於安陽灘。轉戰八十里，禽其將鄭高。十月，大軍攻樊，分軍為五道，忙兀臺當其一。率五翼軍以進，焚南岸舟，豎雲梯於北岸，登櫃子城，奪西南角入城，命部將據倉粟。功在諸將右，賞金百兩。襄陽降，同宋安撫呂文煥入覲，賜銀五十兩及翎根甲等物。



 十一年，從丞相伯顏、平章阿術南征，命與萬戶史格率麾下會鹽山嶺。遇宋兵，忙兀臺突陣殺一人，諸軍繼進，與戰，敗之。自郢州黃家原蕩舟入湖，至沙洋堡，立砲座十有二，豎雲梯先登，焚其樓櫓，拔羊角壩，破沙洋堡，擒宋將四人。直抵新城，鏖戰自晨至晡，大敗之，宋復州守將翟貴以城降。將由漢口入江，至蔡店，聞宋兵屯漢口，乃率舟師經鬥龍口至沙步入江。遇宋兵三百餘艘分道來拒，進擊走之。次武磯堡，宋將夏貴堅守不下。十月乙卯，平章阿術率萬戶晏徹兒、史格、賈文備同忙兀臺四軍雪夜溯流西上，黎明至青山磯北岸，萬戶史格先渡，宋將程鵬飛拒敵，格被三創，喪卒二百人。諸將繼進，大戰中流，鵬飛被七創，敗走。舟泊中洲，宋兵阻水不得近，伯顏復遣萬戶張榮實等率舟來援。夏貴率麾下數千將奔，大軍乘之，大敗，走黃州，遂拔武磯堡，斬守將王達。阿術既渡南岸，翼日丞相伯顏視師，則大江南北皆北軍旗幟，宋制置使硃示異孫遁還江陵。語在《阿術傳》。己未，伯顏次鄂州，遣忙兀臺諭宋守臣張晏然以城降，程鵬飛以本軍降，知漢陽軍王儀、知德安府來興國繼降，乃留軍鎮鄂、漢，率諸將水陸東下。十二年正月，忙兀臺諭蘄、黃、安慶、池州諸郡，皆下之。次丁家洲，宋賈似道、孫虎臣來拒，忙兀臺擊之，奪虎臣所乘巨舟，與宋降將範文虎以兵五百諭降和州及無為、鎮巢二軍。九月，攻常州，拔其木城。宋降將趙潛叛於溧陽，伯顏命忙兀臺擊之，戰於豐登莊，斬首五百餘級，擒其將三人，復招降湖州守將二人。十二月，行省第其功，承制授行兩浙大都督府事。



 十四年，改閩廣大都督，行都元帥府事。時宋二王逃遁入海，忙兀臺奉旨率諸軍，與江西右丞塔出會兵收之，次漳州，諭降宋守將何清。十五年，師還福州，拜參知政事，詔與唆都等行省於福，鎮撫瀕海八郡。十月，召赴闕，升左丞。十六年七月，沙縣盜起，詔忙兀臺復行省事，討平之。初，忙兀臺北還，左丞唆都行省福建。一日，帝命召唆都，李庭言：「若召唆都，則行省無人，宜令建康阿剌罕往。」帝曰：「何必阿剌罕，其命忙兀臺即往，候唆都還，則令移潭州可也。」未幾，中書言：「唆都在福建，麾下擾民，致南劍等路往往殺長吏叛。及忙兀臺至，招來七十二寨，建寧、漳、汀稍獲安集，若移之他處，而唆都復往，恐重勞民。」有旨，忙兀臺仍鎮閩。十八年，轉右丞。時宣慰使王剛中以土人饒貲，頗擅作威福，忙兀臺慮其有變，奏移之他道。



 二十一年，拜江淮行省平章政事。初，宋降將五虎陳義嘗助張弘範擒文天祥，助完者都討陳大舉，又資阿塔海征日本戰艦三千艘。福建省臣言其有反側意，請除之。帝使忙兀臺察之。至是忙兀臺攜義入朝，保其無事，且乞寵以官爵，丞相伯顏亦以為言。乃授義同知廣東道宣慰司事，授明珠虎符，其從林雄等十人並上百戶。



 二十二年，脫忽思、樂實傳旨中書省，令悉代江浙省臣。中書復奏，帝曰：「朕安得此言，傳者妄也。如忙兀臺之通曉政事，亦可代耶？」俄以言者召赴闕，封其家貲，遣使按驗無狀。未幾，拜銀青榮祿大夫、行省左丞相，還鎮江浙。時浙西大饑，乃弛河泊禁，發府庫官貨，低其直，貿粟以賑之。浙東盜起，蠲田租，以紓民力。二十三年，奏：「以販鬻私鹽者皆海島民，今征日本，可募為水工。」從之，賜鈔五千貫。役既罷，請以戰艦付海漕。又言：「省治在杭州，其兩淮、江東財賦軍實，既南輸至杭，復自杭北輸京城，往返勞頓不便，請移省治於揚州。」復言：「淮東近地，宜置屯田，歲入糧以給軍，所餘餉京師。」帝悉從其言。二十五年，詔江淮管內，並聽忙兀臺節制。



 二十六年，朝廷以中原民轉徙江南，令有司遣還，忙兀臺言其不可，遂止。閩、越盜起，詔與不魯迷失海牙等合兵討之，御史大夫玉速帖木兒奏宜選將，帝曰：「忙兀臺已往，無慮也。」未幾，悉平之。屢以病，上疏乞骸骨，乃召還。二十七年，以江西平章奧魯赤不稱職，特命為丞相，兼樞密院事，出鎮江西。謹約束，鋤強暴，尊卑殊服，軍民安業，威德並著，在官四十日卒。



 忙兀臺之在江浙，專愎自用，又易置戍兵，平章不憐吉臺言其變更伯顏、阿術成法，帝每戒敕之。既死，臺臣劾郎中張斯立罪狀，而忙兀臺迫死劉宣及其屯田無成事，始聞於帝云。



 子三人：帖木兒不花；孛蘭奚，襲萬戶；亦剌出，中書參知政事。



 ○奧魯赤



 奧魯赤，札剌臺人。曾祖豁火察，驍果善騎射，太祖出征，每提精兵為前驅。祖朔魯罕，有膽力，嘗被讒不許入見，一日俟駕出，趨前曰：「臣無罪。若果有罪，速殺臣，臣將從先帝於地下；不然赦臣，願得自效。」帝笑而復用之。辛未，與金人戰於野孤嶺，中流矢，戰愈力，克之。既還，拔矢，血出昏眩。帝親撫視，傅以藥，竟不起。帝悲悼曰：「朔魯罕朕之一臂，今亡矣！」賜其家馬四百匹，錦綺萬段。父忒木臺，從太宗征杭里部，俘部長以獻。復從征西夏有功，特命行省事，領兀魯、忙兀、亦怯烈、弘吉剌、札剌兒五部軍。平河南，以功賜戶二千。嘗駐兵太原、平陽、河南，土人德之，皆為立祠。



 奧魯赤性樸魯，智勇過人。早事憲宗，帶御器械，特見親任。戊午，扈駕征蜀，攻釣魚山。至元五年，攻襄陽，授金符、蒙古軍萬戶。明年，賜虎符，襲父職，領蒙古軍四萬戶。十一年春，詔丞相伯顏大舉伐宋，以所部從，渡江圍鄂。宋兵固守，奧魯赤白丞相，可遣使諭降，乃遣許千戶同所獲宋將持金符抵其城東南門，懸金符以招之。其夜，守門將崔立啟門出，遂引立見丞相。復遣入城，諭守臣張晏然。明日，晏然以城降。遷奧魯赤昭毅大將軍，諸郡望風而靡。分兵出獨松關，宋兵堅守，奧魯赤令將校益樹旗幟於山上，率精騎突之，守兵驚潰，棄關走，追逐百餘里，斬馘不可勝計。



 十三年，宋主降，分討未下州郡，詔加鎮國上將軍、行中書省參知政事。未幾，以參知政事行湖北道宣慰使，兼領蒙古軍。時州郡初附，戍以重兵，民驚懼，往往逃匿山澤間。奧魯赤止侵暴，恤單弱，號令嚴明，民悉復業。會詔所在括逃俘，有司拘男女千餘人。時軍士已還部，所括者無所歸，眾議悉以隸官。奧魯赤曰：「斯民不幸被兵，幸而骨肉完聚，復羈之，是重被兵也，不若籍之為民。」眾從之。俄徵詣闕，賜賚優渥。及還，帝曰：「武昌襟帶江湖，實要害地。朕嘗用師於彼，故遣卿往治，為朕耳目。」升驃騎衛上將軍、中書左丞，行宣慰使。



 十八年，詔移行省於鄂、宣慰司於潭。時湖南劇賊周龍、張虎聚黨行劫，隨宜招捕，梟二賊首，餘悉縱遣。復召入見，拜行省右丞，改荊湖等處行樞密院副使。二十三年春，拜湖廣等處行中書省平章政事。夏四月，赴召上都，命佐鎮南王征交趾，帝慰諭之曰：「昔木華黎等戮力王室，榮名迄今不朽，卿能勉之，豈不並美於前人乎！」仍命其子脫桓不花襲萬戶。至交趾，啟王分軍為三，因險制變，蠻不能支，竄匿海島。餘寇扼師歸路，奧魯赤轉戰以出。改江西行省平章政事。二十六年，以疾求退，不允。俄授同知湖廣等處行樞密院事。成宗即位，進光祿大夫、上柱國、江西等處行中書省平章政事。大德元年春三月卒，年六十六。贈金紫光祿大夫、大司徒、上柱國，追封鄭國公，謚忠宣。



 子拜住，明威將軍、蒙古侍衛親軍副都指揮使；脫桓不花，驃騎衛上將軍、行中書省左丞、蒙古軍都萬戶。



 ○完者都



 完者都，欽察人。父哈剌火者，從憲宗征討有功。完者都廣顙豐頷，髯長過腹，為人驍勇，而樂善好施，聽讀史書，聞忠良則喜，遇奸諛則怒。歲丙辰，以材武從軍。己未，從攻鄂州，先登，賞銀五十兩。中統三年，從諸王合必赤討李璮於濟南，凡兩戰，皆有功。至元元年，合必赤因樞密臣以其武勇聞，帝特賞賜之。四年十月，從萬戶木花裏略地荊南，還至襄陽西安陽灘，遇宋軍，敗之。既而從丞相阿術圍襄樊，水陸大戰者四，皆有功。嘗梯樊城，焚樓櫓，勇敢出諸軍右，幕府上其功。十一年，授武略將軍，為彰德南京新軍千戶。九月，從丞相伯顏南征。十一月，攻沙洋、新城。始授金符，領丞相帳前合必赤軍。十二月，統舟師由沙蕪口渡江。十二年春，與宋將孫虎臣戰於丁家洲，大捷，進武義將軍。攻泰州，戰揚子橋，戰焦山，破常州。十三年春，入臨安，下揚州，皆有功。江南平，入見，帝顧謂侍臣曰：「真壯士也！」因賜名拔都兒，授信武將軍、管軍總管、高郵軍達魯花赤，佩虎符。既而軍升為路，遂進懷遠大將軍、高郵路總管府達魯花赤。



 十六年，授昭勇大將軍，遷管軍萬戶。漳州陳吊眼聚黨數萬，劫掠汀、漳諸路，七年未平。十七年八月，樞密副使孛羅請命完者都往討，從之，加鎮國上將軍、福建等處征蠻都元帥，率兵五千以往。賜翎根甲，面慰遣之，且曰：「賊茍就擒，聽汝施行。」時黃華聚黨三萬人，擾建寧，號頭陀軍。完者都先引兵鼓行壓其境，軍聲大震，賊驚懼納款。完者都許以為副元帥，凡征蠻之事，一以問之。且慮其奸詐莫測，因大獵以耀武。適有一雕翔空，完者都仰射之，應弦而落，遂大獵，所獲山積，華大悅服。乃聞於朝，請與之俱討賊，朝廷從之，制授華征蠻副元帥，與完者都同署。華遂為前驅，至賊所，破其五寨。十九年三月，追陳吊眼至千壁嶺，擒之，斬首漳州市，餘黨悉平。軍還至揚州，奉旨賞賜有差。至高郵，病。七月，入覲，帝嘉之，賜鈔及銀、金綺、鞍勒、弓矢，復授管軍萬戶、高郵路總管府達魯花赤。有虎為害，完者都挾弓矢出郊，射殺之。



 二十二年八月，以疾召入朝。帝屢遣中使存問，仍命良醫視之。疾平，帝大喜，賜醫者鈔萬貫，拜完者都驃騎上將軍、江浙行省左丞，兼管軍萬戶。初，浙西私鹽，吏莫能禁，完者都躬詣松江上海，收鹽徒五千，隸軍籍。九月，授中書左丞，行浙西道宣慰使。二十五年，遙授尚書省左丞。二十六年，升資德大夫、江西等處行樞密院副使，兼廣東宣慰使。疾復作，召還。成宗即位，入見，賜玉帶，授榮祿大夫、江浙行省平章政事。大德二年十一月卒，年五十九。贈效忠宣力定遠功臣、開府儀同三司、太尉、上柱國，追封林國公，謚武宣。



 子十四人，皆仕，而帖木禿古思、別里怯都尤顯。孫二十四人，仕者亦多云。



 ○伯帖木兒



 伯帖木兒，欽察人也。至元中，充哈剌赤，入備宿衛，以忠謹，授武節將軍，僉左衛親軍都指揮使司事。二十四年，征叛王乃顏，隸御史大夫玉速帖木兒麾下，敗乃顏兵於忽爾阿剌河，追至海剌兒河，又敗之。乃顏黨金家奴、別不古率眾走山前，從大夫追戰於札剌馬禿河，殺其將二人，追至夢哥山，並擒金家奴。二十五年，超授顯武將軍。冬，哈丹王叛，從諸王乃麻歹討之。至斡麻站、兀剌河等處，連敗其黨阿禿八剌哈赤軍，轉戰至帖麥哈必兒哈，又敗之。進至明安倫城，哈丹迎戰，敗走，追至忽蘭葉兒，又與阿禿一日三戰，手殺五人，擒裨將一人。至帖裏揭，突擊哈丹，挺身陷陣，身中三十餘箭而還。大夫親視其創，而罪潰軍之不救者。車駕親征，駐蹕兀魯灰河，伯帖木兒以兵從大夫至貴列兒河。哈丹拒王師，伯帖木兒首戰卻之，獲其黨駙馬阿剌渾，帝悅，以所獲賊將兀忽兒妻賜之。至霸郎兒，與忽都禿兒乾戰，殺其裨將五人，生擒曲兒先。九月，大夫令率師往納兀河東等處，招集逆黨乞答真一千戶、達達百姓及女直押兒撒等五百餘戶。二十六年春正月，師還，復遣戍也真大王之境。五月，海都謀擾邊，有旨令伯帖木兒以其軍先來。行至怯呂連河，值拜要叛，伯帖木兒即移兵致討，擒其黨伯顏以獻。帝深加獎諭，賜以所得伯顏女茶倫。是年冬，立東路蒙古軍上萬戶府，統欽察、乃蠻、捏古思、那亦勤等四千餘戶。升懷遠大將軍、上萬戶，佩三珠虎符。



 二十七年，哈丹復入高麗，伯帖木兒奉命偕徹里帖木兒進討。二十八年正月，至鴨綠江，與哈丹子老的戰，失利。伯帖木兒以聞，帝命乃麻歹、薛徹干等征之，仍命伯帖木兒為先鋒。薛徹干軍先至禪定州，擊敗哈丹，逾數日，乃麻歹以兵至，合攻哈丹，又敗之。伯帖木兒將百騎追至一大河，虜其妻孥，追奔逐北。哈丹尚有八騎，伯帖木兒止餘三騎，再戰，兩騎士皆重傷不能進，伯帖木兒單騎追之。至一大山，日暮，遂失哈丹所在。乃麻歹嘉其勇，賞以老的妻完者，上其功於朝，賜金帶、衣服、鞍馬、弓矢、銀器等物，並厚賚其軍。二十九年，聞叛王捏怯烈尚在濠來倉，伯帖木兒率兵擊，虜其妻子畜產，追至陳河，捏怯烈以二十餘騎脫身走，遂定其地。得所管女直戶五百餘以聞，帝命以充漁戶。伯帖木兒度地置馬站七所，令歲捕魚，馳驛以進。成宗即位，俾仍其官。車駕幸上京，徵其兵千人從，歲以為常云。



 ○懷都



 懷都，斡魯納臺氏。祖父阿術魯，與太祖同飲黑河水，屢從征討，賜銀印，總大軍伐遼東女直諸部。復帥師討西夏，大戰於合剌合察兒，擒夏主，太祖命盡賜以夏主遺物。繼總軍南伐，攻拔信安，下宿、泗等州。諸王塔察兒以阿術魯年老，俾其子不花襲職。中統二年，不花卒，子幼，兄子懷都繼領其職。



 中統三年春，李璮叛，詔懷都從親王哈必赤討之，圍璮濟南。夏四月，璮夜出兵，四面沖突求出。懷都直前奮擊，斬百餘級，俘二百餘人，奪兵仗數百。璮退走入城，懷都晝夜勒兵與戰。秋七月，破濟南，誅璮。哈必赤第其功，居最，詔賜金虎符，領蒙古、漢軍。攻海州，略淮南廬州。至元三年，充邳州監戰萬戶。四年，領山東路統軍司，從主帥南征。至襄陽，西渡漢江，宋遣水軍絕歸路，懷都選士卒浮水殺宋軍，奪戰艦二十餘艘，斬首千餘級。六年，軍次淮南天長，至五河口，與宋兵戰，敗之。七年，詔守鹿門山、白河口、一字城。九年春，懷都請攻樊之古城堡。堡高七層，懷都夜勒士卒，親冒矢石，攻奪之，斬宋將韓撥發，擒蔡路鈐。襄陽既降，帥師屯蔡、息，出巡淮安，還城正陽，略地安豐，獲生口無算。



 十一年夏，宋將夏貴來攻正陽，懷都領步卒薄淮西岸，至橫河口，逆戰退之。九月，略地安慶。十二年，北渡，至柵江堡，值宋軍三千餘，懷都與戰，敗之。復南渡江，駐兵鎮江。諜報宋平江軍出常州，懷都領兵千人，至無錫，與宋兵遇，大戰，殲其眾。秋七月，行省檄懷都領軍護焦山江岸，仍往揚州灣頭立木城，以兵守之。九月，權樞密院事，復守鎮江。宋殿帥張彥、安撫劉師勇攻呂城，懷都與萬戶忽剌出、帖木兒追戰至常州，奪舟百餘艘，擒張殿帥、範總管。冬十月，從右丞阿塔海攻常州。宋硃都統自蘇州赴援，懷都提兵至橫林店，與之遇，奮擊，大破之。十一月，取蘇州，徇秀州，仍撫治臨安迤東新附軍民。十三年秋，同元帥撒里蠻、帖木兒、張弘範徇溫州、福建，所至州郡迎降。十四年，授鎮國上將軍、浙東宣慰使。討臺、慶叛者，戰於黃奢嶺，又戰於溫州白塔屯寨，轉戰至於漳、泉、興化，平之。十六年，召至闕下，賜玉帶、弓矢，授行省參知政事，至處州，以疾卒。



 子八忽臺兒，官至通奉大夫、浙東道宣慰使都元帥，平浙東、建寧盜賊，數有功。不花子忽都答兒既長，分襲蒙古軍千戶，從平宋有功，授浙西招討使，改邳州萬戶，後加榮祿大夫、平章政事，卒。



 ○亦黑迷失



 亦黑迷失，畏吾兒人也。至元二年，入備宿衛。九年，奉世祖命使海外八羅孛國。十一年，偕其國人以珍寶奉表來朝，帝嘉之，賜金虎符。十二年，再使其國，與其國師以名藥來獻，賞賜甚厚。十四年，授兵部侍郎。十八年，拜荊湖占城等處行中書參知政事，招諭占城。二十一年，召還。復命使海外僧迦剌國，觀佛缽舍利，賜以玉帶、衣服、鞍轡。二十一年，自海上還，以參知政事管領鎮南王府事，復賜玉帶。與平章阿里海牙、右丞唆都征占城，戰失利，唆都死焉。亦黑迷失言於鎮南王，請屯兵大浪湖，觀釁而後動。王以聞，詔從之，竟全軍而歸。二十四年，使馬八兒國，取佛缽舍利，浮海阻風，行一年乃至。得其良醫善藥，遂與其國人來貢方物，又以私錢購紫檀木殿材並獻之。嘗侍帝於浴室，問曰：「汝逾海者凡幾？」對曰：「臣四逾海矣。」帝憫其勞，又賜玉帶，改資德大夫，遙授江淮行尚書省左丞，行泉府太卿。



 二十九年，召入朝，盡獻其所有珍異之物。時方議征爪哇，立福建行省，亦黑迷失與史弼、高興並為平章。詔軍事付弼，海道事付亦黑迷失，仍諭之曰：「汝等至爪哇，當遣使來報。汝等留彼，其餘小國即當自服，可遣招徠之。彼若納款，皆汝等之力也。」軍次占城，先遣郝成、劉淵諭降南巫里、速木都剌、不魯不都、八剌剌諸小國。三十年，攻葛郎國，降其主合只葛當。又遣鄭珪招諭木來由諸小國，皆遣其子弟來降。爪哇主婿土罕必闍耶既降，歸國復叛，事並見《弼傳》。諸將議班師，亦黑迷失欲如帝旨，先遣使入奏，弼與興不從，遂引兵還，以所俘及諸小國降人入見。帝罪其與弼縱土罕必闍耶，沒家貲三之一。尋復還之。以榮祿大夫、平章政事為集賢院使，兼會同館事，告老家居。仁宗念其屢使絕域，詔封吳國公，卒。



 ○拜降



 拜降，北庭人。父忽都，武勇過人，由宿衛為南宿州鎮將，分守蘄縣。後從世祖南征，年幾七十，每率先士卒，冒矢石，身被數十瘡，戰功居多。徙居大名路清豐縣，卒。贈廣平路總管，封漁陽郡侯。忽都卒時，拜降生甫數月，母徐氏鞠育教誨甚至，每曰：「吾惟一子，已童丱矣，不可使不知學。」顧縣僻左，無良師友，遂遣從師大名城中。郡守每旦望入學，見拜降容止講解，大異群兒，甚愛獎之。比弱冠，美髭髯，儀表甚偉。



 丞相阿術南攻襄陽、江陵諸郡，以偏裨隸麾下。軍行至安陽灘，與宋軍遇。宋騎直前突陣，陣為卻。拜降躍馬出陣前，引弓連斃數人，宋騎稍卻。復率眾戰良久，宋師大潰。至元五年，圍襄樊，戰有功。十一年，從阿術渡江，水陸遇敵，嘗先登陷陣，勇冠一軍。宋平，以功授江浙省理問官。時事方草創，省臣有所建白，及事有不可便宜自決須奏聞者，以拜降善敷奏，數令馳驛往咨於朝。及引見，世祖遙識之，喜曰：「黑髯使臣復來耶！」其見器使如此。



 二十七年，遷江西行尚書省都鎮撫。適徭、獠擾邊，拜降從丞相忙兀臺討定之。二十九年，遷慶元路治中。歲大饑，狀累上行省，不報。拜降曰：「民饑如是而不賑之，豈為民父母意耶！」即躬詣行省力請，得發粟四萬石，民賴全活。



 元貞間，兩浙鹽運司同知範某陰賊為奸，州縣吏以賂，咸聽驅役，由是數侵暴細民。民有珍貨腴田，必奪為己有，不與，則朋結無賴，妄訟以羅織之，無不蕩破家業者。兇焰鑠人，人咸側目。里人欲殺之，不果，顧被誣訴逮系者亡慮數十人，俱死獄中。蘭溪州民葉一、王十四有美田宅，範欲奪之，不可，因誣以事，系獄十年不決。事聞於省，省下理問所推鞫之，適拜降至官，冤遂得直。置範於刑，而七人者先瘐死矣，惟葉一、王十四得釋，時論多焉。大德元年，遷浙東廉訪副使，令行禁止，豪強懾伏。同寅有貪穢者，拜降抗章核之於臺，遂免其官。後轉工部侍郎，賜侍燕服一襲，升工部尚書，有能聲。



 至大二年，仁宗奉皇太后避暑五臺，拜降供給道路，無有闕遺，恩賚尤渥。比至都，改資國院使。母徐氏卒，遂奔喪於杭。時酒禁方嚴，帝特命以酒十ＭＧ，官給傳致墓所，以備奠禮。初，徐氏盛年守節，教子甚嚴，比拜降貴，事上於朝，特旌其門。及老，見拜降歷官有聲譽，喜曰：「有子如是，吾死可瞑目矣。」拜降居喪盡禮，未及起復，延祐二年，卒於家。贈資政大夫、江浙左丞，謚貞惠。



\end{pinyinscope}