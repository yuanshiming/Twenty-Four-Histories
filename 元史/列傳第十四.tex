\article{列傳第十四}

\begin{pinyinscope}

 ○伯顏



 伯顏，蒙古八鄰部人。曾祖述律哥圖，事太祖，為八鄰部左千戶。祖阿剌，襲父職，兼斷事官，平忽禪有功，得食其地。父曉古臺世其官，從宗王旭烈兀開西域。伯顏長於西域。至元初，旭烈兀遣入奏事，世祖見其貌偉，聽其言厲，曰：「非諸侯王臣也，其留事朕。」與謀國事，恆出廷臣右，世祖益賢之，敕以中書右丞相安童女弟妻之，若曰「為伯顏婦，不慚爾氏矣」。二年七月，拜光祿大夫、中書左丞相。諸曹白事，有難決者，徐以一二語決之。眾服曰：「真宰輔也。」四年，改中書右丞。七年，遷同知樞密院事。十年春，持節奉玉冊立燕王真金為皇太子。



 十一年，大舉伐宋，與史天澤並拜中書左丞相，行省荊湖。時荊湖、淮西各建行省，天澤言，號令不一，或致敗事。詔改淮西行省為行樞密院。天澤又以病，表請專任伯顏，乃以伯顏領河南等路行中書省，所屬並聽節制。秋七月，陛辭，世祖諭之曰：「昔曹彬以不嗜殺平江南，汝其體朕心，為吾曹彬可也。」



 九月甲戌朔，會師於襄陽，分軍為三道並進。丙戌，伯顏與平章阿術由中道循漢江趨郢州。萬戶武秀為前鋒，遇水濼，霖雨水溢，無舟不能涉。伯顏曰：「吾且飛渡大江，而憚此潢潦耶！」乃召一壯士，負甲仗，騎而前導，麾諸軍畢濟。癸巳，次鹽山，距郢州二十里。郢在漢水北，以石為城，宋人又於漢水南築新郢，橫鐵繩，鎖戰艦，密樹樁木水中。下流黃家灣堡，亦設守禦之具，堡之西有溝，南通藤湖，至江僅數里。乃遣總管李庭、劉國傑攻黃家灣堡，拔之，破竹席地，蕩舟由藤湖入漢江。諸將請曰：「郢城，我之喉襟，不取，恐為後患。」伯顏曰：「用兵緩急，我則知之。攻城，下策也，大軍之出，豈為此一城哉！」遂舍郢，順流下。伯顏、阿術殿後，不滿百騎。十月戊午，行大澤中，郢將趙文義、範興以騎二千來襲，伯顏、阿術未及介胄，亟還軍迎擊之。伯顏手殺文義，擒範興殺之，其士卒死者五百人，生獲數十人。



 甲子，次沙洋。乙丑，命斷事官楊仁風招之，不應。復使一俘持黃榜、檄文，傳趙文義首，入城，招其守將王虎臣、王大用。虎臣等斬俘，焚黃榜。裨將傅益以水軍十七人來降，虎臣等又斬其軍之欲降者。伯顏復命呂文煥招之，又不應。日暮，風大起，伯顏命順風掣金汁砲，焚其廬舍，煙焰漲天，城遂破。萬戶忙古歹生擒虎臣、大用等四人，餘悉屠之。丙寅，次新城，令萬戶帖木兒、史弼列沙洋所馘於城下，射黃榜、檄文於城中以招之。其守將邊居誼，邀呂文煥與語。丁卯，文煥至城下，飛矢中右臂，奔還。戊辰，其總制黃順逾城出降，即授招討使，佩以金符，令呼城上軍，其部曲即縋城下，居誼邀入城，悉斬之。己巳，其副都統制任寧亦降，居誼終不出，乃令總管李庭攻破其外堡，諸軍蟻附而登，拔之。餘眾三千，猶力戰而死，居誼舉家自焚。遂並誅王虎臣、王大用等四人。



 十一月丙戌，次復州，知州翟貴以城降。諸將請點視其倉庫軍籍，遣官鎮撫，伯顏不聽，諭諸將不得入城，違者以軍法論。阿術使右丞阿里海牙來言渡江之期，伯顏不答。明日又來，又不答。阿術乃自來，伯顏曰：「此大事也，主上以付吾二人，可使餘人知吾實乎？」潛刻期而去。乙未，軍次蔡店。丁酉，往觀漢口形勢。宋淮西制置使夏貴等，以戰艦萬艘，分據要害，都統王達守陽邏堡，京湖宣撫硃示異孫以游擊軍扼中流，兵不得進。千戶馬福建言，淪河口可通沙蕪入江，伯顏使覘沙蕪口，夏貴亦以精兵守之。乃圍漢陽軍，聲言由漢口渡江，貴果移兵援漢陽。



 十二月丙午，軍次漢口。辛亥，諸將自漢口開壩，引船入淪河，先遣萬戶阿剌罕以兵拒沙蕪口，逼近武磯，巡視陽羅城堡，徑趨沙蕪，遂入大江。壬子，伯顏戰艦萬計，相踵而至，以數千艘泊於淪河灣口，屯布蒙古、漢軍數十萬騎於江北。諸將言：「沙蕪南岸，彼戰船在焉，可攻而取。」伯顏曰：「吾亦知其可必取，慮汝輩貪小功，失大事；一舉渡江，收其全功可也。」遂令修攻具，進軍陽羅堡。癸丑，遣人招之，不應。甲寅，再遣人招之，其將士皆曰：「我輩受宋厚恩，戮力死戰，此其時也，安有叛逆歸降之理。備吾甲兵，決之今日，我宋天下，猶賭博孤注，輸贏在此一擲爾。」伯顏麾諸將攻之，三日不克。有術者來言：「天道南行，金、木相犯，若二星交過，則江可渡。」伯顏卻之，使勿言。乃密謀於阿術曰：「彼謂我必拔此堡，方能渡江。此堡甚堅，攻之徒勞。汝今夜以鐵騎三千，泛舟直趨上流，為搗虛之計，詰旦渡江襲南岸。已過，則速遣人報我。」乙卯，分遣右丞阿里海牙督萬戶張弘範、忽失海牙、折的迷失等，先以步騎攻陽羅堡，夏貴來援。遂俾阿術出其不意，率萬戶晏徹兒、忙古歹、史格、賈文備四翼軍，溯流西上四十里，對青山磯而泊。是夜，雪大作，遙見南岸多露沙洲，阿術登舟，指示諸將，令徑趨是洲，載馬後隨。萬戶史格一軍先渡，為其都統程鵬飛所卻。阿術橫身蕩決，血戰中流，擒其將高邦顯等，死者無算，鵬飛被七創，敗走，得船千餘艘，遂得南岸。阿術與鎮撫何瑋等數十人，攀岸步斗，開而復合者數四。南軍阻水，不得相薄，遂起浮橋，成列而渡。阿里海牙繼遣張榮實、解汝楫等四翼軍，舳艫相銜，直抵夏貴。貴引麾下軍數千先遁，諸軍乘之，斬溺不可數計，追至鄂州東門而還。丙辰，阿術遣使來報，伯顏大喜，揮諸將急攻破陽羅堡，斬王達。宋軍大潰，數十萬眾死傷幾盡。夏貴僅以身免，走至白虎山。諸將謂貴大將，不可使逸去，請追之。伯顏曰；「陽羅之捷，吾欲遣使前告宋人，而貴走代吾使，不必追也。」丁巳，伯顏登武磯山，大江南北，皆我軍也，諸將稱賀，伯顏辭謝之。



 阿術還渡江，議兵所向，或欲先取蘄、黃，阿術曰：「若赴下流，退無所據，先取鄂、漢，雖遲旬日，可為萬全計。」伯顏從之。己未，師次鄂州，遣呂文煥、楊仁風等諭之曰：「汝國所恃者，江、淮而已，今我大兵飛渡長江，如履平地，汝輩何不速降。」鄂恃漢陽，將戰，乃焚其戰艦三千艘，火照城中，兩城大恐。庚申，知鄂州張晏然、知漢陽軍王儀、知德安府來興國，皆以城降，程鵬飛以其軍降。壬戌，定新附官品級，撤宋兵，分隸諸將。先是，邊民戍卒陷入宋境者，悉縱遣之。丁卯，遣萬戶也的哥、總管忽都歹，入奏渡江之捷。分命阿剌罕先鋒黃頭取壽昌糧四十萬斛，以充軍餉。留右丞阿里海牙等，以兵四萬分省於鄂，規取荊湖。己巳，伯顏與阿術以大軍水陸東下，俾阿術先據黃州。



 十二年春正月癸酉朔，至黃州。甲戌，沿江制置副使、知黃州陳奕降，伯顏承制授奕沿江大都督。奕遣書至漣水招其子巖，巖降。遣呂文煥、陳奕以書招蘄州安撫使管宗模，復遣阿術以舟師造其城下。癸未，伯顏至蘄州，宗模出降，即承制授以淮西宣撫使，留萬戶帶塔兒守之。阿術復以舟師先趨江州，兵部尚書呂師夔在江州，與知州錢真孫遣人來迎降。丙戌，伯顏至江州，即以師夔為江州守。師夔設宴庾公樓，選宋宗室女二人，盛飾以獻，伯顏怒曰：「吾奉聖天子明命，興仁義之師，問罪於宋，豈以女色移吾志乎！「斥遣之。知南康軍葉閶來降，殿前都指揮使、知安慶府範文虎亦奉書納款，阿術遂率舟師造安慶，文虎出降。伯顏至湖口，遣千戶寧玉系浮橋以渡，風迅水駛，橋不能成，乃禱於大孤山神，有頃，風息橋成，大軍畢渡。二月壬寅朔，伯顏至安慶，承制授文虎兩浙大都督，文虎以其從子友信知安慶府事，命萬戶喬珪戍之。丁未，次池州，都統制張林以城降；戊申，通判權州事趙昴發與其妻自經死，伯顏入城，見而憐之，令具衣衾葬焉。



 宋宰臣賈似道遣宋京致書，請還已降州郡，約貢歲幣。伯顏遣武略將軍囊加歹同其介阮思聰報命，止京以待，且使謂似道曰：「未渡江，議和入貢則可，今沿江諸郡皆內附，欲和，則當來面議也。」囊加歹還，乃釋宋京。庚申，發池州，壬戌，次丁家洲。賈似道都督諸路軍馬十三萬，號百萬，步軍指揮使孫虎臣為前鋒，淮西制置使夏貴以戰艦二千五百艘橫亙江中，似道將後軍。伯顏命左右翼萬戶率騎兵夾江而進，砲聲震百里。宋軍陣動，貴先遁，以扁舟掠似道船，呼曰：「彼眾我寡，勢不支矣！」似道聞之，倉皇失措，遽鳴金收軍，軍潰。眾軍大呼曰：「宋軍敗矣！」諸戰艦居後者，阿術促騎召之，挺身登舟，手柁沖敵船，舳艫相蕩，乍分乍合。阿術以小旗麾何瑋、李庭等並舟深入，伯顏命步騎左右掎之，追殺百五十餘里，溺死無算，得船二千餘艘，及其軍資器仗、圖籍符印。似道東走揚州，貴走廬州，虎臣走泰州。甲子，攻太平州。丁卯，知州孟之縉及知無為軍劉權、知鎮巢軍曹旺、知和州王喜，俱以城降。庚午，師次建康之龍灣，大賚將士。三月癸酉，宋沿江制置趙溍遁，溍兄淮起兵溧陽，就執而死。都統徐王榮、翁福等以城降，命招討使唆都守之。知鎮江府洪起畏遁，總管石祖忠以城降。知寧國府趙與可遁，知饒州唐震死，而江東諸郡皆下。淮西滁州諸郡亦相繼降。



 丙子，國信使廉希賢至建康，傳旨令諸將各守營壘，毋得妄有侵掠。希賢與嚴忠範等奉命使宋，請兵自衛，伯顏曰：「行人以言不以兵，兵多，徒為累使事。」希賢固請，與之。丙戌，至獨松嶺，果為宋人所殺。庚寅，伯顏遣左右司員外郎石天麟詣闕奏事，世祖大悅，悉可其奏。伯顏以行中書省駐建康，阿塔海、董文炳以行樞密院駐鎮江，阿術別奉詔攻揚州。江東歲饑，民大疫，伯顏隨賑救之，民賴以安。宋人遣都統洪模移書徐王榮等，言殺使之事太皇太后及嗣君實不知，皆邊將之罪，當按誅之，願輸幣，請罷兵通好。伯顏曰：「彼為譎詐之計，以視我之虛實。當擇人以同往，觀其事體，宣布威德，令彼速降。」乃命議事官張羽等持王榮答書，至平江驛，宋人又殺之。



 四月乙丑，有詔以時暑方熾，不利行師，俟秋再舉。伯顏奏曰：「宋人之據江海，如獸保險，今已扼其吭，少縱之則逸而逝矣。」世祖語使者曰：「將在軍，不從中制，後法也。宜從丞相言。」五月丁亥，復命奉御愛先傳旨，召伯顏赴闕，以阿剌罕為參政，留治省事。伯顏至鎮江，會諸將計事，令各還鎮，乃渡江北行，入見於上都。七月癸未，進中書右丞相，讓功於阿術，遂以阿術為左丞相。八月癸卯，受命還行省，付以詔書，俾諭宋主。乃取道益都，行視沂州等軍壘，調淮東都元帥孛魯歡、副都元帥阿里伯，以所部兵沂淮而進。九月戊寅，會師淮安城下，遣新附官孫嗣武叩城大呼，又射書城中，諭守將使降，皆不應。庚辰，招討別吉裏迷失拒北城西門，伯顏與孛魯歡、阿里伯親臨南城堡，揮諸將長驅而登，拔之，潰兵欲奔大城，追襲至城門，斬首數百級，遂平其南堡。丙戌，次寶應軍。戊子，次高郵。十月庚戌，圍揚州。召諸將指授方略，留孛魯歡、阿里伯守灣頭新堡，眾軍南行。壬戌，至鎮江，罷行院，以阿塔海、董文炳同署事。



 十一月乙亥，伯顏分軍為三道，期會於臨安。參政阿剌罕等為右軍，以步騎自建康出四安，趨獨松嶺；參政董文炳等為左軍，以舟師自江陰循海趨澉浦、華亭；伯顏及右丞阿塔海由中道，節制諸軍，水陸並進。壬午，伯顏軍至常州。先是，常州守王宗洙遁，通判王虎臣以城降，其都統制劉師勇與張彥、王安節等復拒之，推姚為守，固拒數月不下。伯顏遣人至城下，射書城中招諭：勿以已降復叛為疑，勿以拒敵我師為懼。皆不應。乃親督帳前軍臨南城，又多建火砲，張弓弩，晝夜攻之。浙西制置文天祥遣尹玉、麻士龍來援，皆戰死。甲申，伯顏叱帳前軍先登，豎赤旗城上，諸軍見而大呼曰：「丞相登矣。」師畢登。宋兵大潰，拔之，屠其城，姚及通判陳炤等死之，生獲王安節，斬之。劉師勇變服單騎奔平江，諸將請追之，伯顏曰：「勿追，師勇所過，城守者膽落矣。」以行省都事馬恕為常州尹。遣蒙古軍都元帥闍裏帖木兒、萬戶懷都先據無錫州，萬戶忙古歹、晏徹兒巡太湖，遣監戰亦乞裡歹、招討使唆都、宣撫使游顯，會闍裏帖木兒先趨平江。



 庚寅，遣降人游介實奉詔書副本使於宋，仍以書諭宋大臣。十二月辛丑，次無錫，宋將作監柳岳等奉其國主及太皇太后書，並宋之大臣與伯顏書來見，垂泣而言曰：「太皇太后年高，嗣君幼沖，且在衰絰中。自古禮不伐喪，望哀恕班師，敢不每年進奉修好。今日事至此者，皆奸臣賈似道失信誤國耳。」伯顏曰：「主上即位之初，奉國書修好，汝國執我行人一十六年，所以興師問罪。去歲又無故殺害廉奉使等，誰之過歟？如欲我師不進，將效錢王納土乎？李主出降乎？爾宋昔得天下於小兒之手，今亦失於小兒之手，蓋天道也，不必多言。」岳頓首泣不已。遣招討使抄兒赤，以柳岳來使事，及嚴奉使所齎國書入奏。



 先是，平江守潛說友遁，通判胡玉等既以城降，而復為宋人所據。甲辰，眾軍次平江，都統王邦傑、通判王矩之率眾出降。庚戌，遣囊加歹同其使柳嶽還臨安。以忙古歹、範文虎行兩浙大都督事。遣寧玉修吳江長橋，不旬日而成。庚申，囊加歹同宋尚書夏士林、侍郎呂師孟、宗正少卿陸秀夫以書來，請尊世祖為伯父，而世修子侄之禮，且約歲幣銀二十五萬兩，帛二十五萬匹。癸亥，遣囊加歹同師孟等還臨安。遣忙古歹、範文虎會阿剌罕、昔里伯取湖州，知州趙良淳死之。丙寅，趙與可以城降。伯顏發平江，留游顯、懷都、忽都不花屯兵鎮守。別遣寧玉守長橋。



 十三年正月己巳，次嘉興，安撫劉漢傑以城降，留萬戶忽都虎等戍之。癸酉，宋軍器監劉庭瑞以其宰臣陳宜中等書來，即遣回。乙亥，宜中遣御史劉岊奉宋主稱臣表文副本，及致書伯顏，約會長安鎮。辛巳，眾軍至崇德。宜中又令都統洪模，持書同囊加歹來見。壬午，次長安鎮，宜中等不至。癸未，進軍臨平鎮。甲申，次阜亭山，宋主遣知臨安府賈餘慶，同宗室保康軍承宣使尹甫、和州防禦使吉甫，奉傳國璽及降表詣軍前。伯顏受訖，遣囊加歹以餘慶等還臨安，召宋宰臣出議降事。時宜中已遁，以文天祥代為丞相，不拜，自請至軍前。乙酉，進軍至臨安北十五里，分遣董文炳、呂文煥、範文虎巡視城堡，安諭軍民。囊加歹、洪模來報，宜中與張世傑、蘇劉義、劉師勇等，挾益王、廣王下浙江，航海而南，惟謝太后及幼主在宮中。伯顏亟遣使諭右軍阿剌罕、奧魯赤，左軍董文炳、範文虎，據守浙江，以勁兵五千人追之，不及而還。



 丙戌，禁軍士毋入城，遣呂文煥持黃榜諭臨安中外軍民，俾安堵如故。先是，三衙衛士，白晝殺人，閭里小民，乘亂剽掠，至是民皆安之。丁亥，遣程鵬飛、洪雙壽等入宮，慰諭謝後。戊子，謝後遣丞相吳堅、文天祥，樞密謝堂，安撫賈餘慶，內官鄧惟善來見，伯顏慰遣之，顧天祥舉動不常，疑有異志，留之軍中。天祥數請歸，伯顏笑而不答。天祥怒曰：「我此來為兩國大事，彼皆遣歸，何故留我？」伯顏曰：「勿怒。汝為宋大臣，責任非輕，今日之事，政當與我共之。」令忙古歹、唆都館伴羈縻之。令程鵬飛、洪雙壽同賈餘慶易宋主削帝號降表。己丑，駐軍臨安城北之湖州市。遣千戶囊加歹等以宋傳國璽入獻。



 庚寅，伯顏建大將旗鼓，率左右翼萬戶，巡臨安城，觀潮於浙江。暮還湖州市，宋宗室大臣皆來見。辛卯，萬戶張弘範、郎中孟祺同程鵬飛，以所易降表及宋主、謝後諭未附州郡手詔至軍前。令鎮撫唐古歹罷文天祥所招募義兵二萬餘人。壬辰，伯顏登獅子峰，觀臨安形勢。命唆都撫諭軍民，部分諸將，共守其城，護其宮。癸巳，謝後復使人來勞問，仍以溫言慰遣之。甲午，分置其三衙諸司兵於各翼，以俟調遣；其生募等軍，願歸者聽。分遣蕭鬱、王世英等，招諭衢、信諸州。二月丁酉，遣劉頡等往淮西招夏貴，仍遣別將徇地浙東、西，於是知嚴州方回、知婺州劉怡、知臺州楊必大、知處州梁椅，並以城降。



 命右丞張惠，參政阿剌罕、董文炳、呂文煥入見謝後，宣布德意，以慰諭之。辛丑，宋主率文武百僚，望闕拜發降表。伯顏承制，以臨安為兩浙大都督府，忙古歹、範文虎入治府事。復命張惠、阿剌罕、董文炳、呂文煥等入城，籍其軍民錢穀之數，閱實倉庫，收百官誥命、符印圖籍，悉罷宋官府。取宋主居之別室。分遣新附官招諭湖南北、兩廣、四川未下州郡。部分諸將，分屯要害，仍禁人不得侵壞宋氏山陵。是日，進軍浙江之滸，潮不至者三日，人以為天助。



 癸卯，謝後命吳堅、賈餘慶、謝堂、家鉉翁、劉岊與文天祥並為祈請使，楊應奎、趙若秀為奉表押璽官，赴闕請命。伯顏拜表稱賀曰：



 臣伯顏言：國家之業大一統，海岳必明主之歸；帝王之兵出萬全，蠻夷敢天威之抗。始干戈之爰及，迄文軌之會同。區宇一清，普天均慶。臣伯顏等誠歡誠忭，頓首頓首，恭惟皇帝陛下，道光五葉，統接千齡。梯航日出之邦，冠帶月支之域；際丹崖而述職，奄瀚海而為家。獨此島夷，弗遵聲教，謂江湖可以保逆命，舟楫可以敵王師。連兵負固，逾四十年，背德食言，難一二計。當聖主飛渡江南之日，遣行人乞為城下之盟。逮凱奏之言旋，輒詐謀之復肆。拘囚我信使，忘乾坤再造之恩；招納我叛臣，盜漣海三城之地。我是以有六載襄樊之討，彼居然無一介行李之來。禍既出於自求，怒致聞於斯赫。臣伯顏等，肅將禁旅，恭行天誅。爰從襄漢之上流，復出武昌之故渡。籓屏一空於江表，烽煙直接於錢塘。尚無度德量力之心，薦有殺使毀書之事。屬廟謨之親廩，謂根本之宜先。乃命阿剌罕取道於獨松，董文炳進師於海渚，臣與阿塔海忝司中閫，直指偽都。掎角之勢既成，水陸之師並進。常州已下，列郡傳檄而悉平；臨安為期，諸將連營而畢會。彼知窮蹙，迭致哀鳴。始則有為侄納幣之祈，次則有稱籓奉璽之請。顧甘言何益於實事，率銳卒直抵於近郊。召來用事之大臣，放散思歸之衛士。崛強心在，四郊之橫草都無；飛走計窮，一片之降幡始豎。其宋國主已於二月初五日，望闕拜伏歸附訖。所有倉廩府庫，封籍待命外，臣奉揚寬大，撫戢吏民，九衢之市肆不移，一代之繁華如故。茲惟睿算，卓冠前王，視萬里如目前，運天下於掌上。致令臣等，獲對明時，歌《七德》以告成，深切龍庭之想，上萬年而為壽，敬陳虎拜之詞。臣伯顏等無任瞻天望聖激切屏營之至，謹奉表稱賀以聞。



 戊申，堅等發臨安，堂不行。癸丑，宋福王與芮奉書於伯顏，辭甚懇切，伯顏曰：「爾國既以歸降，南北共為一家，王勿疑，宜速來，同預大事。」且遣迓之。戊午，夏貴以淮西降。庚申，命囊加歹傳旨，召伯顏偕宋君臣入朝。三月丁卯，伯顏入臨安，俾郎中孟祺籍其禮樂祭器、冊寶、儀仗、圖書。庚午，囊加歹至。甲戌，與芮來。伯顏議以阿剌罕、董文炳留治行省事，以經略閩、粵；忙古歹以都督鎮浙西；唆都以宣撫使鎮浙東；唐兀歹、李庭護送宋君臣北上。乙亥，伯顏發臨安。丁丑，阿塔海等宣詔，趣宋主、母後入覲，聽詔畢，即日俱出宮，惟謝後以疾獨留，隆國夫人黃氏、宮人從行者百餘人，福王與芮、沂王乃猷、謝堂、楊鎮而下，官屬從行者數千人，三學之士數百人。宋主求見，伯顏曰：「未入朝，無相見之禮。」



 五月乙未，伯顏以宋主至上都，世祖御大安閣受朝，降授宋主鳷開府儀同三司、檢校大司徒，封瀛國公。宋平，得府三十七、州百二十八、關監二、縣七百三十三。命伯顏告於天地宗廟，大赦天下。帝勞伯顏，伯顏再拜謝曰：「奉陛下成算，阿術效力，臣何功之有。」復拜同知樞密院，賜銀鼠青鼠只孫二十襲。裨校有功者百二十三人，賞銀有差。



 初，海都稱兵內向，詔以右丞相安童佐皇子北平王那木罕，統諸軍於阿力麻裏備之。十四年，諸王昔里吉劫北平王，拘安童，脅宗王以叛，命伯顏率師討之，與其眾遇於斡魯歡河，夾水而陣，相持終日，俟其懈，麾軍為兩隊，掩其不備，破之，昔里吉走死。十八年二月，世祖命燕王撫軍北邊，以伯顏從，仍諭之曰：「伯顏才兼將相，忠於所事，故俾從汝，不可以常人遇之。」燕王每與論事，尊禮有加。是歲，頒群臣食邑，詔益以藤州等處四千九百七十七戶。



 伯顏之取宋而還也，詔百官郊迎以勞之，平章阿合馬先百官半舍道謁，伯顏解所服玉鉤絳遺之，且曰：「宋寶玉固多，吾實無所取，勿以此為薄也。」阿合馬謂其輕己，思中傷之，乃誣以平宋時取其玉桃盞，帝命按之，無驗，遂釋之，復其任。阿合馬既死，有獻此盞者，帝愕然曰：「幾陷我忠良！」別吉裏迷失嘗誣伯顏以死罪，未幾，以它罪誅，敕伯顏臨視，伯顏與之酒，愴然不顧而返。世祖問其故，對曰：「彼自有罪，以臣臨之，人將不知天誅之公也。」



 二十二年秋，宗王阿只吉失律，詔伯顏代總其軍。先是，邊兵嘗乏食，伯顏令軍中採蔑怯葉兒及蓿敦之根貯之，人四斛，草粒稱是，盛冬雨雪，人馬賴以不饑。又令軍士有捕塔剌不歡之獸而食者，積其皮至萬，人莫知其意。既而遣使輦至京師，帝笑曰：「伯顏以邊地寒，軍士無衣，欲易吾繒帛耳。」遂賜以衣。二十四年春二月，或告乃顏反，詔伯顏窺覘之，乃多載衣裘入其境，輒以與驛人。既至，乃顏為設宴，謀執之，伯顏覺，與其從者趨出，分三道逸去。驛人以得衣裘故，爭獻健馬，遂得脫，馳還白狀。夏四月，乃顏反，從世祖親征。奏李庭、董士選將漢軍，得以漢法戰。乃顏之黨金家奴、塔不歹進逼乘輿，漢軍力戰，乃皆潰，卒擒乃顏。二十六年，進金紫光祿大夫、知樞密院事，出鎮和林，和林置知院，自伯顏始。



 二十九年秋，宗王明理鐵木兒挾海都以叛，詔伯顏討之，相值於阿撒忽禿嶺，矢下如雨，眾軍莫敢登，伯顏令之曰：「汝寒君衣之，汝饑君食之，政欲效力於此時爾。於此不勉，將何以報！」麾諸軍進，後者斬，伯顏先登陷陣，諸軍望風爭奮，大破之。明里鐵木兒挺身走，命速哥、梯迷禿兒等追之。伯顏引軍夜還，至必失禿，卒遇伏兵，伯顏堅壁不動，黎明，遂引去。伯顏輕騎追至別竭兒，速哥、梯迷禿兒等兵亦至，乃夾擊之，斬首二千級，俘其餘眾以歸。諸將言：古禮，兵勝必祃旗於所征之地。欲用囚虜為牲，伯顏不可，眾皆嘆服。軍中獲諜者，忻都欲殺之，伯顏不許，厚賜之，遣齎書諭明里鐵木兒以禍福，明里鐵木兒得書感泣，以眾來歸。未幾，海都復犯邊，伯顏留拒之。廷臣有譖伯顏久居北邊，與海都通好，仍保守，無尺寸之獲者，詔以御史大夫玉昔帖木兒代之，居伯顏於大同，以俟後命。玉昔帖木兒未至三驛，會海都兵復至，伯顏遣人語玉昔帖木兒曰：「公姑止，待我翦此寇而來，未晚也。」伯顏與海都兵交，且戰且卻，凡七日，諸將以為怯，憤曰：「果懼戰，何不授軍於大夫！」伯顏曰：「海都縣軍涉吾地，邀之則遁，誘其深入，一戰可擒也。諸軍必欲速戰，若失海都，誰任其咎？」諸將曰：「請任之。」即還軍擊敗之，海都果脫去。乃召玉昔帖木兒至軍，授以印而行。時成宗以皇孫奉詔撫軍北邊，舉酒以餞曰：「公去，將何以教我？」伯顏舉所酌酒曰：「可慎者，惟此與女色耳。軍中固當嚴紀律，而恩德不可偏廢。冬夏營駐，循舊為便。」成宗悉從之。



 三十年冬十二月，驛召至自大同，世祖不豫。明年正月，世祖崩，伯顏總百官以聽。兵馬司請日出鳴晨鐘，日入鳴昏鐘，以防變故，伯顏呵之曰：「汝將為賊邪！其一如平日。」適有盜內府銀者，宰執以其幸赦而盜，欲誅之，伯顏曰：「何時無盜，今以誰命而誅之？」人皆服其有識。成宗即位於上都之大安閣，親王有違言，伯顏握劍立殿陛，陳祖宗寶訓，宣揚顧命，述所以立成宗之意，辭色俱厲，諸王股慄，趨殿下拜。五月，拜開府儀同三司、太傅、錄軍國重事，依前知樞密院事，賜金銀各有差。時相有忌之者，伯顏語之曰：「幸送我兩罌美酒，與諸王飲於宮前，餘非所知也。」江南三省累請罷行樞密院，成宗問於伯顏，時已屬疾，張目對曰：「內而省、院各置為宜，外而軍、民分隸不便。」成宗是之，三院遂罷。冬十二月丙申，有大星隕於東北。己亥，雨木冰。庚子，伯顏薨，年五十九。



 伯顏深略善斷，將二十萬眾伐宋，若將一人，諸帥仰之若神明。畢事還朝，歸裝惟衣被而已，未嘗言功也。大德八年，特贈宣忠佐命開濟功臣、太師、開府儀同三司，追封淮安王，謚忠武。至正四年，加贈宣忠佐命開濟翊戴功臣，進封淮王，餘如故。



 子買的，僉樞密院事；囊加歹，樞密副使。孫相嘉失禮，同僉樞密院事、集賢學士。至治末，省先塋於白只剌山，聞有變，赴上都，或勸少避之，曰：「我與國同休戚，今有難，可避乎！」至上都，果見囚。久之得釋，尋拜河南江北行省平章政事，遷江南行臺御史大夫。曾孫普達失理，皆能世其家。



\end{pinyinscope}