\article{列傳第十}

\begin{pinyinscope}

 ○布智兒



 布智兒，蒙古脫脫里臺氏。父紐兒傑，身長八尺，有勇力，善騎射，能造弓矢。嘗道逢太祖前驅騎士別那顏，邀與俱見太祖，視其所挾弓矢甚佳，問誰為造者，對曰：「臣自為之。」適有野鳧翔於前，射之，獲其二，並以二矢獻而退。別那顏隨之，至所居，布智兒出見，別那顏奇之，許以女妻之，父子遂俱事太祖。嘗從征討，賜紐兒傑拔都名。從征回回、斡羅思等國，每臨陣，布智兒奮身力戰。身中數矢，太祖親視之，令人拔其矢，血流滿體，悶僕幾絕。太祖命取一牛，剖其腹，納布智兒於牛腹，浸熱血中，移時遂更。紐兒傑卒，憲宗以布智兒為大都行天下諸路也可扎魯忽赤，印造寶鈔。賜七寶金帶燕衣十襲，又賜蔚州、定安為食邑。



 布智兒卒，有子四人。長好禮，事世祖，備宿衛。會丞相伯顏伐宋，奏好禮督水軍攻襄樊，從渡江入臨安，以功授昭毅大將軍、水軍翼萬戶府達魯花赤。別帖木兒，吏部尚書。補兒答思，雲南宣慰使。不蘭奚，襲父職，為水軍翼萬戶招討使，鎮守江陰，移通州。子完者不花，遼陽省理問。



 ○召烈臺抄兀兒



 召烈臺抄兀兒，初事太祖，時有哈剌赤、散只兀、朵魯班、塔塔兒、弘吉剌、亦乞列思等，居堅河之濱忽蘭也兒吉之地，謀奉扎木合為帝，將不利於太祖。抄兀兒知其謀，馳以告太祖，遂以兵收海剌兒阿帶亦兒渾之地，盡誅扎木合等。惟弘吉剌入降。太祖賜以答剌罕之名。



 其子那真，事世祖，為也可扎魯花赤。那真歿，子伴撒襲其職。伴撒卒，子火魯忽臺襲。致和元年八月，執倒剌沙起軍之使察罕不花，並其金字圓牌以獻。天歷元年十一月，帝賜金帶，仍復其職。嘗奏言：「有犯法者治之，當自貴人始；窮乏不給者救之，當自下始。如此則可得眾心矣。」其言良切於事弊云。



 闊闊不花



 闊闊不花者，按攤脫脫里氏，為人魁岸，有膂力，以善射知名。歲庚寅，太祖命太師木華黎伐金，分探馬赤為五部，各置將一人，闊闊不花為五部前鋒都元帥，所向莫能支。然不嗜殺，惟欲以威信懷附，故所至無殘破。略定濱、棣諸州，俘獲焦林諸處民四百餘，但籍其姓名，遣歸鄉里。徇益都，守將降，得其財物馬畜，悉以分賜士卒。歲壬辰，從太宗渡河，攻汴梁、歸德，分兵渡淮，攻壽州，守將無降意，射書城中諭之，城中人感泣，以彩輿奉金公主開門送款，闊闊不花下令軍中，輒入城虜掠者死，城中帖然。公主，義宗之姑也。歲丙申，太宗命五部將分鎮中原，闊闊不花鎮益都、濟南，按察兒鎮平陽、太原，孛羅鎮真定，肖乃臺鎮大名，怯烈臺鎮東平，括其民匠，得七十二萬戶，以三千戶賜五部將。闊闊不花得分戶六百，立官治其賦，得薦置長吏，歲從官給其所得五戶絲，以疾卒官。



 子黃頭，代領探馬赤為元帥，從丞相伯顏取宋，道死。子東哥馬襲其職，累遷右都威衛千戶，卒。



 ○拜延八都魯



 拜延八都魯，蒙古扎剌臺氏，幼事太祖，賜名八都魯。歲乙未，太宗命領扎剌軍一千六百人，與塔海甘卜同征關西，有功。癸丑，憲宗命與阿脫、總帥汪世顯創立利州城。甲寅，領兵紫金山，破宋軍鹿角寨，奪其軍餉器械。丁巳，從都元帥紐鄰城成都，及領兵圍雲頂山，下其城。帝親征，元帥紐鄰既進兵，涉馬湖江，留拜延八都魯鎮成都，降屬縣諸城，得其民，悉撫安之，賜黃金五十兩、衣九襲。諸王哈丹、朵歡、脫脫等征大理還，命拜延八都魯領兵迎之。道過新津寨，與宋潘都統遇，戰敗之，殺獲甚眾。中統二年，元帥紐鄰上其功，授蒙古奧魯官。



 子外貌臺，孫兀渾察。至元六年，拜延八都魯告老，兀渾察代其軍，從行省也速答兒徵諸國有功。十六年，從大軍征斡端，又有功，賞銀五十兩。二十一年，諸王術伯命兀渾察往乞失哈里之地為游擊軍。時敵軍二千餘，兀渾察以勇士五十人與戰，擒其將也班胡火者以獻。王壯之，以其功聞，賞銀六百兩、鈔四千五百貫，授蒙古軍萬戶，賜三珠虎符。三十年，以疾卒。次子襲授曲先塔林左副元帥，尋卒。弟塔海忽都襲，升鎮國上將軍都元帥，改授四川蒙古副都萬戶。至治二年，以疾退。子孛羅帖木兒襲。



 ○阿術魯



 阿術魯，蒙古氏。太祖時，命同飲班硃尼河之水，扈駕親征有功，命領兵收附遼東女直，還，賞金甲、珠衣、寶帶，他物稱是。復命總兵征西夏，與敵兵大戰於合剌合察兒之地。西夏勢蹙，其主懼，乞降，執之以獻，太宗殺之，賜以所籍貲產。繼領兵收附信安，下金二十餘城。其後告老，諸王塔察兒命其子不花代領其軍。



 ○紹古兒



 紹古兒，麥里吉臺氏。事太祖，命同飲班硃尼河之水，扈從親征。已而從破信安，略地河西，賜金虎符，授洺磁等路都達魯花赤。領軍出征，復從伐金，破河南。太宗命領濟南、大名、信安等處軍馬，復從國王答石出征。歲辛亥，卒。



 子拜都襲。拜都卒，子忽都虎襲，移睢州。從世祖渡江，攻鄂，還鎮恩州。中統三年，從征李璮有功，尋命修立邳州城，領兵鎮兩淮。十一年，從丞相伯顏渡江，有戰功。又從參政董文炳沿海出征，還，鎮嘉興，行安撫事。十二年，加昭勇大將軍，職如故。十四年，授嘉興路總管府達魯花赤，尋升鎮國上將軍、黃州路宣慰使，尋罷黃州宣慰司，復舊任。十六年，改授浙西道宣慰使，加招討使，仍鎮國上將軍。奉詔徵占城，以其國降表、貢物入見，帝嘉之，厚加賞賚。二十四年，從征交趾。明年還師，授邳州萬戶府萬戶。三十年，沒於軍。



 ○阿剌瓦而思



 阿剌瓦而思，回鶻八瓦耳氏，仕其國為千夫長。太祖征西域，駐蹕八瓦耳之地，阿剌瓦而思率其部曲來降。從帝親征，既破瀚海軍，又攻輪臺、高昌、于闐、尋斯干等，靡戰不克，沒於軍。



 子阿剌瓦丁，從世祖北征有功，至元二十九年卒，壽一百二歲。



 子贍思丁，有子五人：長烏馬兒，陳州達魯花赤；次不別，隆鎮衛都指揮使；次忻都，監察御史；次阿合馬，拱衛直司都指揮使；次阿散不別，驍勇善騎射，歷事成宗、武宗、仁宗，數被寵遇，計前後所賜楮幣餘四十萬緡，他物稱是，積官榮祿大夫，三珠虎符。



 子斡都蠻襲職。致和元年八月，自上都逃來，丞相燕帖木兒任為裨將，率壯士百人，圍滅裏帖木兒等於陀羅臺驛，擒之以獻，特賜衣一襲，及禿禿馬失甲、金束帶各一，白金一百兩，鈔二百錠。天歷元年九月，充行院同僉。十月，從擊忽剌臺、馬扎罕等軍於盧溝橋，敗之，追至紫荊關，多所俘獲，招降安童所將軍一千五百人，復以功受上賞。二年，進樞僉院。三年，以隆鎮衛都指揮使兼領拱衛司。



 ○抄兒



 抄兒，別速氏。世居汴梁陽武縣，從太祖收附諸國有功。又從征金，沒於陣。



 子抄海，從征河南、山東，復沒於陣。子別帖，將其父軍，從攻鄂州，以功賞銀帛衣甲等，繼從太子忽哥赤西征大理國，復沒於陣。子阿必察，至元五年授武略將軍、蒙古千戶，賜金符，從圍襄樊，復渡江，奪陽羅堡岸口，以功賞白金，進宣武將軍、蒙古軍總管，管領左右手兩萬戶軍。既下廣德，從平章阿里海牙征海外國，率死士鼓戰船進，奪岸口，擒勇士趙安等，以功賞銀帛。十六年，命管領蒙古侍衛軍，以疾卒於軍。



 ○也蒲甘卜



 也蒲甘卜，唐兀氏。歲辛巳，率眾歸太祖，隸蒙古軍籍。奉旨同所管河西人，從木華黎出征，以疾卒。



 子昂吉兒襲領其軍，徵諸國有功。至元六年，授金符千戶，從征蘄、黃、安慶等處。九年，易虎符，升信陽萬戶，從平章阿術南征，又有功，歷淮西道宣慰使、參知政事、都元帥、廬州蒙古漢軍萬戶府達魯花赤、行省左丞相、尚書左丞，積官龍虎衛上將軍。二十一年，攜其子昂阿禿入見。世祖命昂阿禿充速古兒赤。二十四年，隨駕征乃顏有功，奉旨代其父職。二十六年，授廬州蒙古漢軍萬戶府達魯花赤。大德六年，領兵討宋隆濟等，以功受上賞。還鎮廬州，以私財築室一百二十餘間，以居軍士之貧者，省臺以其事聞，特命升其秩，以金束帶賜之。泰定四年卒。昂阿禿之弟暗普，由速古兒赤授金符、唐兀禿魯花千戶，後改授海北海南道廉訪使。



 ○趙阿哥潘



 趙阿哥潘，土播思烏思臧掇族氏。始附宋，賜姓趙氏。世居臨洮。祖巴命，富甲諸羌。父阿哥昌，貌甚偉，有力兼人，金貞祐中，以軍功至熙河節度使。金亡，保蓮花山，以其眾來歸。皇子闊端之鎮西土也，承制以阿哥昌為疊州安撫使。時兵興，城無居人，至則招逃亡，立城壘，課耕桑以安輯之，年八十，卒於官。



 阿哥潘事親以孝聞，從伐蜀，與宋都統制曹友聞屢戰，勝負略相當，以破大安功最，授同知臨洮府事。斬朝天關，乘嘉陵江至閬州，獲蜀船三百艘。攻利州，生得其劉太尉，戰敗宋師於川。宋制置使劉雄飛進攻青居山，阿哥潘擊之，宵潰，四川大震。進逼成都，略嘉定，平峨眉太平寨，擒其將陳侍郎、田太尉，餘眾悉降。大小五十餘戰，皆先陷陣，皇子賜以金甲、銀器。歲壬子，世祖以皇弟南征大理，道出臨洮，見而奇之，命攝元帥，城益昌。時宋兵屯兩川，堡柵相望，矢石交擊，歷五年而城始完。憲宗出蜀，以阿哥潘為選鋒，攻西安，下之，賜金符，授臨洮府元帥。帝駐釣魚山，合州守將王堅夜來斫營，阿哥潘率壯士逆戰，手殺數十百人，堅遂引去。明日陛見，帝喜曰：「有臣如此，朕復何憂！」賜黃金五十兩，名曰拔都。中統建元，詔還鎮臨洮。歲饑，發私廩以賑貧乏。給民農種粟二千餘石、蕪菁子百石，人賴不饑。郡當孔道，傳置旁午，有司敝於供給。阿哥潘以私馬百匹充驛騎，羊千口代民輸。帝聞而嘉之，詔京兆行省酬其直。阿哥潘曰：「我豈以私惠而邀公賞耶！」卒不受。以軍事赴青居山，道為宋兵所邀，遂死於敵。



 阿哥潘好畜良馬，常千蹄，歲擇其上驥五駟貢於朝，子孫遵之不替。先是，勛臣子孫為祖父請謚者，帝每靳之，至是敕大臣以美謚謚之，謚曰桓勇。



 子重喜，始給侍皇子闊端為親衛。癸丑，從世祖征哈剌章，數有功。中統元年，渾都海反，從總帥汪良臣引兵至拔沙河納火石地逆戰，以功授征行元帥。四年，從討忽都、達吉、散竹臺等，克之，制必帖木兒王承制使襲父職為元帥。入覲，賜金虎符，為臨洮府達魯花赤。時解軍職而轉民官者，例納所佩符。有旨：「趙氏世世勤勞，其金符勿拘常例，使終佩之。」重喜在郡，勸農興學，省刑敦教，以善治聞。請致仕，不許，詔其長子官卓斯結襲為達魯花赤。升重喜鞏昌二十四處宣慰使。卒，謚桓襄。



 官卓斯結性靖退，辭官閑處二十餘年。仁宗聞其名，召不起。子德壽，雲南左丞。



 ○純只海



 純只海，散術臺氏。弱冠宿衛太祖帳下，從征西域諸國有功。歲癸巳，太宗命佩金虎符，充益都行省軍民達魯花赤，從大帥太出破徐州，擒金帥國用安。丁酉，以益都為皇太子分土，遷京兆行省都達魯花赤。至懷，值大疫，士卒困憊，有旨以本部兵就鎮懷孟。未幾，代察罕總軍河南，尋復懷孟。己亥，同僚王榮潛畜異志，欲殺純只海，伏甲縶之，斷其兩足跟，以帛緘純只海口，置佛祠中。純只海妻喜禮伯倫聞之，率其眾攻榮家，奪出之。純只海裹瘡從二子馳旁郡，請兵討榮，殺之。朝廷遣使以榮妻孥貲產賜純只海家，且盡驅懷民萬餘口郭外，將戮之。純只海力爭曰：「為惡者止榮一人耳，其民何罪。若果盡誅，徒守空城何為？茍朝廷罪使者以不殺，吾請以身當之。」使者還奏，帝是其言，民賴不死。純只海給榮妻孥券，放為民，遂以其宅為官廨，秋毫無所取。郡人德之。既入覲，太宗以純只海先朝舊臣，功績昭著，賜第一區於和林，尋以疾卒。敕葬山陵之側。



 皇慶初，贈推忠宣力功臣、金紫光祿大夫、上柱國、溫國公，謚忠襄。仍敕詞臣劉敏中制文樹碑於懷，以旌其功云。子昂阿剌嗣。



 ○苫徹拔都兒



 苫徹拔都兒，欽察人。初事太宗，掌牧馬。從攻鳳翔，戰潼關，皆有功。後從大將速不臺攻汴京，金人列木柵於河南，苫徹拔都兒率死士往拔之，賜良馬十匹。師還，金將高都尉率眾邀於中路，苫徹拔都兒迎擊，斬其首以歸，賜白金五十兩、幣四匹。從攻蔡州，前鋒答答兒與金將戰，金將捽其須，苫徹拔都兒進斫金將，乃得脫。蔡州破，金守將佩虎符立城上，苫徹拔都兒以鐵椎擊殺之，取虎符以獻。帝嘉其能，命從皇子攻棗陽。繼從宗王口溫不花攻光州，一日五戰，光州下。賜黃金五十兩、白金酒器一事、馬三十匹。百戶愛不怯赤自以臨陣不勇，乞苫徹拔都兒自代，遂升百戶。從攻滁州，與宋兵大戰，至暮，宋兵敗走西山，苫徹拔都兒與千戶忽孫追殺之。



 歲己未，世祖伐宋，募能先絕江者，苫徹拔都兒首應命，率眾逼南岸。詔苫徹拔都兒與脫歡領兵百人。同宋使諭鄂州使降。抵城下，鄂守將殺使者以軍來襲，苫徹拔都兒與之遇，奮擊大破之。復賜黃金五十兩。中統三年，授蔡州蒙古漢軍萬戶。冬，宋人犯西平，苫徹拔都兒逐北逾淮，獲其生口甚眾。至元二年秋，由安慶入廬州，聞宋兵至，亟設伏於竹林，擊殺之。四年秋九月，元帥阿術軍襄陽安陽灘。宋兵據渡口，苫徹拔都兒擊破其眾。五年，從阿術圍襄陽，擊奪宋將夏貴米舟。阿術入漢江，以其有戰功，俾與扎剌兒引軍南略，獲八十人。十年八月，略地淮東。十一年，遣招鄂州。十二年，遣招滁州，誅王安撫。改武略將軍、管軍千戶。五月，伏兵大江北岸，擊宋軍，敗走之。十三年，復略地淮東，獲其總管二人以獻。遷滁州總管府達魯花赤。宋都統姜才率軍取糧高郵，苫徹拔都兒從史萬戶奪其馬及糧橐二萬，淮東平，入朝。十四年，從討叛人只裏瓦歹於懷剌合都，改宣武將軍、滁州路總管府達魯花赤。



 十七年，率其子脫歡、孫麻兀入見。奏曰：「臣老矣，幸主上憐之。」帝命以脫歡為宣武將軍、管軍總管，佩金符；麻兀為滁州路總管府達魯花赤。其後脫歡以征倭功授明威將軍、滁州萬戶府達魯花赤，升昭勇大將軍、征行軍萬戶府達魯花赤，佩三珠虎符。又以征爪哇功升昭毅大將軍，鎮守無為滁州萬戶府達魯花赤。次子鎖住，襲其職。



 ○怯怯里



 怯怯里，斡耳那氏。太宗七年南伐，以千戶從闊端攻安豐、壽州。又從諸王塔察兒率蒙古軍二千攻荊山，破之，賜馬二匹。與萬戶納鷿以兵守沂、郯，略漣海，又從元帥懷都攻襄陽。卒。



 子相兀速襲父職，率本部兵從丞相阿術攻襄樊，又從塔出築正陽堡。瀘軍乘艦來窺壁壘，相兀速率征騎逆之，夾淮水而軍，射死者甚眾。至元十一年，賜金符，授武略將軍。明年，從御史大夫博羅罕平漣海。秋九月，從丞相伯顏渡淮，率兵一千騎攻淮安南門，破之。又從元帥博羅罕築灣頭堡。萬戶納兒鷿臥疾，令相兀速權領蒙古、女直、漢人三萬戶。夏五月，宋揚州都統姜才引兵來侵，相兀速率本部兵逆戰有功。又從丞相阿術襲制置使李庭芝及姜才於泰州，皆殺之。十四年，加宣武將軍、管軍總管。十八年，為蒙古侍衛親軍總管。二十三年，改千戶。三十年，升蒙古侍衛親軍副指揮使司事，易金虎符，加顯武將軍。



 子捏古鷿，元貞元年，為蒙古侍衛親軍百戶。大德六年，襲父職，佩金虎符，授宣武將軍。延祐四年，升左翊蒙古侍衛親軍都指揮使，仍所佩符，進懷遠大將軍。



 ○塔不已兒



 塔不已兒，束呂糺氏。太宗時以招討使將兵出征，破信安、河南，以功授金虎符、征行萬戶。歲甲寅，以疾卒。



 子脫察剌襲職。歲己未，率兵渡江，破十字寨。命其子重喜從行。重喜率先引弓，射中敵兵，又多殺獲。既而與敵兵戰於洋隘口，奪戰艦一，流矢中左足，勇氣愈倍。時世祖駐蹕洋隘口北，親勞之曰：「汝年幼能宣力如是，深可嘉尚。然繼今尤當勉之。」及脫察剌卒，以重喜襲職。中統三年，從征李璮有功。四年，以兵鎮莒州。至元二年，奉旨初築十字路城，以備守御。重喜率兵南巡，為游擊軍。四年，從抄不花出征，至泗州北古城。時蔡千戶為敵兵所圍，重喜奮戰，救而出之。五年，入覲。帝嘉其功，賜白金、納失失段及金鞍弓矢等。十年，修正陽城。明年，宋兵圍正陽，從戰敗之。十二年，從下漣海諸城。俄奉旨率五千人從出征，道過衡陽店，與宋將李提轄等戰，大敗之，殺掠幾盡，遂駐兵瓜洲。十三年夏六月，宋都統姜才領諸軍來圍城堡，敗之。秋七月，從兵襲擊李庭芝等於泰州。十四年，進昭勇大將軍、婺州路總管府達魯花赤，佩已降虎符。未幾卒。



 子慶孫襲職，初授宣武將軍、管軍總管，鎮守安樂州。十六年，移戍鎮江府。十八年，還鎮通州。二十年，進明威將軍。二十二年，移鎮十字路。二十四年，領諸翼軍鎮太湖，教習水戰。二十九年，從征爪哇，升昭勇大將軍、征行上萬戶。將行，有旨留之。皇慶二年卒。子孛蘭奚襲。



 ○直脫兒



 直脫兒，蒙古氏，父阿察兒，事太祖，為博兒赤。直脫兒從太宗徵欽察、康里、回回等部有功。四年，收河南、關西諸路，得民戶四萬餘，以屬莊聖皇太后，為脂粉絲線顏色戶。八年，建織染七局於涿州。明年，改涿州路，以直脫兒為達魯花赤。卒。



 子哈蘭術襲，佩虎符。李璮叛，世祖命領諸萬戶為監戰達魯花赤以討之。有功，授解萬戶翼監戰領軍。遷益都路蒙古萬戶，監戰密州，沒於軍。



 從子忽剌出襲職，授昭勇大將軍。至元十一年，攻宋六安軍，有功。行中書省命領諸軍戰艦沖宋軍，宋軍敗，有旨褒賞。九月，師次安慶。忽剌出及參政董文炳領山東諸軍順流東下，至丁家洲，遇宋臣夏貴、孫虎臣等，戰江中，宋軍大敗，擒其將校三十七人、軍五千餘、船四十艘。十二年三月，與宋軍戰硃金沙，復有功。七月，復與宋軍戰焦山江中。時丞相阿術等督戰，忽剌出與董文炳身冒矢石，沿流鏖戰八十餘里。忽剌出身被數傷，裹創力戰，遂勝之。九月，宋臣張殿帥攻奪呂城倉、丹陽縣。忽剌出與萬戶懷都往救，生擒之。十月，下常州，從丞相伯顏略蘇、湖、秀州，至長橋，遇宋軍，又敗之。十三年正月，師至杭州，丞相伯顏命忽剌出守浙江亭及宋北門。五月，揚州軍劫揚子橋堡，敗之。六月，敗真州軍。七月，追李庭芝至通海口，降揚州及高郵、寶應、真州、滁州等城，江南平。加昭毅大將軍，職如故。尋遷湖州路達魯花赤。十四年，進鎮國上將軍、淮東宣慰使。已而屯守上都。十五年，授嘉議大夫、行御史臺中丞。十九年，進資善大夫、福建行省左丞。黃華叛，平之。二十年，授江淮行省左丞。二十三年，遷右丞。三月，進榮祿大夫、江浙行省平章政事。六月，卒。



 ○月裡麻思



 月裡麻思，乃馬氏。歲丁酉，太宗命與斷事官忽都那顏同署。歲戊戌，又同阿術魯拔都兒充達魯花赤，破南宿州。歲辛丑，使宋議和。從行者七十餘人，月裡麻思語之曰：「吾與汝等奉命南下，楚人多詐，倘遇害，當死焉，毋辱君命。」已而馳抵淮上，宋將以兵脅之，曰：「爾命在我，生死頃刻間耳。若能降，官爵可立致。不然，必不汝貸。」月裡麻思曰：「吾持節南來，以通國好，反誘我以不義，有死而已。」言辭慷慨，不少屈。宋將知其不可逼，乃囚之長沙飛虎寨三十六年而死。世祖深悼之，詔復其家，以子忽都哈思為答剌罕，日給糧食其家人。忽都哈思自陳於帝曰：「臣願為國效死，為父雪恥。」帝嘉納之，授以上均州監戰萬戶。十八年，以招討使將兵征日本，死於敵。



 ○捏古剌



 捏古剌，在憲宗朝，與也裏牙阿速三十人來歸。後從征釣魚山，討李璮，皆有功。



 子阿塔赤，世祖時圍襄陽，下江南，敗失列及，徵乃顏，皆以功受賞。後事成宗、武宗，為札撒兀孫。仁宗時，歷官至左阿速衛千戶。卒。



 子教化，初為速古兒赤，繼襲父職。必里阿禿叛，奉旨往平之，凱還，賜衣一襲。天歷元年八月，從丞相燕帖木兒戰居庸北，有功。九月，進拱衛直都指揮使。尋遷章佩卿。



 子者燕不花，初事仁宗，為速古兒赤。英宗時為進酒寶兒赤。天歷元年，迎文宗於河南，賜白金、彩段，命為溫都赤。九月，往居庸關料敵，道逢二軍，謂探馬赤諸軍曰：「今北兵且至，其避之。」者燕不花恐搖眾心，即拔所佩刀斬之。授兵部郎中。招集阿速軍四百餘人。十月，進兵部尚書，授雙珠虎符，領軍六百人迎敵通州。會丞相燕帖木兒至檀子山，與禿滿迭兒戰，敗之。遷大司農丞。



 ○阿兒思蘭



 阿兒思蘭，阿速氏。初，憲宗以兵圍阿兒思蘭之城，阿兒思蘭偕其子阿散真迎謁軍門。帝賜手詔，命專領阿速人，且留其軍之半，餘悉還之，俾鎮其境內。以阿散真置左右。道遇闍兒哥叛軍，阿散真力戰死之。帝遣使裹尸還葬之。阿兒思蘭言於帝曰：「臣長子死，不能為國效力，今以次子捏古來獻之陛下，願用之。」捏古來至，帝命從兀良哈臺征哈剌章，有功，兀良哈臺賞以白金名馬。從伐宋，中流矢而死。



 子忽兒都答，充管軍百戶。世祖命從不羅那顏使哈兒馬某之地，以疾卒。



 子忽都帖木兒，武宗潛邸時從征海都，以功賞白金。至大元年，授宣武將軍、左衛阿速親軍副都指揮使。四年，卒。



 ○哈八兒禿



 哈八兒禿，薛亦氏。憲宗時，從攻釣魚山有功。還，又從親王塔察兒北征，充千戶所都鎮撫。從千戶脫倫伐宋，沒於陣。



 子察罕，從塔察兒攻樊城西門，領揚州等處游擊軍與宋兵戰，有功。至元十一年，從忽都帖木兒攻江陵東南城堡，又從阿剌罕敗宋兵於陽邏堡之南。阿剌罕選為本萬戶府副鎮撫。十二年，分隸脫脫總管，出廣德游擊軍，與宋兵戰，敗之，賜以白金酒器。又從攻獨松、千秋、撥出等關及諸山寨，其降民悉綏撫之，賜白金一百兩。十三年，中書省檄為瑞安縣達魯花赤。始至，招集逃移民十萬餘戶。十四年，升忠顯校尉、管軍總把，並領新附軍五百人，從宣慰唐兀臺戰於司空山，有功，命以其職兼都鎮撫。俄選充侍衛親軍。十六年，授銀符、忠武校尉、管軍總把。二十四年，賜金符，授承信校尉、蒙古衛軍屯田千戶。二十五年，進武義將軍、本所達魯花赤。二十七年，升左翼屯田萬戶府副萬戶。大德五年卒。子太納襲。



 ○艾貌



 艾貌拔都，康里氏。初從雪不臺那演徵欽察，攻河西城，收西關，破河南；繼從定宗略地阿奴，皆有功。又從四太子南伐，命充怯憐口阿答赤孛可孫。又從兵渡江攻鄂，以疾卒於軍。



 子也速臺兒，從討阿藍答、渾都海，徵李璮，伐宋，累功授管軍總把。至元十四年，從攻福建興化，招古田等處民五千餘戶，以功升武略將軍、千戶，賜金符。又招手號新軍二千五百餘人，升宣武將軍、總管，賜虎符。有旨征日本，也速臺兒願效力，賜以弓矢，進懷遠大將軍、萬戶。二十年，授泰州萬戶府達魯花赤。二十三年，遷昭勇大將軍、欽察親軍都指揮使。二十四年，從征乃顏有功。明年卒。後贈金吾衛上將軍，追封成武郡公，謚顯敏。



\end{pinyinscope}