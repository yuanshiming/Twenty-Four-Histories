\article{志第五十　刑法一}

\begin{pinyinscope}

 自古有天下者，雖聖帝明王，不能去刑法以為治，是故道之以德義，而民弗從有機的世界整體。，則必律之以法，法復違焉，則刑闢之施，誠有不得已者。是以先王制刑，非以立威，乃所以輔治也。故《書》曰：「士制百姓於刑之中，以教祗德。」後世專務黷刑任法以為治者，無乃昧於本末輕重之義乎！歷代得失，考諸史可見已。



 元興，其初未有法守，百司斷理獄訟，循用金律，頗傷嚴刻。及世祖平宋，疆理混一，由是簡除繁苛，始定新律，頒之有司，號曰《至元新格》。仁宗之時，又以格例條畫有關於風紀者，類集成書，號曰《風憲宏綱》。至英宗時，復命宰執儒臣取前書而加損益焉，書成，號曰《大元通制》。其書之大綱有三：一曰詔制，二曰條格，三曰斷例。凡詔制為條九十有四，條格為條一千一百五十有一，斷例為條七百十有七，大概纂集世祖以來法制事例而已。其五刑之目：凡七下至五十七，謂之笞刑；凡六十七至一百七，謂之杖刑；其徒法，年數杖數，相附麗為加減，鹽徒盜賊既決而又鐐之；流則南人遷於遼陽迤北之地，北人遷於南方湖廣之鄉；死刑，則有斬而無絞，惡逆之極者，又有凌遲處死之法焉。蓋古者以墨、劓、剕、宮、大闢為五刑，後世除肉刑，乃以笞、杖、徒、流、死備五刑之數。元因之，更用輕典，蓋亦仁矣。世祖謂宰臣曰：「朕或怒，有罪者使汝殺，汝勿殺，必遲回一二日乃覆奏。」斯言也，雖古仁君，何以過之。自後繼體之君，惟刑之恤，凡郡國有疑獄，必遣官覆讞而從輕，死罪審錄無冤者，亦必待報，然後加刑。而大德間，王約復上言：「國朝之制，笞杖十減為七，今之杖一百者，宜止九十七，不當又加十也。」此其君臣之間，唯知輕典之為尚，百年之間，天下乂寧，亦豈偶然而致哉！然其弊也，南北異制，事類繁瑣，挾情之吏，舞弄文法，出入比附，用譎行私，而兇頑不法之徒，又數以赦宥獲免；至於西僧歲作佛事，或恣意縱囚，以售其奸宄，俾善良者喑啞而飲恨，識者病之。然而元之刑法，其得在仁厚，其失在乎緩弛而不知檢也。今按其實，條列而次第之，使後世有以考其得失，作《刑法志》。



 ◎名例



 ○五刑



 笞刑：



 七下，十七，二十七，三十七，四十七，五十七。



 杖刑：



 六十七，七十七，八十七，九十七，一百七。



 徒刑：



 一年，杖六十七；一年半，杖七十七；二年，杖八十七；二年半，杖九十七；三年，杖一百七。



 流刑：



 遼陽，湖廣，迤北。



 死刑：



 斬，凌遲處死。



 五服



 斬衰：三年。



 子為父、婦為夫之父之類。



 齊衰：三年，杖期，期，五月，三月。



 子為母，婦為夫之母之類。



 大功：九月，長殤九月，中殤七月。



 為同堂兄弟、為姑姊妹適人者之類。



 小功：五月，殤。



 為伯叔祖父母、為再從兄弟之類。



 緦麻：三月，殤。



 為族兄弟、為族曾祖父母之類。



 十惡



 謀反：



 謂謀危社稷。



 謀大逆：



 謂謀毀宗廟、山陵及宮闕。



 謀叛：



 謂謀背國從偽。



 惡逆：



 謂毆及謀殺祖父母、父母，殺伯叔父母、姑、兄、姊、外祖父母、夫、夫之祖父母、父母者。



 不道：



 謂殺一家非死罪三人，及支解人、造畜蟲毒、魘魅。



 大不敬：



 謂盜大祀神御之物、乘輿服御物；盜及偽造御寶；合和御藥，誤不如本方，及封題誤；若造御膳，誤犯食禁；御幸舟船，誤不牢固；指斥乘輿，情理切害，及對捍制使，而無人臣之禮禮。



 不孝：



 謂告言詛詈祖父母、父母，及祖父母、父母在，別籍異財，若供養有闕；居父母喪，身自嫁娶，若作樂釋服從吉；聞祖父母、父母喪，匿不舉哀；許稱祖父母、父母死。



 不睦：



 謂謀殺及賣緦麻以上親，毆告夫及大功以上尊長、小功尊屬。



 不義：



 謂殺本屬府主、剌史、縣令、見受業師，吏卒殺本部五品以上官長，及聞夫喪匿不舉哀，若作樂釋服從吉及改嫁。



 內亂：



 謂奸小功以上親、父祖妾，及與和者。



 八議



 議親：



 謂皇帝袒免以上親，及太皇太后、皇太后緦麻以上親，皇后小功以上親。



 議故：



 謂故舊。



 議賢：



 謂有大德行。



 議能：



 謂有大才業。



 議功：



 謂有大功勛。



 議貴：



 謂職事官三品以上，散官二品以上，及爵一品者。



 議勤：



 謂有大勤勞。



 議賓：



 謂承先代之後，為國賓者。



 贖刑附



 諸牧民官，公罪之輕者，許罰贖。



 諸職官犯夜者，贖。



 諸年老七十以上，年幼十五以下，不任杖責者，贖。



 諸罪人癃篤殘疾，有妨科決者，贖。



 衛禁



 諸掌宿衛，三日一更直，掌四門之鑰，昏閉晨啟，毋敢不慎。諸欲言事人，闌入宮殿，呼冀上聞，杖一百七，發元籍。諸擅帶刀闌入殿庭者，杖八十七，流遠。諸登皇城角樓，因為盜者，處死。諸闌入禁衛，盜金玉寶器者，處死。諸輒入禁苑，盜殺官獸者，為首杖八十七，徒二年，為從減一等，並刺字；知見不首者，笞四十七；掌門衛受財從放者，五十七；坐鋪守把軍人不訶問，二十七。諸漢人、南人投充宿衛士，總宿衛官輒收納之，並坐罪。諸大都、上都諸城門，夜有急務須出入者，遣官以夜行象牙圓符及織成聖旨啟門，門尉辯驗明白，乃許啟。雖有牙符而無織成聖旨者，不論何人，並勿啟，違者處死。



 職制上



 諸官府印章，長官掌收，次官封之，差故即以牒發次官，次其下者第封之，不得付其私人。諸郡縣城門鎖鑰，並從有司掌之。諸有司，凡薦舉刑名出納等文字，非有故，並須圓署行之。諸職官到任，距上司百里之內者公參，百里之外者免；上司輒非理徵會，稽失公務者，禁之。諸內外百司呈署文字，並須由下而上論定而後行之。諸省府以下百司，凡行公務，置硃銷簿，按治官以時考之。諸職官公坐，同職者以先到任居上，輒越次而坐者，正之。諸有司公事，各官連銜申稟其上司者，並自書其名。有故，從對讀首領官代書之，具述其故於名下，曹吏輒代書其名者，罪之。諸職官受代職除之處，從所便，具載解由。私赴都者，禁之。諸有司案牘籍帳，編次架閣。各路，提控案牘兼架閣庫官與經歷、知事同掌之；散府州縣，知事、提控案牘、都史目、典史掌之。任滿相沿交割，毋敢不慎。諸樞密院行省文卷，除軍數及邊關兵機不在考閱，餘並從監察御史考閱之。諸職官承上司他委，所治闕官者，許回申。不得擅令首領官吏攝事。諸職官押運官物赴都，除常所不差者，餘並置籍輪差。徇私不均者，罪其上司。諸吏員遷調，廉訪司書吏，奏差避道，路府州縣吏避貫。諸有司遺失印信，隨即尋獲者，罰俸一月；追尋不獲者，具申禮部別鑄。元掌印官解職坐罪，非獲元印，不得給由求敘。諸毀匿邊關文字者，流。諸蒙古人居官犯法論罪既定，必擇蒙古官斷之，行杖亦如之。諸四怯薛及諸王、駙馬、蒙古、色目之人，犯奸盜詐偽，從大宗正府治之。諸以親女獻當路權貴求進用，已得者追奪所受命，仍沒入其家。諸官吏在任，與親戚故舊及禮應追往之人追往者聽，餘並禁之。



 諸職官到任，輒受所部贄見儀物，比受贓減等論。諸職官受部民事後致謝食用之物者，笞二十七，記過。諸上司及出使官，於使所受其燕饗餽遺者，準不枉法減二等論，經過而受者各減一等，從臺憲察之。諸職官及有出身人，因事受財枉法者，除名不敘；不枉法者，殿三年，再犯不敘，無祿者減一等。以至元鈔為則，枉法：一貫至十貫，笞四十七，不滿貫者，量情斷罪，依例除名；一十貫以上至二十貫，五十七；二十貫以上至五十貫，杖七十七；五十貫以上至一百貫，八十七；一百貫之上，一百七。不枉法：一貫至二十貫，笞四十七，本等敘，不滿貫者，量情斷罪，解見任，別行求仕；二十貫以上至五十貫，五十七，注邊遠一任；五十貫以上至一百貫，杖六十七，降一等；一百貫以上至一百五十貫，七十七，降二等；一百五十貫以上至二百貫，八十七，降三等；二百貫以上至三百貫，九十七，降四等；三百貫以上，一百七，除名不敘。諸內外百司官吏，受贓悔過自首，無不盡不實者免罪，有不盡不實，止坐不盡之贓。若知人欲告而首及以贓還主，並減罪二等。聞知他處事發首者，計其日程雖不知，亦以知人欲告而首論。詭名代首者勿聽。犯人實有病故，許親屬代首。臺憲官吏受贓，不在準首之限。有司受人首告者，罪之。諸職官恐嚇有罪人求賂，未得財者，笞二十七。諸告官吏贓，有實取之者，有為過度人所諱而官吏初不知者，有官吏已知而姑付過度之家、事畢而後取之者，有本未嘗言而故以錢物置人家、指作過度而誣陷人者，止以錢物所在坐之，與錢人俱坐。諸職官但犯贓私，有罪狀明白者，停職聽斷。諸奴賤為官，但犯贓罪，除名。諸職官犯贓，生前贓狀明白，雖死猶責家屬納贓。諸官吏犯贓罪，遇原免，或自首免罪，過錢人即因人致罪，不坐。諸官吏贓罰，臺官問者歸臺，省官問者歸省。諸職官犯賊，罪狀已明，反誣告臨問官者，斷後仍徒。諸官吏家人受贓，減官吏法二等坐。官吏初不知，及知即首，官吏家人俱免；不即首，官吏減家人法二等坐，家人依本法。若官吏知情，故令家人受財，官吏依本法，家人免坐。官吏實不知者，止坐家人。諸職官受除未任，因承差而犯贓者，同見任論。邊遠遷轉官，已任而未受文憑犯贓者，亦如之。吏未出職受贓，既出職事發，罷所受職。諸錢穀官吏受贓，不枉法者，止計贓論罪，不殿年敘。諸職官受贓，聞知事發，回付到主，同知人欲告自首論，減二等科罪。枉法者降先職三等敘，不枉法者解職別敘。諸職官侵用官錢者，以枉法論，雖會赦，仍除名不敘。諸職官在任犯贓，被問贓狀已明而稱疾者，停其職歸對。諸職官所將親屬兼從，受所部財而無入己之贓，會赦還職。諸外任牧守受贓，被問垂成，近臣奏徵入朝者，執付元問官。諸職官犯贓在逃者，同獄成。諸職官受贓，丁憂，終制日究問。軍官不丁憂者，不在終制之限。諸職官犯贓，已承伏會赦者，免罪徵贓，黜降如條；未承伏者勿論。諸職官受贓，即改悔還主，其主猶執告者勿論。諸職官受財為人請托者，計贓論罪。諸小吏犯贓，並斷罪除名。諸庫子等職，已有出身，無添給祿米者，不與小吏犯贓同論。諸掾吏出身應入流，或以職官轉補，但犯贓，並同吏員坐除名。府州縣首領官非朝命者，同吏員。諸吏員取受非真犯者，不除名。



 諸流外官越受民詞者，笞一十七，首領官二十七，記過。諸臨民官於無職田州縣，虛徵其入於民者，斷罪解職，記過。諸職官頻入茶酒市肆及倡優之家者，斷罪罷職。諸監臨官私役弓手，笞二十七，三名已上加一等。占騎弓手馬，笞一十七，並記過名。本管官吏輒應付者，各減一等。諸內外官吏疾病滿百日者，作闕，期年後仕。諸職官連犯二罪，輕罪已斷，重罪始發，罪從已斷，殿降從後發。諸有過被問，詐死逃罪者，杖六十七，有官者罷職不敘，贓多者從重論。諸行省以下大小司存長官，非理折辱其首領官者，禁之。首領官有過失，聽申上司，不得擅問。長官處決不公，首領官執覆不從，許直申上司。諸隨朝官無故不公聚者，坐罪選待。



 諸職官已受宣敕，以地遠官卑，輒稱故不赴者，奪所受命，謫種田。或在任詐稱病而去者，三年後降二等敘，其同僚徇私與文書者，降一等敘。諸受命職官，闕期已及，或有辨證勾稽喪葬疾病公私諸務，妨阻不能之任者，許具始末詣本處有司自陳，保勘給據再敘，並任元注地方。有司保勘不實者，並坐之。諸受除官員，闕次未及，輒先往任所居住守代者，從本管上司究之。諸各衙門，輒將聽除及罷閑無祿私己之人差遣者，禁。諸職官親死不奔喪，杖六十七，降先職二等，雜職敘。未終喪赴官，笞四十七，降一等，終制日敘。若有罪詐稱親喪，杖八十七，除名不敘。親久沒稱始死，笞五十七，解見任，雜職敘。凡不丁父母憂者，罪與不奔喪同。諸官吏私罪被逮，無問已招未招，罹父母大故者，聽其奔赴丁憂，終制日追問，公罪並矜恕之。諸職官父母亡，匿喪縱宴樂，遇國哀，私家設音樂，並罷不敘。諸外任官員謁告，應有假故，具曹狀報所屬，仍置籍以記之。有托故者，風憲官糾而罪之。諸官吏遷葬祖父母、父母，給假二十日，並除馬程日七十里，限內俸錢仍給之，違限不至者勒停。諸職官任滿解由，應給而不給，不應給而給，及有過而不開寫者，罪及有司。解由到部，增損功罪不以實者，亦如之。諸罷免官吏，敘復給由而匿其過名者，罪及初給由有司。諸匿過求仕，已除事覺者，笞四十七，追奪不敘。諸職官年及致仕而不知止者，廉訪司糾黜之。諸職官被罪，理算殿年，以被問停職月日為始。諸遠方官員親年七十以上者，許元籍有司保勘，量注近闕便養，冒濫者坐罪。諸職官沒於王事者，其應繼之人，降二等廕敘。



 諸內外百司五品以上進上表章，並以蒙古字書，毋敢不敬，仍以漢字書其副。諸內外百司，凡進賀表箋，繕寫謄籍印識各以式，其輒犯廟諱御名者，禁之。諸內外百司應出給劄付，有額設譯史者，並以蒙古字書寫。諸內外百司有兼設蒙古、回回譯史者，每遇行移及勘合文字，標譯關防，仍兼用之。諸內外百司公移，尊卑有序，各守定制，惟執政出典外郡，申部公文，書姓不書名。諸人臣口傳聖旨行事者，禁之。



 諸大小機務，必由中書，惟樞密院、御史臺、徽政、宣政諸院許自言所職，其餘不由中書而輒上聞，既上聞而又不由中書徑下所司行之者，以違制論。所司亦不稟白而輒受以行之者，從監察御史、廉訪司糾之。諸中書機務，有洩其議者，量所洩事，聞奏論罪。諸省部官名隸宿衛者，晝出治事，夜入番直。諸檢校官勾檢中書及六曹之務，其有稽違，省掾呈省論罰，部吏就錄罪名開呈。



 諸行省擅役軍人營繕，雖公ＮＺ，不奏請，猶議罪。諸行省差使軍官，非軍情者，禁之。諸行省長官二員，給金虎符典軍，惟雲南行省官皆給府。諸各處行省所轄軍官，軍情怠慢，從提調軍馬長官斷遣。其餘雜犯，受宣官以上咨稟，受敕官以下就斷。諸行省歲支錢糧，各處正官季一照勘，歲終會其成於行省，以式稽考，濫者征之，實者籍之，總其概，咨都省臺憲官閱實之。諸方面大臣，受金縱賊成亂者斬，僚佐受金，或阿順不能匡正，並坐罪，會赦仍除名。諸樞密院及各省所部軍官，其麾下征者、戍者、出者、處者、饑寒不贍，役使不均，代以私人，舉債倍息，在家曰逃，有力曰乏，惟單窮是使，惟貨賄是圖，以苦士卒，以耗兵籍，百戶有罪，罪及千戶，千戶有罪，罪及萬戶。萬戶有罪，從樞密院及行省帥府以其狀聞，隨事論罪。諸宣徽院所抽分馬牛羊，官嚴其程期，制其供億，謹其鈐束之法，以譏察之。其有欺官擾民者，廉訪司糾之。諸翰林院應譯寫制書，必呈中書省，共議其稿。其文卷非邊遠軍情重事，並從監察御史考閱之。諸宣政院文卷，除修佛事不在照刷外，其餘文卷及所隸內外司存，並照刷之。諸徽政院及怯憐口人匠，舊設諸府司文卷，並從臺憲照刷。



 諸臺官職掌，飭官箴，稽吏課，內秩群祀，外察行人，與聞軍國奏議，理達民庶冤辭，凡有司刑名、賦役、銓選、會計、調度、徵收、營繕、鞫勘、審讞、勾稽、及庶官廉貪，厲禁張弛，編民煢獨流移，強暴兼並，悉糾舉之。諸行臺官，主察行省宣慰司已下諸軍民官吏之作奸犯科者，窮民之流離失業者，豪強家之奪民利者，按察官之不稱職任者，餘視內臺立法同。諸御史臺所轄各道憲司，民有冤滯赴訴於臺者，咸著於籍，歲終則會以考其各道之殿最，而黜陟之。諸臺憲所察天下官吏贓污、欺詐、稽違，罪入於刑書者，歲會其數及其罪狀上之，藏於中書。諸內外臺，歲遣監察御史刷磨各省文卷，並察各道廉訪司官吏臧否，官弗稱者呈臺黜罰，吏弗稱者就罷之。諸風憲，薦舉必考其最績，彈劾必著其罪狀，舉劾失當，並坐之。諸殿中侍御史，凡遇廷臣奏事，必隨入內，在廷有不可與聞之人，即糾斥之；朝會祭祀，一切行禮，失儀越次及托故不至者，即糾罰之；文武百官謁假事故，三日以外者，以曹狀報之。凡官府創置，百官禮任，及被差往還，報曹狀並同。諸廉訪分司官，每季孟夏初旬，出錄囚，仲秋中旬，出按治，明年孟夏中旬還。其憚遠違期、托故避事者，從監察御史劾之。諸廉訪司分巡各路軍民，官吏有過，得罪狀明白者，六品以下牒總司論罪，五品以上申臺聞奏。諸廉訪司官，擅封點軍器庫者，笞三十七，解職別敘。諸官吏受贓，事主雖不告言，監察御史廉訪司察之，實者糾之。諸行省官及首領官受賂，隨省廉訪司察知者，上之臺，已下就問。諸行省理問所見問公事，廉訪司輒逮問者，禁止。諸職官受贓，廉訪司必親臨聽決，有必不能親臨者，摘敵品有司老成廉能正官問之。諸被按官吏，有冤抑者，詣御史臺陳理。所言實，罪被告，所言虛，罪告者，仍加等。其有故摭按問官吏以事者，禁之。諸按問職官贓，毋遽施刑，惟眾證已明而不款伏者，加刑問之，軍官則先奪所佩符而問之。諸風憲官吏但犯贓，加等斷罪，雖不枉法亦除名。諸方面之臣入覲，輒斂所部官吏俸錢備禮物者，禁之。違者罪之。



 諸湖南北、江西、兩廣接境溪洞蠻獠竊發，諸監臨禁治不嚴及故縱者，軍官笞三十七，管民官不坐。諸軍民官鎮撫邊陲，三年無嘯聚之盜者，民官減一資，軍官升散官一階；五年無者，軍民官各升散官一等。諸郡縣版籍，所司謹庋置之，正官相沿掌之。



 諸勸農官，每歲終則上其所治農桑水利之成績於本屬上司，本屬上司會所部之成績，以上於大司農若部，部考其勤惰成否，以上於省而殿最之。其在官怠其事隳其法者，罪之。諸職官行田，受民戶齊斂錢者，以多科斷。諸受財占民差徭者，以枉法論。諸額課所在，管民正官董其事，若以他故出，次官通攝之。諸額收錢糧，各處計吏，歲一詣省會之。有齊斂者，從按治官舉劾。諸郡縣歲以三限徵收稅糧，初限十月終，中限十一月終，末限十二月終。違者初限笞四十，再犯杖八十，但結攬及自願與結攬人等，並沒入其家財，仍依元科之數倍征之。若不差正官部糧，而以權官部之，或致失陷及輸不足者，達魯花赤管民官同坐。諸州縣義倉糧數不實，監臨失舉察者，罪之。



 諸職官於禁刑之日決斷公事者，罰俸一月，吏笞二十七，記過。諸有司斷諸小罪，輒以杖頭非法杖人致死，罪坐判署官吏。諸曾訴官吏之人有罪，其被訴官吏勿推。諸有司輒憑妄言帷薄私事逮系人者，笞四十七，解職，期年後敘。諸職官得代及休致，凡有追會，並同見任。其婚姻田債諸事，止令子孫弟侄陳訴，有司輒相侵陵者究之。諸職官告吏民毀罵，非親聞者勿問，違者罪之。諸職官聽訟者，事關有服之親並婚姻之家及曾受業之師與所仇嫌之人，應回避而不回避者，各以其所犯坐之。有輒以官法臨決尊長者，雖會赦，仍解職降敘。



 諸有司事關蒙古軍者，與管軍官約會問。諸管軍官、奧魯官及鹽運司、打捕鷹坊軍匠、各投下管領諸色人等，但犯強竊盜賊、偽造寶鈔、略賣人口、發塚放火、犯奸及諸死罪，並從有司歸問。其鬥訟、婚田、良賤、錢債、財產、宗從繼絕及科差不公自相告言者，從本管理問。若事關民戶者，從有司約會歸問，並從有司追逮，三約不至者，有司就便歸斷。諸州縣鄰境軍民相關詞訟，元告就被論官司歸斷，不在約會之例。斷不當理，許赴上司陳訴，罪及元斷官吏。諸僧、道、儒人有爭，有司勿問，止令三家所掌會問。諸哈的大師，止令掌教念經，回回人應有刑名、戶婚、錢糧、詞訟並從有司問之。諸僧人但犯奸盜詐偽，致傷人命及諸重罪，有司歸問。其自相爭告，從各寺院住持本管頭目歸問。若僧俗相爭田土，與有司約會；約會不至，有司就便歸問。諸各寺院稅糧，除前宋所有常住及世祖所賜田土免納稅糧外，已後諸人布施並己力典買者，依例納糧。諸管民官以公事攝所部，並用信牌，其差人擾眾者，禁之。



 諸掩骼埋胔，有司之職。或饑歲流莩，或中路暴死，無親屬收認，應聞有司檢覆者，檢覆既畢，就付地主鄰人收葬；不須檢覆者，亦就收葬。諸救災恤患，鄰邑之禮。歲饑輒閉糴者，罪之。諸郡縣災傷，過時而不申，或申不以實，及按治官不以時檢踏，皆罪之。諸蟲蝗為災，有司失捕，路官各罰俸一月，州官各笞一十七，縣官各二十七，並記過。諸水旱為災，人民艱食，有司不以時申報賑恤，以致轉徙饑莩者，正官笞三十七，佐官二十七，各解見任，降先職一等敘。諸有司檢覆災傷，或以熟作荒，或以可救為不可救，一頃已上者罰俸，二十頃者笞一十七，二百頃已上者笞二十七，五百頃已上笞三十七，惟以荒作熟，抑民納糧者，笞四十七，罷之。托故不行，妨誤檢覆者，笞三十七。



 諸義夫、節婦、孝子、順孫，其節行卓異，應旌表者，從所屬有司舉之，監察御史廉訪司察之，但有冒濫，罪及元舉。諸賜高年帛，應受賜而有司不以實報者，正官笞四十七，解職別敘。諸州縣舉茂異秀才，非經監察御史廉訪司體察者，不得開申。



 諸民犯弒逆，有司稱故不聽理者，杖六十七，解見任，殿三年，雜職敘。諸檢尸，有司故遷延及檢覆牒到不受，以致尸變者，正官笞三十七，首領官吏各四十七。其不親臨或使人代之，以致增減不實，移易輕重，及初覆檢官相符同者，正官隨事輕重論罪黜降，首領官吏各笞五十七罷之，仵作行人杖七十七，受財者以枉法論。諸有司，在監囚人因病而死，虛立檢尸文案及關覆檢官者，正官笞三十七，解職別敘。已代會赦者，仍記其過。諸職官覆檢尸傷，尸已焚瘞，止傅會初檢申報者，解職別敘。若已改除，仍記其過。



 諸籓王及軍馬經過，郡縣委積館勞，並許於應給官物內支遣，隨申行省知會，或擅移易齊斂者，禁之。諸郡縣非遇聖旨令旨，諸王駙馬大臣經過，官吏並免郊迎，妨奪公務，仍不得贐以錢物，按治官常糾察之。諸職官但犯軍情違誤，受敕官各路就斷，受宣官從都省行省處分。其餘公罪，各路並不得輒斷。



 諸部送囚徒，中路所次州縣，不寄囚於獄而監收旅舍，以致反禁而亡者，部送官笞二十七，還職本處，防護官笞四十七，就責捕賊，仍通記過名。諸有司各處遞至流囚，輒主意故縱者，杖六十七，解職，降先品一等敘，刑部記過。



 諸和顧和買，依時置估，對物給價。官吏權家，因緣結攬，營私害公者，罪之。諸有司和買諸物，多餘估計，分受其價者，準盜官錢論，不分受，以冒估多寡論。監臨及當該官吏詭名中納者，物價全沒之。克落價鈔者，準不枉法贓論。不即支價者，臺憲官糾之。諸職官輒以親故人事之物，為散之民，鳩斂錢財者，計其時直，以餘利為坐，減不枉法贓二等科罪，錢物各歸其主。諸職官私用民力者，笞二十七，記過，追顧直給其民。諸克除所屬官吏俸錢，為公用及備進上禮物，既去職者，並勿論。諸在任官斂屬吏俸贈去官者，笞四十七，還職。諸職官輒借騎所部內驛馬者，笞三十七，降先職一等敘，記過。諸職官於所部非親故及理應往復之家，輒行慶吊之禮者，禁之。違者罪之。



\end{pinyinscope}