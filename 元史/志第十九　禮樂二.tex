\article{志第十九　禮樂二}

\begin{pinyinscope}

 ○制樂始末



 太祖初年，以河西高智耀言，徵用西夏舊樂。太宗十年十一月，宣聖五十一代孫衍聖公元措來朝，言於帝曰：「今禮樂散失，燕京、南京等處，亡金太常故臣及禮冊、樂器多存者，乞降旨收錄。」於是降旨，令各處管民官，如有亡金知禮樂舊人，可並其家屬徙赴東平，令元措領之，於本路稅課所給其食。十一年，元措奉旨至燕京，得金掌樂許政、掌禮王節及樂工翟剛等九十二人。十二年夏四月，始命制登歌樂，肄習於曲阜宣聖廟。十六年，太常用許政所舉大樂令苗蘭詣東平，指授工人，造琴十張，一弦、三弦、五弦、七弦、九弦者各二。



 憲宗二年三月五日，命東平萬戶嚴忠濟立局，制冠冕、法服、鐘磬、筍虡、儀物肄習。五月十三日，召太常禮樂人赴日月山。八月七日，學士魏祥卿、徐世隆，郎中姚樞等，以樂工李明昌、許政、吳德、段楫、寇忠、杜延年、趙德等五十餘人，見於行宮。帝問制作禮樂之始，世隆對曰：「堯、舜之世，禮樂興焉。」時明昌等各執鐘、磬、笛、簫、篪、塤、巢笙，於帝前奏之，曲終，復合奏之，凡三終。十一日，始用登歌樂祀昊天上帝於日月山。祭畢，命驛送樂工還東平。



 三年，時世祖居潛邸，命勾當東平府公事宋周臣兼領大樂禮官、樂工人等，常令肄習，仍令萬戶嚴忠濟依已降旨存恤。六年夏五月，世祖以潛邸次灤州，下教命嚴忠濟督宋周臣以所得禮樂舊人肄習，宜如故事勉行之，毋忽。冬十有一月，敕樂工老不堪任事者，以子孫代之，不足者，以他戶補之。



 中統元年春正月，命宣撫廉希憲等，召太常禮樂人至燕京。夏六月，命許唐臣等制樂器、公服、法服，秋七月七日，工畢。十一日，用新制雅樂，享祖宗於中書省。禮畢，賜預祭官及禮樂人百四十九人鈔有差。八月，命太常禮樂人復還東平。二年秋九月，敕太常少卿王鏞領東平樂工，常加督視肄習，以備朝廷之用。



 五年，太常寺言：「自古帝王功成作樂，樂各有名，盛德形容，於是乎在。伏睹皇上踐阼以來，留心至治，聲名文物，思復承平之舊，首敕有司，修完登歌、宮縣、八佾樂舞，以備郊廟之用。若稽古典，宜有徽稱。謹案歷代樂名，黃帝曰《咸池》、《龍門》、《大卷》、少昊《大淵》，顓頊《六莖》，高辛《五英》，唐堯《大咸》、《大章》，虞舜《大韶》，夏禹《大夏》，商湯《大濩》，周武《大武》。降及近代，咸有厥名，宋總名曰《大晟》，金總名曰《大和》。今採輿議，權以數名，伏乞詳定。曰《大成》，按《尚書》『簫韶九成，鳳凰來儀』。《樂記》曰『王者功成作樂』，《詩》云『展也大成』。曰《大明》，按《白虎通》言『如唐堯之德，能大明天人之道』。曰《大順》，《易》曰『天之所助者順』，又曰『順乎天而應乎人』。曰《大同》，《樂記》曰『樂者為同，禮者為異』。《禮運》曰『大道之行也，故人不獨親其親，不獨子其子，是之謂大同』。曰《大豫》，《易》曰『豫順以動，故天地如之』。《象》曰『雷出地奮，豫。先王以作樂崇德，殷薦之上帝，以配祖考』。」中書省遂定名曰《大成之樂》，乃上表稱賀。表曰：「離日中天，已睹文明之化；豫雷出地，又聞正大之音。神人以和，祖考來格。欽惟皇帝陛下，潤色洪業，游意太平，爰從龍邸之潛，久敬鳳儀之奏。及登寶位，申命鼎司，謂雖陳堂上之登歌，而尚闕庭前之佾舞。方嚴禋祀，當備聲容。屬天語之一宣，乃春官之畢會。臣等素無學術，徒有汗顏。聿求舊署之師工，仍討累朝之典故。按圖索器，永言和聲，較鐘律於積黍之中，續琴調於絕弦之後。金而模，石而琢，虡斯豎，筍斯橫，合八音而克諧，閱三歲而始就。列文武兩階之干羽，象帝王四面之宮庭，一洗哇淫之聲，可謂盛大之舉。既完雅器，未錫嘉名。蓋聞軒、昊以來，俱有《咸》、《云》之號，《莖》、《英》、《章》、《韶》以象德，《夏》、《濩》、《武》、《勺》以表功。洪惟國朝，誕受天命，地大物巨，人和歲豐。宜符古記之文，稱曰《大成之樂》。漢庭聚議，作章敢望於一夔；舜殿鳴弦，率舞願觀於百獸。」



 至元元年冬十有一月，括金樂器散在寺觀民家者。先是，括到燕京鐘、磬等器，凡三百九十有九事，下翟剛辨驗給價。至是，大興府又以所括鐘、磬樂器十事來進。太常因言：「亡金散失樂器，若止於燕京拘括，似為未盡，合於各路各觀民家括之，庶省鑄造。」於是奏檄各道宣慰司，括到鐘三百六十有七，磬十有七，錞一，送於太常。又中都、宣德、平灤、順天、河東、真定、西京、大名、濟南、北京、東平等處，括到大小鐘、磬五百六十有九，其完者，景鐘二，鎛鐘十六，大聲鐘十，中聲鐘一，小聲鐘二十有七，編鐘百五十有五，編磬七；其不完者，景鐘四，鎛鐘二十有三，大聲鐘十有三，中聲鐘一，小聲鐘四十有五，編鐘二百五十有一，編磬十有四。



 三年，初用宮縣、登歌樂、文武二舞於太廟。先是，東平萬戶嚴忠範奏：「太常登歌樂器樂工已完，宮縣樂、文武二舞未備，凡用人四百一十二，請以東平漏籍戶充之，合用樂器，官為置備。」制可，命中書省臣議行。於是中書命左三部、太常寺、少府監，於興禪寺置局，委官楊天祐、太祝郭敏董其事，大樂正翟剛辨驗音律，充收受樂器官。丞相耶律鑄又言：「今制宮縣大樂，內編磬十有二虡，宜於諸處選石材為之。」太常寺以新撥宮縣樂工、文武二舞四百一十二人，未習其藝，遣大樂令許政往東平教之。大樂署言：「堂上下樂舞官員及樂工，合用衣服、冠冕、靴履等物，乞行制造。」中書禮部移準太常博士，議定制度，下所屬制造。宮縣樂器既成，大樂署郭敏開坐名數以上：編鐘、磬三十有六虡，樹鼓四，建鞞、應同一座。晉鼓一，路鼓二，鞀鼓二，相鼓二，雅鼓二，柷一，敔一，笙二十有七，巢和竽。塤八，篪、簫、籥、笛各十，琴二十有七，瑟十有四，單鐸、雙鐸、鐃、錞、鉦、麾、旌、纛各二，補鑄編鐘百九十有二，靈壁石磬如其數。省臣言：「太廟殿室向成，宮縣樂器咸備，請征東平樂工，赴京師肄習，以俟享廟。」制可。秋七月，新樂服成，樂工至自東平，敕翰林院定撰八室樂章，大樂署編運舞節，俾肄習之。



 冬十有一月，有事於太廟，宮縣、登歌樂、文武二舞咸備。其迎送神曲曰《來成之曲》，烈祖曰《開成之曲》，太祖曰《武成之曲》，太宗曰《文成之曲》，皇伯考術赤曰《弼成之曲》，皇伯考察合帶曰《協成之曲》，睿宗曰《明成之曲》，定宗曰《熙成之曲》，憲宗曰《威成之曲》。初獻、升降曰《肅成之曲》，司徒奉俎曰《嘉成之曲》，文舞退、武舞進曰《和成之曲》，亞終獻、酌獻曰《順成之曲》，徹豆曰《豐成之曲》。文舞曰《武定文綏之舞》，武舞曰《內平外成之舞》。第一成象滅王罕，二成破西夏，三成克金，四成收西域、定河南，五成取西蜀、平南詔，六成臣高麗、服交趾。詳見《樂舞篇》。



 十有二月，籍近畿儒戶三百八十四人為樂工。先是，召用東平樂工凡四百一十二人。中書以東平地遠，惟留其戶九十有二，餘盡遣還，復入民籍。



 十一年秋八月，制內庭曲舞。中書以上皇帝冊寶，下太常太樂署編運無射宮《大寧》等曲，及上壽曲譜。當時議殿庭用雅樂，後不果用。



 十三年，以近畿樂戶多逃亡，僅得四十有二，復徵用東平樂工。十六年冬十月，命太常卿忽都於思召太常樂工。是月十一日，大樂令完顏椿等以樂工見於香閣，文郎魏英舞迎神黃鐘宮曲，武郎安仁舞亞獻無射宮曲。十八年冬十月，昭睿順聖皇后將祔廟，制昭睿順聖皇后室曲舞。



 十九年，王積翁奏請徵亡宋雅樂器至京師，置於八作司。二十一年，大樂署言「宜付本署收掌」，中書命八作司與之。鎛鐘二十有七，編鐘七百二十有三，持磬二十有二，編磬二十有八，鐃六，單鐸、雙鐸各五，鉦、錞各八。二十二年冬閏十有一月，太常卿忽都於思奏：「大樂見用石磬，聲律不協。稽諸古典，磬石莫善於泗濱，女直未嘗得此。今泗在封疆之內，宜取其石以制磬。」從之。選審聽音律大樂正趙榮祖及識辨磬材石工牛全，詣泗州採之，得磬璞九十，制編磬二百三十。命大樂令陳革等料簡，應律者百有五。二十三年，忽都於思又奏：「太廟樂器，編鐘、笙匏，歲久就壞，音律不協。」遂補鑄編鐘八十有一，合律者五十，造笙匏三十有四。二十九年四月，太常太卿香山請採石增制編磬，遣孔鑄馳驛往泗州，得磬璞五十八，制磬九十。大樂令毛莊等審聽之，得應律磬五十有八，於是編磬始備。



 三十年夏六月，初立社稷，命大樂許德良運制曲譜，翰林國史院撰樂章，其降送神曰《鎮寧之曲》，初獻、盥洗、升壇、降壇、望瘞位皆《肅寧之曲》，正配位奠玉幣曰《億寧之曲》，司徒奉俎徹豆曰《豐寧之曲》，正配位酌獻曰《保寧之曲》，亞終獻曰《咸寧之曲》。按祭社稷、先農及大德六年祀天地五方帝，樂章皆用金舊名。釋奠宣聖，亦因宋不改。詳《樂章篇》。三十一年，世祖、裕宗祔廟，命大樂署編運曲譜舞節，翰林定撰樂章。世祖室曰《混成之曲》，裕宗室曰《昭成之曲》。



 成宗大德九年，新建郊壇既成，命大樂署編運曲譜舞節，翰林撰樂章。十一月二十八日，祀圜丘用之。其迎送神曰《天成之曲》，初獻奠玉幣曰《欽成之曲》，酌獻曰《明成之曲》，登降曰《隆成之曲》，亞終酌獻曰《和成之曲》，奉饌徹豆曰《寧成之曲》，望燎如登降，惟用黃鐘宮。文舞曰《崇德之舞》，武舞曰《定功之舞》。十年，命江浙行省制造宣聖廟樂器，以宋舊樂工施德仲審較應律，運至京師。秋八月，用於廟祀宣聖。先令翰林新撰樂章，命樂工習之，降送神曰《凝安之曲》，初獻、盥洗、升殿、降殿、望瘞皆《同安之曲》，奠幣曰《明安之曲》，奉俎曰《豐安之曲》，酌獻曰《成安之曲》，亞終獻曰《文安之曲》，徹豆曰《娛安之曲》。蓋舊曲也，新樂章不果用。



 十一年，武宗即位，祭告天地，命大樂署編運皇地祗酌獻大呂宮一曲及舞節，翰林撰樂章。無曲名。九月，順宗、成宗二室祔廟，下大樂署編運曲譜舞節，翰林撰樂章，順宗室曰《慶成之曲》，成宗室曰《守成之曲》。



 至大二年，親享太廟。皇帝入門奏《順成之曲》，盥洗、升殿用至元中初獻升降《肅成之曲》，亦曰《順成之曲》，出入小次奏《昌寧之曲》，迎神用至元中《來成之曲》，改曰《思成》，初獻、攝太尉盥洗、升殿奏《肅寧之曲》，酌獻太祖室仍用舊曲，改名《開成》，《開成》本至元中烈祖曲名，其詞則太祖舊曲也。



 睿宗室仍用舊曲，改名《武成》，此亦至元中太祖曲名，其詞則「神祖創業」以下仍舊。皇帝飲福、登歌奏《成之曲》，新制曲。文舞退、武舞進仍用舊曲，改名《肅寧》，舊名《和成》，其詞「天生五材，孰能去兵」以下是也。



 亞終獻、酌獻仍用舊曲，改名《肅寧》，舊名《順成》，其詞「幽明精禋」以下是也。徹豆曰《豐寧之曲》，舊名《豐成》，詞語亦異。送神曰《保成之曲》，皇帝出廟廷亦曰《昌寧之曲》。《太常集禮》曰：「樂章據孔思逮本錄之。國朝樂章皆用成字，凡用寧字者，金曲也。國初禮樂之事，悉用前代舊工，循習故常，遂有用其舊者。亦有不用其詞，而冒以舊號者，如郊祀先農等樂是也。」



 冬十有二月，始制先農樂章，以太常登歌樂祀之。先是，有命祀先農以登歌樂，如祭社稷之制。大樂署言「《禮》祀先農如社」，遂錄祭社林鐘宮《鎮寧》等曲以上，蓋金曲也。三年冬十月，置曲阜宣聖廟登歌樂。初，宣聖五十四代孫左三部照磨思逮言：「闕里宣聖祖廟，釋奠行禮久闕，祭服登歌之樂，未蒙寵賜。如蒙移咨江浙行省，於各處贍學祭餘子粒內，制造登歌樂器及祭服，以備祭祀，庶盡事神之禮。」中書允其請，移文江浙制造。至是，樂器成，運赴闕里用之。十有一月，敕以二十三日冬至，祀昊天上帝於南郊，配以太祖，令大樂署運制配位及親祀曲譜舞節，翰林撰樂章。皇帝出入中壝黃鐘宮曲二，盥洗黃鐘宮曲一，升殿登歌大呂宮曲一，酌獻黃鐘宮曲一，飲福登歌大呂宮曲一，出入小次黃鐘宮曲一。皆無曲名。四年夏六月，武宗祔廟，命樂正謝世寧等編曲譜舞節，翰林侍講學士張士觀撰樂章，曲名《威成之曲》。



 仁宗皇慶二年秋九月，用登歌樂祀太上皇睿宗。於真定玉華宮。自是歲用之，至延祐七年春三月奏罷。延祐五年，命各路府宣聖廟罷雅樂，選擇習古樂師教肄生徒，以供春秋祭祀。六年秋八月，議置三皇廟樂，不果行。七年，仁宗祔廟，命樂正劉瓊等編運酌獻樂譜舞節，翰林撰樂章，曲名曰《歆成之曲》。



 英宗至治二年冬十月，用登歌樂於太廟。是月，英宗祔廟，下大樂署編運樂譜舞節，翰林撰樂章，曲曰《獻成之曲》。文宗天歷二年春三月，明宗祔廟，下大樂署編運樂譜舞節，翰林定撰樂章，曲曰《永成之曲》。



 登歌樂器



 金部



 編鐘一虡，鐘十有六，範金為之。筍虡橫曰筍，植曰虡。皆雕繪樹羽，塗金雙鳳五，中列博山，崇牙十有六，縣以紅絨組。虡趺青龍籍地，以綠油臥梯二，加兩跗焉。筍兩端金螭首，銜鍮石璧翣，五色銷金流蘇，絳以紅絨維之。鐵杙者四，所以備欹側。在太室以礙地甓，因易以石麟。虡額識以金飾篆字。擊鐘者以茱萸木為之，合竹為柄。凡鐘，未奏，覆以黃羅；雨，覆以油絹。磬亦然。元初，鐘用宋、金舊器，其識曰「大晟」、「大和」、「景定」者是也。後增制，兼用之。



 石部



 編磬一虡，磬十有六，石為之。縣以紅絨紃，虡跗狻猊。拊磬者，以牛角為之。餘筍虡、崇牙、樹羽、璧翣、流蘇之制，並與鐘同。元初，磬亦用宋、金舊器。至元中，始採泗濱靈壁石為之。



 絲部



 琴十，一弦、三弦、五弦、七弦、九弦者各二。斫桐為面，梓為底，冰弦，木軫，漆質，金徽，長三尺九寸。首闊五寸二分，通足中高二寸七分，旁各高二寸；尾闊四寸一分，通足中高二寸，旁各高一寸五分。俱以黃綺夾囊貯之。琴卓髹以綠。



 瑟四，其制，底面皆用梓木，面施採色，兩端繪錦，長七尺。首闊尺有一寸九分，通足中高四寸，旁各高三寸；尾闊尺有一寸七分，通足中高五寸，旁各高三寸五分。硃絲為弦，凡二十有五，各設柱，兩頭有孔，疏通相連，以黃綺夾囊貯之。架四，髹以綠，金飾鳳首八。



 竹部



 簫二，編竹為之，每架十有六管，闊尺有六分。黑槍金鸞鳳為飾，鍮石釘鉸。以黃絨紃維於人項，左右復垂紅絨絳結。架以木為之，高尺有二寸，亦號排簫，韜以黃囊。



 笛一，斷竹為之，長尺有四寸，七孔，亦號長笛。纏以硃絲，垂以紅絨絳結，韜以黃囊。



 籥二，制如笛，三孔。纏以硃絲，垂以紅絨絳結，韜以黃囊。



 篪二，髹色如桐葉，七孔。纏以硃絲，垂以紅絨絳結，韜以黃囊。



 匏部



 巢笙四，和笙四，七星匏一，九曜匏一，閏餘匏一，皆以斑竹為之。玄髹底，置管匏中，施簧管端，參差如鳥翼。大者曰巢笙，次曰和笙，管皆十九，簧如之。十三簧者曰閏餘匏，九簧者曰九曜匏，七簧者曰七星匏，皆韜以黃囊。



 土部



 塤二，陶土為之，圍五寸半，長三寸四分，形如稱錘，六孔，上一，前二，後三，韜以黃囊。



 革部



 搏拊二，制如鼓而小，中實以糠，外髹以硃，繪以綠雲，系以青絨絳。兩手用之，或搏或拊，以節登歌之樂。



 木部



 柷一，以桐木為之，狀如方桶，繪山於上，髹以粉，旁為圓孔，納椎於中。椎以杞木為之，撞之以作樂。



 敔一，制以桐木，狀如伏虎，彩繪為飾，背有二十七鉏鋙刻，下承以盤。用竹長二尺四寸，破為十莖，其名曰籈，櫟其背以止樂。



 宮縣樂器



 金部



 鎛鐘十有二虡，虡一鐘，制視編鐘而大，依十二辰位特縣之，亦號辰鐘。筍虡硃髹、塗金，彩繪飛龍，跗東青龍，西白虎，南赤豸，北玄麟，素羅五色流蘇。餘制並與編鐘同。



 編鐘十有二虡，虡十有六鐘，制見《登歌》。此下樂器制與《登歌》同者，皆不重載。



 石部



 編磬十有六虡，虡十有二磬，制見《登歌》。筍虡與鎛鐘同。



 絲部



 琴二十有七，一弦者三，三弦、五弦、七弦、九弦者各六。



 瑟十有二。



 竹部



 簫十，籥十，篪十，笛十。



 匏部



 巢笙十。



 竽十，竹為之。與巢笙皆十九簧，惟指法各異。



 七星匏一，九曜匏一，閏餘匏一。



 土部



 塤八。



 革部



 晉鼓一，長六尺六寸，面徑四尺，圍丈有二尺，穹隆者居鼓面三之一，穹徑六尺六寸三分寸之一，面繪雲龍為飾，其皋陶以硃髹之，下承以彩繪趺座，並鼓高丈餘。在郊祀者，鞔以馬革。



 樹鼓四，每樹三鼓。其制高六尺六寸，中植以柱，曰建鼓。柱末為翔鷺，下施小圓輪。又為重斗，方蓋，並繚以彩繪。四角有竿，各垂璧翣流蘇，下以青狻猊四為趺。建旁挾二小鼓，曰鞞、曰應，樹樂縣之四隅。踏床、鼓桴，並髹以硃。



 雷鼓二，制如鼓而小，鞔以馬革，持其柄播之，旁耳自擊，郊祀用之。



 雷鞀二，亦以馬革鞔之，為大小鼓三，交午貫之以柄，郊祀用之。



 路鼓二，制如雷鼓，惟非馬革，祀宗廟用之。



 路鞀二，其制為大小二鼓，午貫之，旁各有耳，以柄搖之，耳往還自擊，不以馬革，祀宗廟用之。



 木部



 柷一，敔一。



 節樂之器



 麾一，制以絳繒，長七尺，畫升龍於上，以塗金龍首硃杠縣之。樂長執之，舉以作樂，偃以止樂。



 照燭二，以長竿置絳羅籠於其末，然燭於中。夜暗，麾遠難辨，樂正執之，舉以作樂，偃以止樂。



 文舞器



 纛二，制若旌幢，高七尺，杠首刻象牛首，下施硃繒蓋為三重，以導文舞。



 籥六十有四，木為之。象籥之制，舞人所執。



 翟六十有四，木柄，端刻龍首，飾以雉羽，綴以流蘇，舞人所執。



 武舞器



 旌二，制如纛，杠首棲以鳳，以導武舞。



 乾六十有四，木為之，加以彩繪，舞人所執。



 戚六十有四，制若劍然，舞人所執。《禮記注》：「戚，斧也。」今制與古異。



 金錞二，範銅為之，中虛，鼻象狻猊，木方趺。二人舉錞，築於趺上。



 金鉦二，制如銅盤，縣而擊之，以節樂。



 金鐃二，制如火斗，有柄，以銅為匡，疏其上如鈴，中有丸。執其柄而搖之，其聲鐃鐃然，用以止鼓。



 單鐸、雙鐸各二，制如小鐘，上有柄，以金為舌，用以振武舞。兩鐸通一柄者，號曰雙鐸。



 雅鼓二，制如漆筒，鞔以羊革，旁有兩紐。工人持之，築地以節舞。



 相鼓二，制如搏拊，以韋為表，實之以糠。拊其兩端，以相樂舞節。



 鞀鼓二。



 舞表



 表四，木桿，鑿方石樹之，用以識舞人之兆綴。



\end{pinyinscope}