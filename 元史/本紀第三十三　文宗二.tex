\article{本紀第三十三　文宗二}

\begin{pinyinscope}

 天歷二年春正月己未朔，立都督府，以總左、右欽察及龍翊衛。庚申，封知樞密院事火沙為昭武王。床兀兒之子答鄰答里襲父封為句容郡王。高麗國遣使來朝賀。遣前翰林學士承旨不答失里北還皇兄行在所，仍命太府太監沙剌班奉金、幣以往。辛酉，封朵列帖木兒復為楚王。高昌王鐵木兒補化為中書左丞相，大司農王毅為平章政事，欽察臺知樞密院事。皇兄遣火里忽達孫、剌剌至京師。以伯帖木兒扈從有功，遣使以幣帛百匹即行在賜之。諸王渾都帖木兒薨，取其印及王傅印以賜斡即。武寧王徹徹禿遣使來言皇兄啟行之期。癸亥，燕鐵木兒為御史大夫，太平王如故。賜魯國大長公主鈔二萬錠營第宅。甲子，太白犯壘壁陣。時享於太廟。齊王月魯帖木兒薨。乙丑，中書省言：「度支今歲芻槁不足，常例支給外，凡陳乞者，宜勿予。」從之，仍命中書右丞徹里帖木兒總其事。丙寅，帝幸大崇恩福元寺。遣使賜西域諸王燕只吉臺海東鶻二。戊辰，遣使獻海東鶻於皇兄行在所。己巳，賜內外軍士四萬二千二百七十人鈔各一錠。作佛事。陜西告饑，賑以鈔五萬錠。辛未，以冊命皇后，告於南郊。賜豫王黃金印。回回人戶與民均當差役。中書省臣言：「近籍沒欽察家，其子年十六，請令與其母同居；仍請繼今臣僚有罪致籍沒者，其妻有子，他人不得陳乞，亦不得沒為官口。」從之。壬申，遣近侍星吉班以詔往四川招諭囊加臺。癸酉，命中書省、宣徽院臣稽考近侍、宿衛廩給，定其名籍。以遼陽省蒙古、高麗、肇州三萬戶將校從逆，舉兵犯京畿，拘其符印制敕。罷今歲柳林田狩。復鹽制每四百斤為引，引為鈔三錠。四川囊加臺乞師於鎮西武靖王搠思班，搠思班以兵守關隘。甲戌，復命太僕卿教化獻海東鶻於皇兄行在所。罷中瑞司。丙子，皇后媵臣張住童等七人授集賢侍講學士等官。丁丑，四川囊加臺攻破播州貓兒埡隘，宣慰使楊延里不花開關納之。陜西蒙古軍都元帥不花臺者，囊加臺之弟，囊加臺遣使招之，不花臺不從，斬其使。中書省臣言：「朝廷賞賚，不宜濫及罔功。鷹、鶻、獅、豹之食，舊支肉價二百餘錠，今增至萬三千八百錠；控鶴舊止六百二十八戶，今增二千四百戶。又，佛事歲費，以今較舊，增多金千一百五十兩、銀六千二百兩、鈔五萬六千二百錠、幣帛三萬四千餘匹；請悉揀汰。」從之。中政院臣言，皇后日用所需，鈔十萬錠、幣五萬匹、綿五千斤。詔鈔予所需之半，幣給一萬匹。賑大都路涿州房山、範陽等縣饑民糧兩月。己卯，以冊命皇后，告於太廟。庚辰，賜潛邸說書劉道衡等四人官從七品，薛允等十六人官從八品。辛巳，起復中書左丞史惟良為御史中丞。上都官吏，惟初入仕及驟升者黜之，余聽敘復。以御史臺贓罰鈔三百錠賜教坊司撒剌兒。壬午，以陜西行臺御史大夫阿不海牙為中書平章政事。皇兄遣常侍孛羅及鐵住訖先至京師，賞以金、幣、居宅，仍遣內侍禿教化如皇兄行在所。播州楊萬戶引四川賊兵至烏江峰，官軍敗之；八番元帥脫出亦破烏江北岸賊兵，復奪關口。諸王月魯帖木兒統蒙古、漢人、答剌罕諸軍及民丁五萬五千，俱至烏江。癸未，遣宣靖王買奴往行在所。丙戌，皇兄明宗即皇帝位於和寧之北。四川囊加臺焚雞武關大橋，又焚棧道。命中書省錄江陵、汴梁郡縣官扈從者三十四人，並升其階秩。陜西大饑，行省乞糧三十萬石、鈔三十萬錠，詔賜鈔十四萬錠，遣使往給之。大同路言，去年旱且遭兵，民多流殍，命以本路及東勝州糧萬三千石，減時直十之三賑糶之。奉元蒲城縣民王顯政五世同居，衛輝安寅妻陳氏、河間王成妻劉氏、冀寧李孝仁妻寇氏、濮州王義妻雷氏、南陽卻二妻張氏、懷慶阿魯輝妻翟氏皆以貞節，並旌其門。



 二月己丑，曲赦四川囊加臺。庚寅，燕鐵木兒復為中書右丞相。立繕工司，掌織御用紋綺，秩正三品。辛卯，帝御大明殿，冊命皇后雍吉剌氏。廣西思明路軍民總管黃克順來貢方物。壬辰，囊加臺據雞武關，奪三義、柴關等驛。癸巳，遣翰林侍講學士曹元用祀孔子於闕里。囊加臺以書誘鞏昌總帥汪延昌。丙申，命中書省、翰林國史院官祀太祖、太宗、睿宗御容於普慶寺。丁酉，遣晉邸部曲之在京師者還所部。囊加臺以兵至金州，據白土關，陜西行省督軍御之。樞密院言：「囊加臺阻兵四川，其亂未已，請命鎮西武靖王搠思班等皆調軍，以湖廣行省官脫歡、別薛、孛羅及鄭昂霄總其兵進討。」從之。戊戌，命察罕腦兒宣慰使撒忒迷失將本部蒙古軍，會鎮西武靖王等討四川。諸傭雇者，主家或犯惡逆及侵損己身，許訴官，餘非干己，不許告訐，著為制。頒行《農桑輯要》及《栽桑圖》。辛丑，中書省議追尊皇妣亦乞烈氏曰仁獻章聖皇后，唐兀氏曰文獻昭聖皇后，命有司具冊寶。建游皇城佛事。雲南行省蒙通蒙算甸土官阿三木，開南土官哀放，八百媳婦、金齒、九十九洞、銀沙羅甸，咸來貢方物。癸卯，賜吳王木楠子、西寧王忽答的迷失、諸王那海罕、闊兒吉思金銀有差。丙午，囊加臺分兵逼襄陽，湖廣行省調兵鎮播州及歸州。己酉，熒惑犯井宿。辛亥，帝謂廷臣曰：「撒迪還，言大兄已即皇帝位。凡二月二十一日以前除官者，速與制敕；後凡銓選，其詣行在以聞。」廬州路合肥縣地震。壬子，命有司造行在帳殿。癸丑，諸王月魯帖木兒等至播州，招諭土官之從囊加臺者，楊延里不花及其弟等皆來降。甲寅，立奎章閣學士院，秩正三品，以翰林學士承旨忽都魯都兒迷失、集賢大學士趙世延並為大學士，侍御史撒迪、翰林直學士虞集並為侍書學士，又置承制、供奉各一員。更鑄鈔版，仍毀其刓者。調河南、江浙、江西、山東兵萬一千，及左右翼蒙古侍衛軍二千，討四川。乙卯，置銀沙羅甸等處宣慰司都元帥府。丙辰，奉元臨潼、咸陽二縣及畏兀兒八百餘戶告饑，陜西行省以便宜發鈔萬三千錠賑咸陽，麥五千四百石賑臨潼，麥百餘石賑畏兀兒，遣使以聞，從之。永平、大同二路，上都雲需兩府，貴赤衛，皆告饑，永平賑糧五萬石，大同賑糶糧萬三千石，雲需府賑糧一月，貴赤衛賑糧二月。真定平山縣、河間臨津等縣、大名魏縣，有蟲食桑，葉盡，蟲俱死。



 三月辛酉，遣燕鐵木兒奉皇帝寶於明宗行在所，仍命知樞密院事禿兒哈帖木兒、御史中丞八即剌，翰林直學士馬哈某、典瑞使教化的、宣徽副使章吉、僉中政院事脫因、通政使那海、太醫使呂廷玉、給事中咬驢、中書斷事官忽兒忽答、右司郎中孛別出、左司員外郎王德明、禮部尚書八剌哈赤等從行。復命有司奉金千五百兩、銀七千五百兩、幣帛各四百匹及金腰帶二十，詣行在所，以備賜予。帝命廷臣曰：「寶璽既北上，繼今國家政事，其遣人聞於行在所。」癸亥，命有司造乘輿服御，北迎大駕。改潛邸所幸諸路名：建康曰集慶，江陵曰中興，瓊州曰乾寧，潭州曰天臨。甲子，減大官羊直。丙寅，躍裏帖木兒自行在還，諭旨曰：「朕在上都，宗王、大臣必皆會集，有司當備供張。上都積貯，已為倒剌沙所耗，大都府藏，聞亦悉虛。供億如有不足，其以御史臺、司農司、樞密、宣徽、宣政等院所貯充之。」蒙古饑民之聚京師者，遣往居庸關北，人給鈔一錠、布一匹，仍令興和路賑糧兩月，還所部。戊辰，雲南諸王答失不花、禿堅不花及平章馬思忽等集眾五萬，數丞相也兒吉尼專擅十罪，將殺之。也兒吉尼遁走八番，答失不花等偽署參知政事等官。己巳，命改集慶潛邸，建大龍翔集慶寺，以來歲興工。辛未，監察御史與扎魯忽赤等官錄囚。壬申，以去冬無雪，今春不雨，命中書及百司官分禱山川群祀。設奎章閣授經郎二員，職正七品，以勛舊、貴戚子孫及近侍年幼者肄業。甲戌，舊賜篤麟帖木兒平江田百頃，官嘗收其租米，詔特予之。開遼陽酒禁。乙亥，置行樞密院，以山東都萬戶也速臺兒知行樞密院事，與湖廣、河南兩省官進兵平四川，也速臺兒以病不往。命明裏董阿為蒙古巫覡立祠。丁丑，文獻昭聖皇后神御殿月祭，特命如列聖故事。僧、道、也裏可溫、術忽、合失蠻為商者，仍舊制納稅。丙戌，囊加臺所遣守隘碉門安撫使布答思監等降於雲南行省。丁亥，雨土，霾。



 夏四月己丑，時享於太廟。辛卯，命躍里鐵木兒、王不憐吉臺代也速臺兒討四川，不憐吉臺以母老辭，同僉樞密院事傅巖起請往，從之。壬辰，匠官年七十者，許致仕。浚漷州漕運河。甲午，四番衛士各分五十人直東宮。丁酉，給鈔萬錠，為集慶大龍翔寺置永業。戊戌，以陜西久旱，遣使禱西嶽、西鎮諸祠。賜衛士萬三千人鈔，人八十錠。四番衛士舊以萬人為率，至是增三千人。己亥，湖廣行省參知政事孛羅奉詔至四川，赦囊加臺等罪，囊加臺等聽詔，蜀地悉定，諸省兵皆罷。癸卯，明宗遣武寧王徹徹禿、中書平章政事哈八兒禿來錫命，立帝為皇太子，命仍置詹事院，罷儲慶司。陜西諸路饑民百二十三萬四千餘口，諸縣流民又數十萬，先是嘗賑之，不足；行省復請令商賈入粟中鹽，富家納粟補官，及發孟津倉糧八萬石及河南、漢中廉訪司所貯官租以賑，從之。德安府屯田饑，賑糧千石。常德、澧州、慈利州饑，賑糶糧萬石。賑衛輝路饑民萬七千五百餘戶。丙午，封孛羅不花為鎮南王。占臘國來貢羅香木及象、豹、白猿。戒翰林、典瑞兩院官，不許互相奏請璽書以護其家。諸王分邑達魯花赤受代，不得仍留官所，其父兄所居官，子弟不得再任。辛亥，賑鄧州諸縣被兵逃戶糧三千六百石。壬子，賑通州諸縣被兵之民糧兩月，被俘者四千五百一十人，命遼陽行省督所屬簿錄，護送歸其家。丙辰，行在所遣只兒哈郎等至京師。河南廉訪司言：「河南府路以兵、旱民饑，食人肉事覺者五十一人，餓死者千九百五十人，饑者一萬七千四百餘人。乞弛山林川澤之禁，聽民採食，行入粟補官之令，及括江淮僧道餘糧以賑。」從之。江浙行省言：「池州、廣德、寧國、太平、建康、鎮江、常州、湖州、慶元諸路及江陰州饑民六十餘萬戶，當賑糧十四萬三千餘石。」從之。諸王忽剌答兒言黃河以西所部旱蝗，凡千五百戶，命賑糧兩月。大都、興和、順德、大名、彰德、懷慶、衛輝、汴梁、中興諸路，泰安、高唐、曹、冠、徐、邳諸州，饑民六十七萬六千餘戶，賑以鈔九萬錠、糧萬五千石。大都宛平縣，保定遂州、易州，賑糧一月，靖州賑糶糧九千八百石。濮州鄄城縣蠶災，大寧興中州、懷慶孟州、廬州無為州蝗。廣西獠寇古縣。



 五月丁巳朔，復賜魯國大長公主鈔二萬錠，以構居第。賜燕鐵木兒祖父紀功碑銘。水達達路阿速古兒千戶所大水。己未，遣翰林學士承旨阿鄰帖木兒北迎大駕。命司天監翽星。昌王八剌失裡還鎮。庚申，太白犯鬼宿積尸氣。癸亥，復遣翰林學士承旨斡耳朵迎大駕。乙丑，命有司給行在宿衛士衣糧及馬芻豆。以儲慶司所貯金三十錠、銀百錠，建大承天護聖寺。給皇子宿衛之士千人鈔，四番宿衛增為萬三千人，至是又增千人。甲戌，命中書省臣擬注中書六部官，奏於行在所。乙亥，幸大聖壽萬安寺，作佛事於世祖神御殿，又於玉德殿及大天源延聖寺作佛事。丙子，武寧王徹徹禿、中書平章政事哈八兒禿至自行在所，致立皇太子之命。賜徹徹禿金五百兩，餘有差。改儲慶使司為詹事院。伯顏、鐵木兒補化及江南行臺御史大夫阿兒思蘭海牙、江浙行省平章政事曹立，並為太子詹事；又除副詹事、詹事丞及斷事官、家令司、典寶、典用、典醫等官。丁丑，帝發京師，北迎明宗皇帝。戊寅，次於大口。徵諸王鼎八入朝。庚辰，次香水園。置江淮財賦都總管府，秩正三品，隸詹事院。陜西行省言：「鳳翔府饑民十九萬七千九百人，本省用便宜賑以官鈔萬五千錠。又，豐樂八屯軍士饑，死者六百五十人，萬戶府軍士饑者千三百人，賑以官鈔百三十錠。」從之。給保定路定興驛車馬，又賑被兵之民百四十五戶糧一月，真定路民被兵者二千七百四十八戶，亦命賑之。上都迭只諸位宿衛士及開平縣民被兵者，並賑以糧。大名路蠶災。



 六月丁亥朔，明宗遣近侍馬駒、塔臺、別不花至。丁酉，鐵木兒補化以旱乞避宰相位，有旨諭之曰：「皇帝遠居沙漠，未能即至京師，是以勉攝大位。今亢陽為災，皆予闕失所致。汝其勉修厥職，祗修實政，可以上答天變。」仍命馳奏於行在。己亥，江浙行省言，紹興、慶元、臺州、婺州諸路饑民凡十一萬八千九十戶。乙巳，命中書省逮系也先捏以還。丙午，永平屯田府所隸昌國諸屯大風驟雨，平地出水。丁未，太白晝見。庚戌，次於上都之六十里店。辛亥，陜西行臺御史孔思迪言：「人倫之中，夫婦為重。比見內外大臣得罪就刑者，其妻妾即斷付他人，似與國朝旌表貞節之旨不侔、夫亡終制之令相反。況以失節之婦配有功之人，又與前賢所謂『娶失節者以配身是己失節』之意不同。今後凡負國之臣籍沒奴婢財產，不必罪其妻子。當典刑者，則孥戮之，不必斷付他人，庶使婦人均得守節。請著為令。」壬子，海運糧至京師，凡百四十萬九千一百三十石。是月，陜西雨。賜鳳翔府岐陽書院額。書院祀周文憲王，仍命設學官，春秋釋奠，如孔子廟儀。明宗遣吏部尚書別兒怯不花還京師。命中書集老臣議賑荒之策。時陜西、河東、燕南、河北、河南諸路流民十數萬，自嵩、汝至淮南，死亡相藉，命所在州縣官以便宜賑之。順元、思、播州諸驛，因兵興，馬多羸斃，驛戶貧乏，令有司市馬補之。益都莒、密二州春水，夏旱蝗，饑民三萬一千四百戶，賑糧一月。陜西延安諸屯，以旱免征舊所逋糧千九百七十石。永平屯田府昌國、濟民、豐贍諸署，以蝗及水災，免今年租。汴梁蝗，衛輝蠶災，峽州旱，淮東諸路、歸德府徐、邳二州大水。



 秋七月丙辰朔，日有食之。丁巳，次上都之三十里店。宗仁衛屯田大水，壞田二百六十頃。戊午，大都之東安、薊州、永清、益津、潞縣，春夏旱，麥苗枯；六月壬子雨，至是日乃止，皆水災。己未，更定遷徙法：凡應徙者，驗所居遠近，移之千里，在道遇赦，皆得放還；如不悛再犯，徙之本省不毛之地，十年無過，則量移之；所遷人死，妻子聽歸土著。著為令。征京師僧道商稅。癸亥，太白經天。丙子，帝受皇太子寶。辛巳，發諸衛軍六千完京城。冀寧陽曲縣雨雹，大者如雞卵。令諸王封邑達魯花赤，推擇本部年二十五以上、識達治體、廉慎無過者以充，或有冒濫，罪及王傅。遣使以上尊、臘羊、鈔十錠至大都國子監，助仲秋上丁釋奠。以淮安海寧州、鹽城、山陽諸縣去年水，免今年田租。真定、河間、汴梁、永平、淮安、大寧、廬州諸屬縣及遼陽之蓋州蝗。



 八月乙酉朔，明宗次於王忽察都。丙戊，帝入見，明宗宴帝及諸王、大臣於行殿。庚寅，明宗崩，帝入臨哭盡哀。燕鐵木兒以明宗後之命，奉皇帝寶授於帝，遂還。壬辰，次孛羅察罕，以伯顏為中書左丞相，依前太保；欽察臺、阿兒思蘭海牙、趙世延並中書平章政事；甘肅行省平章朵兒只為中書右丞；中書參議阿榮、太子詹事丞趙世安並中書參知政事；前右丞相塔失鐵木兒、知樞密院事鐵木兒補化及上都留守鐵木兒脫並為御史大夫。癸巳，帝至上都。乙未，賜護守大行皇帝山陵官、御史大夫孛羅等鈔有差。焚四川偽造鹽、茶引。丙申，監察御史徐奭言：「天下不可一日無君，神器不可一時而曠。先皇帝奄棄臣庶已逾數日，伏望聖上早正宸極，以安億兆之心，實宗社無疆之福。」流諸王忽剌出於海南。丁酉，命阿榮、趙世安提調通政院事，一切給驛事皆關白然後給遣。戊戌，四川囊加臺以指斥乘輿，坐大不道棄市。己亥，帝復即位於上都大安閣，大赦天下，詔曰：



 朕惟昔上天啟我太祖皇帝肇造帝業，列聖相承。世祖皇帝既大一統，即建儲貳，而我裕皇天不假年，成宗入繼，才十餘載。我皇考武宗歸膺大寶，克享天心，志存不私，以仁廟居東宮，遂嗣宸極。甫及英皇，降割我家。晉邸違盟構逆，據有神器，天示譴告，竟隕厥身。於是宗戚舊臣，協謀以舉義，正名以討罪，揆諸統緒，屬在眇躬。朕興念大兄播遷朔漠，以賢以長，歷數宜歸，力拒群言，至於再四。乃曰艱難之際，天位久虛，則眾志弗固，恐隳大業。朕雖從請而臨御，秉初志之不移，是以固讓之詔始頒，奉迎之使已遣。尋命阿剌忒納失里、燕鐵木兒奉皇帝寶璽，遠迓於途。受寶即位之日，即遣使授朕皇太子寶。朕幸釋重負，實獲素心，乃率臣民北迎大駕。而先皇帝跋涉山川，蒙犯霜露，道里遼遠，自春徂秋，懷艱阻於歷年，望都邑而增慨，徒御弗慎，屢爽節宣。信使往來，相望於道路，彼此思見，交切於衷懷。八月一日，大駕次王忽察都，朕欣瞻對之有期，獨兼程而先進，相見之頃，悲喜交集。何數日之間，而宮車弗駕，國家多難，遽至於斯！念之痛心，以夜繼旦。諸王、大臣以為祖宗基業之隆，先帝付托之重，天命所在，誠不可違，請即正位，以安九有。朕以先皇帝奄棄方新，摧怛何忍；銜哀辭對，固請彌堅，執誼伏闕者三日，皆宗社大計，乃以八月十五日即皇帝位於上都，可大赦天下，自天歷二年八月十五日昧爽以前，罪無輕重，咸赦除之。於戲！戡定之餘，莫急乎與民休息；丕變之道，莫大乎使民知義。亦惟爾中外大小之臣，各究乃心，以稱朕意。



 庚子，命阿榮、趙世安督造建康龍翔集慶寺。辛丑，立寧徽寺，掌明宗宮分事。壬寅，以鈔萬錠、幣帛二千匹，供明宗後八不沙費用。升奎章閣學士院秩正二品，更司籍郎為群玉署，秩正六品。癸卯，幸世祖所御幄殿祓祭。禁凡送諸王、駙馬恩賜者，毋受金幣，犯者以贓論；或以衣、馬為贈者聽。遣道士苗道一、吳全節修醮事於京師，毛穎遠祭遁甲神於上都南屏山、大都西山。甲辰，命司天監及回回司天監翽星。中書省臣言：「祖宗故事，即位之初，必恩賚諸王、百官。比因兵興，經費不足，請如武宗之制，凡金銀五錠以上減三之一，五錠以下全畀之，又以七分為率，其二分準時直給鈔。」制可。遣欽察臺先還京師，經理政務；燕鐵木兒、阿榮留上都，監給恩賚金幣。以仁宗、英宗潛邸宿衛士二百人還大都，備直宿。乙巳，立藝文監，秩從三品，隸奎章閣學士院；又立藝林庫、廣成局，皆隸藝文監。賜御史中丞史惟良沛縣地五十頃。發諸衛軍浚通惠河。丙子，自庚子至是日，晝霧夜晴。封牙納失里為遼王，以故遼王脫脫印賜之。出官米五萬石，賑糶京師貧民。丁未，以馬扎兒臺為上都留守。馬扎兒臺前為陜西行臺侍御史，坐塗毀詔書得罪，以其兄伯顏有功，故特官之。戊申，封諸王寬徹為肅王。己酉，車駕發上都。賜明宗北來衛士千八百三十人各鈔五十錠，怯薛官十二人各鈔二百錠；賜諸部曲出征者幣帛人各二匹，遣還。冀寧之忻州兵後薦饑，賑鈔千錠。庚戌，改詹事院為儲政院，伯顏兼儲政使，中政使哈撒兒不花、太子詹事丞霄雲世月思、前儲慶使姚煒並儲政使。河東宣慰使哈散托朝賀為名，斂所屬鈔千錠入己，事覺，雖會赦，仍徵鈔還其主。敕自今有以朝賀斂鈔者，依枉法論罪。癸丑，征吳王潑皮及其諸父木楠子赴京師。甲寅，置隆祥總管府，秩正三品，總建大承天護聖寺工役。監察御史劾：「前丞相別不花昔以贓罷，天歷初因人成功，遂居相位。既矯制以買驢家貲賜平章速速，又與速速等潛呼日者推測聖算。今奉詔已釋其罪，宜竄諸海島，以杜奸萌。」帝曰：「流竄海島，朕所不忍，其並妻子置之集慶。」河南府路旱、疫，又被兵，賑以本府屯田租及安豐務遞運糧三月。莒、密、沂諸州，饑民採草木實，盜賊日滋，賑以米二萬一千石，並賑晉寧路饑民鈔萬錠。大名、真定、河間諸屬縣及湖、池、饒諸路旱，保定之行唐縣蝗。加封大都城隍神為護國保寧王，夫人為護國保寧王妃。



 九月乙卯朔，作佛事於大明殿、興聖、隆福諸宮。市故宋太后全氏田為大承天護聖寺永業。戊午，賜武寧王徹徹禿金百兩、銀五百兩，西域諸王燕只吉臺金二千五百兩、銀萬五千兩，鈔幣有差。己未，立龍翔、萬壽營繕提點所、海南營繕提點所，並秩正四品，隸隆祥總管府。庚申，加封故領諸路道教事張留孫為上卿、大宗師、輔成贊化保運神德真君。辛酉，凡往明宗所送寶官吏，越次超升者皆從黜降。賑甘肅行省沙州、察八等驛鈔各千五百錠。癸亥，敕宣徽院所儲金、銀、鈔、幣，百司毋得奏請。甲子，賜雲南烏撒土官祿餘、曲靖土官舉精衣各一襲。丁卯，大駕至大都。戊辰，敕翰林國史院官同奎章閣學士採輯本朝典故，準《唐》、《宋會要》，著為《經世大典》。召威順王寬徹不花赴闕。敕：「使者頒詔赦，率日行三百餘里。既受命，逗留三日及所至飲宴稽期者治罪，取賂者以枉法論。」辛未，以控鶴士二十人賜宣靖王買奴。監察御史劾奏：「知樞密院事塔失帖木兒阿附倒剌沙，又與王禪舉兵犯闕。今既待以不死，而又付之兵柄，事非便。」詔罷之。壬申，怯薛官武備卿定住特授開府儀同三司。癸酉，帝御大明殿，受諸王、百官朝賀。鐵木迭兒諸子鎖住等，明宗嘗敕流於南方，燕鐵木兒言，鎖住天歷初有勞於國，請各遣還田里，從之。甲戌，命江浙行省明年漕運糧二百八十萬石赴京師。廣西思明州土官黃宗永遣其子來貢虎、豹、方物。乙亥，史惟良上疏言：「今天下郡邑被災者眾，國家經費若此之繁，帑藏空虛，生民凋瘵，此政更新百廢之時。宜遵世祖成憲，汰冗濫蠶食之人，罷土木不急之役，事有不便者，咸厘正之。如此則天災可弭，禎祥可致。不然，將恐因循茍且，其弊漸深，治亂之由，自此而分矣。」帝嘉納之。丙子，改太禧院為太禧宗禋院。立溫州路竹木場。以衛輝路旱，罷蘇門歲輸米二千石。鐵木兒補化加錄軍國重事。以翰林學士承旨也兒吉尼、元帥梁國公都列捏並知行樞密院事。立衛候司，秩正四品，隸儲政院。賑陜西臨潼等二十三驛各鈔五百錠。論也先捏以不忠不敬，伏誅。嵐、管、臨三州所居諸王八剌馬、忽都火者等部曲，乘亂為寇，遣省、臺、宗正府官往督有司捕治之。壬午，伯顏以病在告，居赤城，遣使召赴闕。封知樞密院事燕不鄰為興國公，以大司農卿燕赤為司徒。癸未，建顏子廟於曲阜所居陋巷。上都西按塔罕、闊干忽剌禿之地，以兵、旱，民告饑，賑糧一月。



 冬十月甲申朔，帝服袞冕，享於太廟。丙戌，命欽察臺兼領度支監，遣鎮南王孛羅不花還鎮楊州。禁奉元、永平釀酒。戊子，知樞密院事昭武王火沙知行樞密院事。己丑，立大承天護聖寺營繕提點所，秩正五品；又立大都等處、平江等處田賦提舉司二，秩從五品；皆隸隆祥總管府。辛卯，燕鐵木兒率群臣請上尊號，不許。雲南行省立元江等處宣慰司。申飭海道轉漕之禁。籍四川囊加臺家產，其黨楊靜等皆奪爵，杖一百七，籍其家，流遼東。封太禧宗禋使禿堅帖木兒為梁國公。甲午，以登極恭謝，遣官代祀於南郊、社稷。中書省臣言：「舊制，朝官以三十月為一考，外任則三年為滿。比年朝官率不久於其職，或數月即改遷，於典制不類，且治跡無從考驗。請如舊制為宜。」敕：「除風憲官外，其餘朝官，不許二十月內遷調。」監察御史劾奏：「吏部尚書八剌哈赤，先除陜西行臺侍御史，避難不行。」罷之。丙申，中書省臣言：「臣等謹集樞密院、御史臺、翰林、集賢院、奎章閣、太常禮儀院、禮部諸臣僚，議上大行皇帝尊謚曰翼獻景孝皇帝，廟號明宗，國言謚號曰護都篤皇帝。」是日，奉玉冊、玉寶於太廟，如常儀。命江西、湖廣分漕米四十萬石，以紓江浙民力；給鈔十五萬錠，賑陜西饑民。己亥，加封天妃為護國庇民廣濟福惠明著天妃，賜廟額曰靈慈，遣使致祭。申飭都水監河防之禁。辛丑，遣使括勘內外郡邑官久次事故應代者，歲終上名於中書省。以怯憐口諸色民匠總管府及所屬諸司隸徽政院者，悉隸儲政院。發中政院財賦總管府糧儲在江南者赴京師，以助經費，驗時直以鈔還之。諸王、公主、官府、寺觀撥賜田租，除魯國大長公主聽遣人徵收外，其餘悉輸於官，給鈔酬其直。壬寅，弛陜西山澤之禁以與民。大寧路地震。癸卯，命道士苗道一建醮於長春宮。改瓊州軍民安撫司為乾寧軍民安撫司，升定安縣為南建州，隸海北元帥府，以南建洞主王官知州事，佩金符，領軍民。監察御史劾奏：「張思明在仁宗朝，阿附權臣鐵木迭兒，間諜兩宮，仁宗灼見其奸，既行黜降。及英宗朝鐵木迭兒再相，復援為左丞，稔惡不悛，竟以罪廢。今又冒居是官，宜從黜罷。」詔罷之。敕刑部尚書察民之無賴者懲治之。甲辰，畏兀僧百八人作佛事於興聖殿。戊申，以江淮財賦都總管府隸儲政院，供皇后湯沐之用。作佛事於廣寒殿。征朵朵、王士熙等十二人於貶所，放還鄉里。庚戌，以親祀太廟禮成，詔天下。罷大承天護聖寺工役。囚在獄三年疑不能決者，釋之。民間拖欠官錢無可追徵者，盡行蠲免。命通政院官分職往所在官司，僉補逃亡驛戶。大都至上都並塔思哈剌、旭麥怯諸驛，自備首思，供給繁重，天歷三年官為應付。免征奉元路民間商稅一年，命所在官司設置常平倉。雲南八番為囊加臺所詿誤，反側未安者，並貰其罪。免各處煎鹽灶戶雜泛夫役二年。遣使代祀岳瀆山川。免永平屯田總管府田租，申禁天下私殺馬牛。明宗乳媼夫斡耳朵，在武宗時為大司徒，仁宗朝拘其印。燕鐵木兒以為言，詔給還之。雲南威楚路黃州土官哀放遣其子來朝貢。湖廣常德、武昌、澧州諸路旱饑，出官粟賑糶之。陜西鳳翔府饑民四萬七千戶，皆賑以鈔。



 十一月乙卯，以立皇后，詔天下。受佛戒於帝師，作佛事六十日。丙辰，以句容郡王答鄰答里知行樞密院事。詔列聖諸宮後妃陪從之臣，永給衣廩芻粟。後八不沙請為明宗資冥福，命帝師率群僧作佛事七日於大天源延聖寺，道士建醮於玉虛、天寶、太乙、萬壽四宮及武當、龍虎二山。戊午，遣使代祀天妃。賜燕鐵木兒宅一區。皇后以銀五萬兩，助建大承天護聖寺。冠州旱。命朵耳只亦都護為河南行省丞相。近制行省不設丞相，中書省以為言，帝有旨：「朵耳只先朝舊臣，不當以例拘。」武宗宿衛士歲賜，如仁宗衛士例。西夏僧總統封國公沖卜卒，其弟監藏班臧卜襲職，仍以璽書、印章與之。癸亥，以翰林學士承旨闊徹伯知樞密院事，位居眾知院事上。甲子，廬州旱饑，發糧五千石賑之。止鷹坊毋獵畿甸。江西龍興、南康、撫、瑞、袁、吉諸路旱。丙寅，升山東河北蒙古軍大都督府秩從二品。改普慶修寺人匠提舉司為營繕提點所，秩從五品，隸崇祥總管府。雲南威楚路土官暱放來朝貢。罷功德使司，以所掌事歸宣政院。己巳，撒迪為中書右丞。命中書左丞趙世安提調國子監學。庚午，諸王闊不花至自陜西，收其印，遣還。壬申，毀廣平王木剌忽印，命哈班代之，更鑄印以賜。癸酉，太陰犯填星。丙子，諸王阿剌忒納失里翊戴有勞，以其父越王禿剌印與之。丁丑，復立孟定路軍民總管府，復給元江路軍民總管府印。湖廣州縣為廣源等徭寇掠者二百八十餘所，命行省平章劉脫歡招捕之。造青木綿衣萬領，賜圍宿軍。乙卯，翰林國史院臣言：「纂修《英宗實錄》，請具倒剌沙款伏付史館。」從之。高麗國王王燾久病，不能朝，請命其子楨襲位。以平江官田百五十頃，賜大龍翔集慶寺及大崇禧萬壽寺。辛巳，遷山東河北蒙古軍大都督府於濮州，仍聽山東廉訪司按治。欽察臺兼右都威衛使。壬午，詔豫王阿剌忒納失里鎮雲南，賜其衛士鈔萬錠，仍每歲豫給其衣廩。



 十二月甲申，給豳王忽塔忒迷失王傅印，以西僧輦真吃剌思為帝師。詔僧尼徭役一切無有所與。丙戌，詔百官一品至三品，先言朝政得失一事；四品以下，悉聽敷陳。仍命趙世安、阿榮輯錄所上章疏，善者即議舉行。追封燕鐵木兒曾祖班都察為溧陽王，祖土土哈為升王，父床兀兒為楊王。庚寅，祓祭於太祖幄殿。以末吉為大司徒。中書省臣言：「舊制，凡有奏陳，眾議定共署，乃入奏。近年，事方議擬，一二省臣輒已上請，致多乖滯。今請如舊制。」御史臺臣言：「風憲官赴任，毋拘遠近，均給驛為宜。」並從之。辛卯，命帝師率其徒作佛事於凝暉閣。甲午，冀寧路旱饑，賑糧二千九百石。乙未，改封前鎮南王帖木兒不花為宣讓王。初，鎮南王脫不花薨，子孛羅不花幼，命帖木兒不花襲其爵。孛羅不花既長，帖木兒不花請以王爵歸之，乃特封宣讓王，以示褒寵。收諸王帖古思金印。詔諭廷臣曰：「皇姑魯國大長公主，蚤寡守節，不從諸叔繼尚，鞠育遺孤，其子襲王爵，女配予一人。朕思庶民若是者猶當旌表，況在懿親乎？趙世延、虞集等可議封號以聞。」詔：「諸僧寺田，自金、宋所有及累朝賜予者，悉除其租。其有當輸租者，仍免其役。僧還俗者，聽復為僧。」戊戌，以淮、浙、山東、河間四轉運司鹽引六萬，為魯國大長公主湯沐之資。己亥，遣使驛致故帝師舍利還其國，給以金五百兩、銀二千五百兩、鈔千五百錠、幣五千匹。加謚漢長沙王吳芮為長沙文惠王。壬寅，命江浙行省印佛經二十七藏。癸卯，蘄州路夏秋旱饑，賑米五千石。甲辰，以明年正月武宗忌辰，命高麗、漢僧三百四十人，預誦佛經二藏於大崇恩福元寺。丁未，造至元鈔四十五萬錠、中統鈔五萬錠，如歲例。中書省臣言：「在京酒坊五十四所，歲輸課十餘萬錠。比者間以賜諸王、公主及諸官寺，諸王、公主自有封邑、歲賜，官寺亦各有常產，其酒課悉令仍舊輸官為宜。」從之。開河東冀寧路、四川重慶路酒禁。罷土番巡捕都元帥府。賑上都留守司八剌哈赤二千二百餘戶、燭剌赤八百餘戶糧三月，鈔有差；牙連禿傑魯迭所居鷹坊八百七十戶糧三月。戊申，以玥璐不花為御史大夫，兼領隆祥總管府事。庚戌，詔興舉中政院事。辛亥，趣內外已授官者速赴任。改上都饅頭山為天歷山。壬子，織武宗御容成，即神御殿作佛事。敕：「凡階開府儀同三司者，班列居一品之前。」武昌江夏縣火，賑其貧乏者二百七十戶糧一月。黃州路及恩州旱，並免其租。是歲，會賦入之數：金三百二十七錠，銀千一百六十九錠，鈔九百二十九萬七千八百錠，幣帛四十萬七千五百匹，絲八十八萬四千四百五十斤，綿七萬六百四十五斤，糧千九十六萬五十三石。



\end{pinyinscope}