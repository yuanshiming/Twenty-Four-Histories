\article{志第十一　地理二}

\begin{pinyinscope}

 遼陽等處行中書省，為路七、府一，屬州十二，屬縣十。徒存其名而無城邑者，不在此數。本省計站一百二十處。



 遼陽路，上。唐以前為高句驪及渤海大氏所有。梁貞明中，阿保機以遼陽故城為東平郡。後唐升為南京。石晉改為東京。金置遼陽府，領遼陽、鶴野二縣；後復改為東京，宜豐、澄、復、蓋、沈、貴德州、廣寧府、來遠軍並屬焉。元初廢貴德、澄、復州、來遠軍，以廣寧府、婆娑府、懿州、蓋州作四路，直隸省。至元六年，置東京總管府，降廣寧為散府隸之。十五年，割廣寧仍自行路事，直隸省。十七年，又以婆娑府、懿州、蓋州來屬。二十四年，始立行省。二十五年，改東京為遼陽路，後廢婆娑府為巡檢司。戶三千七百八，口三萬三千二百三十一。壬子年抄籍數。領縣一、州二。



 縣一



 遼陽。下。倚郭。至元六年，以鶴野縣、警巡院入焉。



 州二



 蓋州，下。初為蓋州路。至元六年，並為東京支郡，並熊岳、湯池二縣入建安縣。八年，又並建安縣入本州。



 懿州，下。初為懿州路。至元六年為東京支郡，所領豪州及同昌、靈山二縣省入順安縣，入本州。



 廣寧府路，下。金為廣寧府。元封孛魯古歹為廣寧王，舊立廣寧行帥府事；後以地遠，遷治臨潢，立總管府。至元六年，以戶口單寡，降為東京路總管府屬郡。十五年，復分為路，行總管府事。有醫巫閭山為北鎮，在府城西北二十里。至順錢糧戶數四千五百九十五。領縣二：



 閭陽，下。初立千戶所，至元十五年，以戶口繁夥，復立行千戶所。後復為閭陽縣。望平。至元六年，省鐘秀縣入焉。十五年，為望平軍民千戶所，今復為縣。



 肇州。按《哈剌八都魯傳》至元三十年，世祖謂哈剌八都魯曰：「乃顏故地曰阿八剌忽者產魚，吾今立城，而以兀速、憨哈納思、乞里吉思三部人居之，名其城曰肇州，汝往為宣慰使。」既至，定市里，安民居，得魚九尾皆千斤來獻。又《成宗紀》元貞元年，立肇州屯田萬戶府，以遼陽行省左丞阿散領其事。而《元一統志》與《經世大典》皆不載此州，不知其所屬所領之詳。今以廣寧為乃顏分地，故府注于廣寧府之下。乃顏，孛魯古歹之孫也。



 山北遼東道肅政廉訪司



 大寧路，上。本奚部，唐初其地屬營州，貞觀中奚酋可度內附，乃置饒樂郡。遼為中京大定府。金因之。元初為北京路總管府，領興中府及義、瑞、興、高、錦、利、惠、川、建、和十州。中統三年，割興州及松山縣屬上都路。至元五年，並和州入利州為永和鄉。七年，興中府降為州，仍隸北京，改北京為大寧。二十五年，改為武平路，後復為大寧。戶四萬六千六，口四十四萬八千一百九十三。壬子年數。領司一、縣七、州九。



 錄事司。初置警巡院，至元二年，改置錄事司。



 縣七



 大定，下。中統二年，省長興入焉。龍山，下。初屬大定府。至元四年，屬利州，後復來屬。富庶，下。至元三年，省入興中州，後復置。和眾，下。金源，下。惠和，下。武平。下。



 州九



 義州。下。



 興中州，下。元初因舊為興中府，後省。至元七年，又降府為州。



 瑞州。下。至元二十三年，伯顏奏準以唆都、哈鷿等拘收戶計，種田立屯於瑞州之西，撥瀕海荒閑地及時開耕，設打捕屯田總管府，仍以唆都、哈鷿等為屯田官。



 高州。下。



 錦州。下。



 利州。下。



 惠州。下。



 川州。下。



 建州。下。



 東寧路，本高句驪平壤城，亦曰長安城。漢滅朝鮮，置樂浪、玄菟郡，此樂浪地也。晉義熙後，其王高璉始居平壤城。唐征高麗，拔平壤，其國東徙，在鴨綠水之東南千餘里，非平壤之舊。至王建，以平壤為西京。元至元六年，李延齡、崔垣、玄元烈等以府州縣鎮六十城來歸。八年，改西京為東寧府。十三年，升東寧路總管府，設錄事司，割靜州、義州、麟州、威遠鎮隸婆娑府。本路領司一，餘城堙廢，不設司存，今姑存舊名。



 錄事司。土山縣。中和縣。鐵化鎮。



 都護府，自唐之季，地入高麗，置府州縣鎮六十餘城，此為都護府，雖仍唐舊名，而無都護府之實。至元六年，李延齡等以其地來歸，後城治廢毀，僅存其名，屬東寧路。



 定遠府。郭州。撫州。黃州。領安岳、三和、龍岡、咸從、江西五縣，長命一鎮。靈州。慈州。嘉州。順州。殷州。宿州。德州。領江東、永清、通海、順化四縣，寧遠、柔遠、安戎三鎮。昌州。鐵州。領定戎一鎮。



 泰州。價州。朔州。宣州。領寧朔、席島二鎮。成州。領樹德一鎮。熙州。孟州。領三登一縣，椒島、椴島、寧德三鎮。延州。領陽巖一鎮。雲州。



 沈陽路，本挹婁故地，渤海大氏建定理府，都督沈、定二州，此為沈州地。契丹為興遼軍，金為昭德軍，又更顯德軍，後皆毀於兵火。元初平遼東，高麗國麟州神騎都領洪福源率西京、都護、龜州四十餘城來降，各立鎮守司，設官以撫其民。後高麗復叛，洪福源引眾來歸，授高麗軍民萬戶，徙降民散居遼陽沈州，初創城郭，置司存，僑治遼陽故城。中統二年，改為安撫高麗軍民總管府。及高麗舉國內附，四年，又以質子淳為安撫高麗軍民總管，分領二千餘戶，理沈州。元貞二年，並兩司為沈陽等路安撫高麗軍民總管府，仍治遼陽故城，轄總管五、千戶二十四、百戶二十五。至順錢糧戶數五千一百八十三。



 開元路，古肅慎之地，隋、唐曰黑水靺鞨。唐初，渠長阿固郎始來朝，後乃臣服，以其地為燕州，置黑水府。其後渤海盛，靺鞨皆役屬之。又其後渤海浸弱，為契丹所攻，黑水復擅其地，東瀕海，南界高麗，西北與契丹接壤，即金鼻祖之部落也。初號女真，後避遼興宗諱，改曰女直。太祖烏古打既滅遼，即上京設都，海陵遷都於燕，改為會寧府。金末，其將蒲鮮萬奴據遼東。元初癸巳歲，出師伐之，生禽萬奴，師至開元、率賓，東土悉平。開元之名，始見於此。乙未歲，立開元、南京二萬戶府，治黃龍府。至元四年，更遼東路總管府。二十三年，改為開元路，領咸平府，後割咸平為散府，俱隸遼東道宣慰司。至順錢糧戶數四千三百六十七。



 咸平府，古朝鮮地，箕子所封，漢屬樂浪郡，後高麗侵有其地。唐滅高麗，置安東都護以統之，繼為渤海大氏所據。遼平渤海，以其地多險隘，建城以居流民，號咸州安東軍，領縣曰咸平。金升咸平府，領平郭、安東、新興、慶雲、清安、歸仁六縣，兵亂皆廢。元初因之，隸開元路，後復割出，隸遼東宣慰司。



 合蘭府水達達等路，土地曠闊，人民散居。元初設軍民萬戶府五，撫鎮北邊。一曰桃溫，距上都四千里。一曰胡里改，距上都四千二百里、大都三千八百里。有胡里改江並混同江，又有合蘭河流入於海。一曰斡朵憐。一曰脫斡憐。一曰孛苦江。各有司存，分領混同江南北之地。其居民皆水達達、女直之人，各仍舊俗，無市井城郭，逐水草為居，以射獵為業。故設官牧民，隨俗而治，有合蘭府水達達等路，以相統攝焉。有俊禽曰海東青，由海外飛來，至奴兒乾，土人羅之，以為土貢。至順錢糧戶數二萬九百六。



 河南江北等處行中書省，為路十二、府七、州一，屬州三十四，屬縣一百八十二。本省陸站一百六處，水站九十處。



 河南江北道肅政謙訪司



 汴梁路，上。唐置汴州總管府。石晉為開封府。宋為東京，建都於此。金改南京，宣宗南遷，都焉。金亡，歸附。舊領歸德府，延、許、裕、唐、陳、亳、鄧、汝、潁、徐、邳、嵩、宿、申、鄭、鈞、睢、蔡、息、盧氏行襄樊二十州。至元八年，令歸德自為一府，割亳、徐、邳、宿四州隸之；升申州為南陽府，割裕、唐、汝、鄭、嵩、盧氏行襄樊隸之。九年，廢延州，以所領延津、陽武二縣屬南京路，統蔡、息、鄭、鈞、許、陳、睢、潁八州，開封、祥符倚郭，而屬邑十有五。舊有警巡院，十四年改錄事司。二十五年，改南京路為汴梁路。二十八年，以瀕河而南、大江以北，其地沖要，又新入版圖，置省南京以控治之。三十年，升蔡州為汝寧府，屬行省，割息、潁二州以隸焉。本路戶三萬一十八，口一十八萬四千三百六十七。壬子年數。領司一、縣十七、州五。州領二十一縣。



 錄事司



 縣十七



 開封，下。倚郭。祥符，下。倚郭。中牟，下。原武，下。舊以此縣隸延州，元初隸開封府，後復為延州，縣如舊。至元九年，州廢，後來屬。鄢陵，中。滎澤，下。舊隸鄭州，至元二年來屬。封丘，中。金大定中，河水湮沒，遷治新城。元初，新城又為河水所壞，乃因故城遺址，稍加完葺而遷治焉。扶溝，下。陽武，下。舊隸延州，至元九年，州廢來屬。杞縣，中。元初河決，城之北面為水所圯，遂為大河之道，乃於故城北二里河水北岸，築新城置縣，繼又修故城，號南杞縣。蓋黃河至此分為三，其大河流於二城之間，其一流於新城之北郭睢河中，其一在故城之南，東流，俗稱三叉口。延津，下。舊為延州，隸河南路。至元九年，州廢，以縣來屬。蘭陽，下。通許，下。



 尉氏，下。太康，下。洧川，下。陳留。下。



 州五



 鄭州，下。唐初為鄭州，又改滎陽郡。宋為奉寧軍。金仍為鄭。元初領管城、滎陽、汜水、河陰、原武、新鄭、密、滎澤八縣及司候司，後割新鄭、密屬鈞州，滎澤、原武隸開封府，並司候司入管城。領四縣：



 管城，下。倚郭。滎陽，下。汜水，下。河陰，下。



 許州，下。唐初為許州，後改潁川郡，又仍為許州。宋升潁昌府。金改昌武軍。元初復為許州。領五縣：



 長社，下。長葛，下。郾城，下。襄城，下。臨潁。下。



 陳州，下。唐初為陳州，後改淮陽郡，又仍為陳州。宋升懷德府。金復為陳州。元初因之。舊領宛丘、南頓、項城、商水、西華、清水六縣。至元二年，南頓、項城、清水皆廢，後復置南頓、項城。領五縣：



 宛丘，西華，商水，至元二年，省南頓、項城入焉，後復置。南頓，項城。



 鈞州，下。唐、宋皆不置郡，偽齊置潁順軍。金改潁順州，又改鈞州。元至元二年，又割鄭州密縣來屬。領三縣：



 陽翟，下。新鄭，下。密縣。下。



 睢州，下。唐屬曹州。宋改拱州，又升保慶軍。金改睢州。元因之。領四縣：



 襄邑，下。倚郭。考城，下。儀封，下。柘城。下。



 河南府路，唐初為洛州，後改河南府，又改東京。宋為西京。金為中京金昌府。元初為河南府，府治即周之王城。舊領洛陽、宜陽、永寧、登封、鞏、偃師、孟津、新安、澠池九縣，後割澠池隸陜州。戶九千五百二，口六萬五千七百五十一。壬子年數。領司一、縣八、州一。州領四縣。



 錄事司。



 縣八



 洛陽，宜陽，下。永寧，下。登封，下。中嶽嵩山在焉。鞏縣，下。孟津，下。新安，偃師。下。



 州一



 陜州，下。唐初為陜州，又改陜府，又改陜郡。宋為保義軍。元仍為陜州。領四縣：



 陜縣，下。靈寶，下。至元三年，省入陜縣，八年，廢虢州為虢略，隸陜州。並虢略治靈寶，以虢略為巡檢司，並硃陽縣入焉。閿鄉，下。至元二年，省湖城縣入焉。澠池。下。金升為韶州，置澠池司候司。元至元三年，省司候司。八年，省韶州，復為縣，隸河南府路，後割以來屬。



 南陽府，唐初為宛州，而縣名南陽，後州廢，以縣屬鄧州。歷五代至宋皆為縣。金升為申州。元至元八年，升為南陽府，以唐、鄧、裕、嵩、汝五州隸焉。二十五年，改屬汴梁路，後直隸行省。戶六百九十二，口四千八百九十三。壬子年數。領縣二、州五。州領十一縣。



 縣二



 南陽，下。倚郭。鎮平。下。



 州五



 鄧州，下。唐初為鄧州，後改南陽郡，又仍為鄧州。宋屬京西南路。金屬南京開封府。舊領穰縣、南陽、內鄉、淅川、順陽五縣。元初以淅川、順陽省入內鄉。舊設錄事司，至元二年並入穰縣。領三縣：



 穰縣，下。倚郭。內鄉，下。至元二年，以順陽來屬。新野。下。



 唐州，下。唐初為顯州，後改唐州。宋屬京西南路。金改裕州。元初復為唐州。至元三年，以民力不及，廢湖陽、比陽、桐柏三縣。領一縣：



 泌陽。倚郭。



 嵩州，下。唐為陸渾、伊闕二縣。宋升順州。金改嵩州，領伊陽、福昌二縣。元初以福昌隸河南。至元三年，省伊陽入州。領一縣：



 盧氏。下。至元二年，隸南京路。八年，屬南陽府。十一年來屬。



 汝州，下。唐初為伊州，又改汝州。宋屬京西北路。元至元三年，廢郟城、寶豐二縣入梁縣，後復置郟縣。領三縣：



 梁縣，下。魯山。下。郟縣。下。



 裕州，下。唐初置北澧州，又改魯州，後廢為縣，屬唐州。金升為裕州。舊領方城、舞陽、葉縣。元初即葉縣行隨州事，就置昆陽縣為屬邑。至元三年，罷州，並昆陽、舞陽二縣入葉縣，後復置舞陽。領三縣：



 方城，下。倚郭。葉縣，下。舞陽。下。



 汝寧府，唐蔡州。上蔡、西平、確山、遂平、平輿為屬邑。至元七年，省遂平、平輿入汝陽，隸汴梁路。三十年，河南江北行省平章伯顏言：「蔡州去汴梁地遠，，凡事稽誤，宜升散府。」遂升汝寧府，直隸行省，以息、潁、信陽、光四州隸焉，復置遂平縣。抄籍戶口闕，至順錢糧戶數七千七十五。領縣五、州四。州領十縣。



 縣五



 汝陽，下。元初廢，後置蔡州治此，仍復置縣。上蔡，下。西平，下。



 確山。下。遂平。下。元初省入汝陽，後復置。



 州四



 潁州，下。唐初為信州，後改汝陰郡，又改潁州。宋升順昌府。金復為潁州。舊領汝陰、泰和、沈丘、潁上四縣。元至元二年，省四縣及錄事司入州。後復領三縣：



 太和，下。沈丘，下。潁上。下。



 息州，下。唐初為息州，後為新息縣，隸蔡州。五代至宋皆因之。金復置息州。舊領新息、新蔡、真陽、褒信四縣。元中統三年，以李璮叛，廢州。四年，復置。至元三年，以四縣並入州。後復領二縣：



 新蔡，下。真陽。下。



 光州，下。唐初為光州，後改弋陽郡，又復為光州。宋升光山軍。元至元十二年歸附，屬蘄黃宣慰司。二十二年，同蘄、黃等州，直隸行省。三十年，隸汝寧府。領三縣：



 定城，固始，下。宋末兵亂，徙治無常。至元十一年復舊治。光山。下。兵亂地荒，至元十二年復立舊治。



 信陽州，下。唐初為申州，又改義陽郡。宋改信陽軍，端平間，兵亂地荒，凡四十餘年。元至元十四年，改立信陽府，領羅山、信陽二縣。十五年，改為信陽州。二十年，以羅山縣當驛置要沖，徙州治此，而移縣治於西南，號曰羅山新縣，今州治即舊縣。戶三千四百一十四，口三萬三千七百五十一。至元七年數。領二縣：



 羅山。倚郭。信陽。



 歸德府，唐宋州，又為睢陽郡。後唐為歸德軍。宋升南京。金為歸德府。金亡，宋復取之。舊領宋城、寧陵、下邑、虞城、穀熟、碭山六縣。元初與亳之酂縣同時歸附，置京東行省，未幾罷。歲壬子，又立司府州縣官，以綏定新居之民。中統二年，審民戶多寡，定官吏員數。至元二年，以虞城、碭山二縣在枯黃河北，割屬濟寧府，又並穀熟入睢陽，酂縣入永州，降永州為永城縣，與寧陵、下邑隸本府。八年，以宿、亳、徐、邳並隸焉。壤地平坦，數有河患。府為散郡，設知府、治中、府判各一員，直隸行省。抄籍戶數闕，至順錢糧戶數二萬三千三百一十七。領縣四、州四。州領八縣。



 縣四



 睢陽，下。倚郭。唐曰宋城，亦曰睢陽。金曰睢陽。宋曰宋城。元仍曰睢陽。



 永城，下。下邑，下。寧陵。下。



 州四



 徐州，下。唐初為徐州，又改彭城郡，又升武寧軍。宋因之。金屬山東西路。金亡，宋復之。元初歸附後，凡州縣視民多少設官吏。至元二年，例降為下州。舊領彭城、蕭、永固三縣及錄事司，至是永固並入蕭縣，彭城並錄事司並入州。領一縣：



 蕭縣。下。至元二年，並入徐州，十二年復立。



 宿州，中。唐置，宋升保靜軍，金置防禦使。金亡，宋復之。元初隸歸德府，領臨渙、蘄、靈壁、符離四縣並司候司。至元二年，以四縣一司並入州。四年，以靈壁入泗州，十七年復來屬。領一縣：



 靈壁。下。



 邳州，下。唐初為邳州，後廢屬泗州，又屬徐州。宋置淮陽軍。金復為邳州。金亡，宋暫有之。元初以民少，並三縣入州。至元八年，以州屬歸德府。十二年，復置睢寧、宿遷兩縣，屬淮安。十五年，還來屬。領三縣：



 下邳，下。州治所。宿遷，下。睢寧。下。



 亳州，下。唐初為亳州，後改譙郡，又仍為亳州。宋升集慶軍。金復為亳州。金亡，宋復之。元初領縣六：譙、酂、鹿邑、城父、衛真、穀熟。後以民戶少，並城父入譙，衛真入鹿邑，穀熟入睢陽，酂入永城，其睢陽、永城去隸歸德。後復置城父。領三縣：



 譙縣，下。鹿邑。下。此邑數有水患，歷代民不寧居。城父。下。



 襄陽路，唐初為襄州，後改襄陽郡。宋為襄陽府。元至元十年，兵破樊城，襄陽守臣呂文煥降，罷宋京西安撫司，立河南等路行中書省，更襄陽府為散府，未幾罷省。十一年，改襄陽府為總管府，又立荊湖等路行樞密院。十二年，立荊湖行中書省，後復罷。本府領四縣、一司，十九年割均、房二州，光化、棗陽二縣來屬。抄籍戶口數闕，至順錢糧戶數五千九十。領司一、縣六、州二。州領四縣。



 錄事司。



 縣六



 襄陽，下。倚郭。南漳，下。宜城，下。穀城，下。光化，至元十三年南伐，明年設官置縣，屬南陽，十九年來屬。棗陽。至元十四年，屬南陽，十九年來屬。



 州二



 均州，下。唐初為均州，又為武當郡。宋為武當軍。元至元十二年，江陵歸附，割隸湖北道宣慰司。十九年，還屬襄陽。領二縣：



 武當，下。兵亂遷治無常，至元十四年復置。鄖縣。下。兵後僑治無常，至元十四年復置。



 房州，下。唐初為遷州，後為房州，又改房陵郡。宋置保康軍。德祐中，知州黃思賢納土，命千戶鎮守，仍令思賢領州事。至元十九年，隸襄陽路。領二縣：



 房陵，下。竹山。下。



 蘄州路，下。唐初為蘄州，後改蘄春郡，又仍為蘄州。宋為防禦州。至元十二年，立淮西宣撫司。十四年，改總管府，設錄事司。戶三萬九千一百九十，口二十四萬九千三百二十一。自此以後至德安府，皆用至元二十七年數。領司一、縣五。



 錄事司。



 縣五



 蘄春，中。倚郭。蘄水，中。廣濟，中。宋嘉熙兵亂，徙治大江中洲，歸附後復舊治。黃梅，中。嘉熙兵亂，僑治中洲，後復舊。羅田。下。兵亂縣廢，歸附後始立。



 黃州路，下。唐初為黃州，後改齊安郡，又仍為黃州。宋為團練軍州。元至元十二年歸附。十四年，立總管府。十八年，又為黃蘄州宣慰司治所。二十三年，罷宣慰司，直隸行省。戶一萬四千八百七十八，口三萬六千八百七十九。領司一、縣三。



 錄事司。



 縣三



 黃岡，中。州治所。黃陂，下。兵亂僑治鄂州青山磯，歸附還舊治。麻城。下。兵亂徙治什子山，歸附還舊治。



 淮西江北道肅政廉訪司



 廬州路，上。唐改廬江郡，又仍為廬州。宋為淮南西路。元至元十三年，設淮西總管府。明年，於本路立總管府，隸淮西道。二十八年，以六安軍為縣來屬，後升六安縣為州。戶三萬一千七百四十六，口二十二萬九千四百五十七。領司一、縣三、州三。州領八縣。



 錄事司。



 縣三



 合肥，上。倚郭。梁縣，中。舒城。中。



 州三



 和州，中。唐改歷陽郡，後仍為和州。宋隸淮南西路。元至元十三年，置鎮守萬戶府。明年，改立安撫司。又明年，升和州路。二十八年，降為州，隸廬州路。舊設錄事司，後入州自治。領三縣：



 歷陽，上。倚郭。含山，中。烏江。中。



 無為州，中。唐初隸光州。宋始以城口鎮置無為軍，思與天下安於無事，取「無為而治」之意以名之。元至元十四年，升為路。二十八年，降為州，罷鎮巢州為縣以屬焉。領三縣：



 無為，上。倚郭。廬江，中。巢縣。下。



 六安州，下。唐以霍山縣置霍州，後州廢仍為縣。梁改灊山縣。宋改六安軍。元至元十二年歸附，二十八年降為縣，隸廬州路，後升為州。領二縣：



 六安，中。英山。中。



 安豐路，下。唐初為壽州，後改壽春郡。宋為壽春府，又以安豐縣為安豐軍，繼遷安豐軍於壽春府。元至元十四年，改安豐路總管府。十五年，定為散府，領壽春、安豐、霍丘三縣。二十八年，復升為路，以臨濠府為濠州，與下蔡、蒙城俱來屬。戶一萬七千九百九十二，口九萬七千六百一十一。領司一、縣五、州一。州領三縣。



 錄事司。



 縣五



 壽春，中。倚郭。安豐，下。至元二十一年，江淮行省言：「安豐之芍陂可溉田萬頃，若立屯開耕，實為便益。」從之。於安豐縣立萬戶府，屯戶一萬四千八百有奇。霍丘，下。下蔡，下。至元十三年，隸壽春府。二十八年罷府，與蒙城皆來屬。蒙城。下。



 州一



 濠州，下。唐初為濠州，後改鐘離郡，又仍為濠州。阻淮帶山，與壽陽俱為淮南之險郡，名初從豪，後加水為濠。南唐置定遠軍。宋為團練州，初隸淮南路，後隸淮南西路。元至元十三年歸附，設濠州安撫司。十五年，定為臨濠府。二十八年，復為濠州，革懷遠為下縣來屬。領三縣：



 鐘離，下。倚郭。定遠，下。懷遠。下。宋為懷遠軍，領荊山一縣。至元二十八年，以軍為縣，隸濠州，省荊山入焉。



 安慶路，下。唐初為東安州，又改舒州，又改同安郡，又復為舒州。宋為安慶府。元至元十三年，立安撫司。十四年，改安慶路總管府，屬蘄黃宣慰司。二十三年，罷宣慰司，直隸行省。戶三萬五千一百六，口二十一萬九千四百九十。領司一、縣六。



 錄事司。



 縣六



 懷寧，中。宿松，中。望江，下。太湖，中。桐城，中。灊山。至治三年初立。



 淮東道宣慰使司



 江北淮東道肅政廉訪司



 揚州路，上。唐初改南兗州，又改邗州，又改廣陵郡，又復為揚州。宋為淮南東路。元至元十三年，初建大都督府，置江淮等處行中書省。十四年，改為揚州路總管府。十五年，置淮東道宣慰司，本路屬焉。十九年，省宣慰司，以本路總管府直隸行省。二十一年，行省移杭州，復立淮東道宣慰司，止統本路屬淮安二郡，而本路領高郵府及真、滁、通、泰、崇明五州。二十二年，行省復遷，宣慰司遂廢，所屬如故。後改立河南江北等處行中書省，移治汴梁路，復立淮東道宣慰司，割出高郵府為散府，直隸宣慰司。戶二十四萬九千四百六十六，口一百四十七萬一千一百九十四。領司一、縣二、州五。州領九縣。



 錄事司。



 縣二



 江都，上。倚郭。泰興。上。



 州五



 真州，中。五代以前地屬揚州，宋以迎鑾鎮置建安軍，又升為真州。元至元十三年，初立真州安撫司。十四年，改真州路總管府。二十一年，復為州，隸揚州路。領二縣：



 揚子，上。倚郭。至元二十年，省錄事司入焉。六合。下。



 滁州，下。唐初析揚州地置，又改永陽郡，又復為滁州。元至元十五年，改滁州路總管府。二十年，仍為州，隸揚州路。領三縣：



 清流，中。至元十四年，省錄事司入焉。來安，下。全椒。中。



 泰州，上。唐更海陵縣曰吳陵，置吳州，尋廢。南唐升泰州。元至元十四年，立泰州路總管府。二十一年，改為州，隸揚州路。領二縣：



 海陵，上。倚郭。如皋。上。



 通州，中。唐屬揚州。南唐於海陵東境置靜海鎮。周平淮南，改為通州。宋改靜海郡。元至元十五年，改通州路總管府。二十一年，復為州，隸揚州路。領二縣：



 靜海，上。倚郭。海門。中。



 崇明州，下。本通州海濱之沙洲，宋建炎間有升州句容縣姚、劉姓者，因避兵於沙上，其後稍有人居焉，遂稱姚劉沙。嘉定間置鹽場，屬淮東制司。元至元十四年，升為崇明州。



 淮安路，上。唐楚州，又改臨淮郡，又仍為楚州。宋為淮安州。元至元十三年，行淮東安撫司。十四年，改立總管府，領山陽、鹽城、淮安、淮陰、新城、清河、桃園七縣，設錄事司。二十年，升為淮安府路，並淮安、新城、淮陰三縣入山陽，兼領臨淮府、海寧、泗、安東四郡，其盱眙、天長、臨淮、虹、五河、贛榆、朐山、沐陽各歸所隸。二十七年，革臨淮府，以盱眙、天長隸泗州。戶九萬一千二十二，口五十四萬七千三百七十七。領司一、縣四、州三。州領八縣。至元二十三年，於本路之白水塘、黃家畽等處立洪澤屯田萬戶村。



 錄事司。



 縣四



 山陽，上。至元十二年，安東州歸附，以本縣馬羅軍寨作山陽縣。十三年，淮安路歸附，仍存淮安縣。二十年，省淮安、新城入焉。鹽城，上。桃園，下。清河。下。本泗州之清河口，宋立清河軍，至元十五年為縣。



 州三



 海寧州，下。唐海州。宋隸淮南東路。元至元十五年，升為海州路總管府，復改為海寧府，未幾降為州，隸淮安路。初設錄事司，二十年，與東海縣並入朐山。領三縣：



 朐山，中。沐陽，下。贛榆。下。



 泗州，下。唐改臨淮郡，後復為泗州。宋隸淮南東路。元至元十三年，降為下州。舊領臨淮、淮平、虹、靈壁、睢寧五縣。十六年，割睢寧屬邳州。十七年，割靈壁入宿州，以五河縣來屬。二十一年，並淮平入臨淮。二十七年，廢臨淮府，以盱眙、天長二縣隸焉。領五縣：



 臨淮，下。虹縣，下。五河，下。元隸臨淮府，十七年來屬。盱眙，上。宋招信軍。至元十三年，行招信軍安撫司事，領盱眙、天長、招信、五河四縣。明年，升招信路總管府。十五年，改為臨淮府。十七年，以五河縣在淮之北，改屬泗州。二十年，並招信入盱眙。二十七年，廢臨淮府為盱眙縣。天長。中。



 安東州。下。



 高郵府，唐為縣。宋升為軍。元至元十四年，升為高郵路總管府，領錄事司及高郵、興化二縣。二十年，廢安宜府為寶應縣來屬，又並錄事司，改高郵路為府，屬揚州路。今隸宣慰司。抄籍戶口數闕，至順錢糧戶數五萬九十有八。領縣三：



 高郵，上。興化，中。寶應。上。舊為寶應軍，至元十六年為安宜府。二十年，廢府為縣，來屬本府。



 荊湖北道宣慰司



 山南江北道肅政廉訪司



 中興路，上。唐荊州，復為江陵府。宋為荊南府。元至元十三年，改上路總管府，設錄事司。天歷二年，以文宗潛籓，改為中興路。戶一十七萬六百八十二，口五十九萬九千二百二十四。領司一、縣七。



 錄事司。



 縣七



 江陵，上。公安，中。石首，中。松滋，中。枝江，下。潛江，中。監利。中。宋末兵亂民散，收附後始復舊。



 峽州路，下。唐改夷陵郡，又為峽州。宋隸荊湖北路，後徙治江南。元至元十三年歸附，十七年升為峽州路。戶三萬七千二百九十一，口九萬三千九百四十七。領縣四：



 夷陵，中。宋末隨州遷治不常，歸附後，復歸江北舊治。宜都，下。長陽，下。遠安。下。



 安陸府，唐郢州，又改富水郡，又為郢州。宋隸京西南路。元至元十三年歸附，十五年升為安陸府。戶一萬四千六百六十五，口三萬三千五百五十四。領縣二：



 長壽，中。京山。中。兵亂移治漢濱，至元十三年還舊治。



 沔陽府，唐復州，又改竟陵郡，又為復州。宋端平間，移州治於沔陽鎮。至元十三年歸附，改為復州路，十五年升為沔陽府。戶一萬七千七百六十六，口三萬九百五十五。領縣二：



 玉沙，中。倚郭。景陵。中。兵亂徙治無常，歸附後還舊治。



 荊門州，下。唐為縣。宋升為軍，端平間移治當陽縣。元至元十三年歸附，十四年升為府，十五年遷府治於古城，降為州。戶二萬九千四百七十一，口一十六萬五千四百三十五。領縣二：



 長林，上。當陽。中。



 德安府，唐安州，又改安陸郡，又仍為安州。宋為德安府，咸淳間徙治漢陽。元至元十三年還舊治，隸湖北道宣慰司。十八年罷宣慰司，直隸鄂州行省，為散府，後割以來屬。戶一萬九百二十三，口三萬六千二百一十八。領縣四、州一。州領二縣。



 縣四



 安陸。下。孝感，下。應城，中。雲夢。下。



 州一



 隨州，下。唐初為隨州，又改漢東郡，又復為隨州。宋為崇信軍，又為棗陽軍，後因兵亂遷徙無常。元至元十二年歸附。十三年，即黃仙洞為州治。戶一萬五千九百六十六，口五萬二千六十四。領二縣：



 隨縣，下。應山。下。



\end{pinyinscope}