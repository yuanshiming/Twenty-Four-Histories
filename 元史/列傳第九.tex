\article{列傳第九}

\begin{pinyinscope}

 ○巴而術阿而忒的斤



 巴而術阿而忒的斤亦都護，亦都護者，高昌國主號也。先世居畏兀兒之地，有和林山，二水出焉，曰禿忽剌，曰薛靈哥。一夕，有神光降於樹，在兩河之間，人即其所而候之，樹乃生癭，若懷妊狀，自是光常見。越九月又十日，而樹癭裂，得嬰兒者五，土人收養之。其最稚者曰不古可罕。既壯，遂能有其民人土田，而為之君長。傳三十餘君，是為玉倫的斤，數與唐人相攻戰，久之議和親，以息民罷兵。於是唐以金蓮公主妻的斤之子葛勵的斤，居和林別力跛力答，言婦所居山也。又有山曰天哥里於答哈，言天靈山也。南有石山曰胡力答哈，言福山也。唐使與相地者至其國，曰：「和林之盛強，以有此山也。盍壞其山，以弱其國？」乃告諸的斤曰：「既為婚姻，將有求於爾，其與之乎？福山之石，於上國無所用，而唐人願見。」的斤遂與之石，大不能動，唐人以烈火焚之，沃以醲醋，其石碎，乃輦而去。國中鳥獸為之悲號。後七日，玉倫的斤卒，災異屢見，民弗安居，傳位者又數亡，乃遷於交州。交州即火州也。統別失八里之地，北至阿術河，南接酒泉，東至兀敦、甲石哈，西臨西蕃。居是者凡百七十餘載，而至巴而術阿而忒的斤，臣於契丹。歲己巳，聞太祖興朔方，遂殺契丹所置監國等官，欲來附。未行，帝遣使使其國。亦都護大喜，即遣使入奏曰：「臣聞皇帝威德，即棄契丹舊好，方將通誠，不自意天使降臨下國，自今而後，願率部眾為臣僕。」是時帝征大陽可汗，射其子脫脫殺之。脫脫之子火都、赤剌溫、馬札兒、禿薛乾四人，以不能歸全尸，遂取其頭涉也兒的石河，將奔亦都護，先遣使往，亦都護殺之。四人者至，與大戰於襜河。亦都護遣其國相來報，帝復遣使還諭亦都護，遂以金寶入貢。辛未，朝帝於怯綠連河，奏曰：「陛下若恩顧臣，使臣得與陛下四子之末，庶幾竭其犬馬之力。」帝感其言，使尚公主也立安敦，且得序於諸子。與者必那演征罕勉力、鎖潭回回諸國，將部曲萬人以先。紀律嚴明，所向克捷。又從帝征你沙卜里，征河西，皆有大功。既卒，而次子玉古倫赤的斤嗣。



 玉古倫赤的斤卒，子馬木剌的斤嗣。將探馬軍萬人，從憲宗伐宋合州，攻釣魚山有功，還火州卒。至元三年，世祖命其子火赤哈兒的斤嗣為亦都護。海都、帖木迭兒之亂，畏兀兒之民遭亂解散，於是有旨命亦都護收而撫之，其民人在宗王近戚之境者，悉遣還其部，畏兀兒之眾復輯。



 十二年，都哇、卜思巴等率兵十二萬圍火州，聲言曰：「阿只吉、奧魯只諸王以三十萬之眾，猶不能抗我而自潰，爾敢以孤城當吾鋒乎？」亦都護曰：「吾聞忠臣不事二主，吾生以此城為家，死以此城為墓，終不能從爾也。」受圍凡六月，不解。都哇以書系矢射城中曰：「我亦太祖皇帝諸孫，何以不附我？且爾祖嘗尚公主矣。爾能以女與我，我則休兵，不然則急攻爾。」其民相與言曰：「城中食且盡，力已困，都哇攻不止，則相與俱亡矣。」亦都護曰：「吾豈惜一女而不以救民命乎！然吾終不能與之相見。」以其女也立亦黑迷失別吉厚載以茵，引繩縋城下而與之，都哇解去。其後入朝，帝嘉其功，錫以重賞，妻以公主曰巴巴哈兒，定宗之女也。又賜鈔十萬錠以賑其民。還鎮火州，屯於州南哈密力之地，兵力尚寡，北方軍忽至其地，大戰力盡，遂死之。



 子紐林的斤，尚幼，詣闕請兵北征，以復父讎。帝壯其志，賜金幣巨萬，妻以公主曰不魯罕，太宗之孫女也。公主薨，又尚其妹曰八卜叉。有旨師出河西，俟北征諸軍齊發，遂留永昌。會吐蕃脫思麻作亂，詔以榮祿大夫平章政事，領本部探馬等軍萬人鎮吐蕃宣慰司。威德明信，賊用斂跡，其民賴以安。武宗召還，嗣為亦都護，賜之金印，復署其部押西護司之官。仁宗始稽故實，封為高昌王，別以金印賜之，設王傅之官。其王印行諸內郡，亦都護印行諸畏兀兒之境。八卜叉公主薨，復尚公主曰兀剌真，安西王之女也。領兵火州，復立畏兀兒城池。延祐五年薨。子二人，長曰帖木兒補化，次曰篯吉，皆八卜叉公主所生也。



 帖木兒補化，大德中，尚公主曰朵兒只思蠻，闊端太子孫女也。至大中，從父入覲，備宿衛。又事皇太后於東朝，拜中奉大夫，領大都護事。又以資善大夫出為鞏昌等處都總帥達魯花赤。奔父喪於永昌，請以王爵讓其叔父欽察臺，叔父力辭，乃嗣為亦都護高昌王。至治中，領甘肅諸軍，仍治其部。泰定中召還，與威順王寬徹不花、宣靖王買奴、靖安王闊不花分鎮襄陽。俄拜開府儀同三司、湖廣行省平章政事。文宗召至京師，佐平大難。時湖廣左丞有以忌嫉害政者，詔命誅之。帖木兒補化乃為申請曰：「是誠有罪，然不至死。」人服其雅量。天歷元年，拜開府儀同三司、上柱國、錄軍國重事、知樞密院事。明年正月，以舊官勛封拜中書左丞相。三月，加太子詹事；十月，拜御史大夫。其弟篯吉乃以讓嗣為亦都護高昌王。



 ○鐵邁赤虎都鐵木祿



 塔海



 鐵邁赤，合魯氏。善騎射，初事忽蘭皇後帳前，嘗命為挏馬官。從太祖定西夏。又從皇子闊出、忽都禿、行省鐵木答兒定河南，累有戰功。憲宗之伐宋也，世祖以皇弟受命攻鄂。大駕征西川，遣元帥兀良哈臺自交趾搗宋，與諸軍合。歲己未，皇弟駐兵鄂渚，聞兀良哈臺由廣西至長沙，遣鐵邁赤將練卒千人、鐵騎三千迎兀良哈臺於岳州。兀良哈臺得援，抵江夏，北涉黃州，鐵邁赤與有力焉。世祖即位，命從征叛王於失木土之地，勞績益著。至元七年，授蒙古諸萬戶府奧魯總管。十九年，以疾卒。子八人，虎都鐵木祿最顯。



 虎都鐵木祿好讀書，與學士大夫游，字之曰漢卿。仁宗嘗顧左右曰：「虎都鐵木祿字漢卿，漢名卿不讓也，汝等以漢卿名之宜矣。」其母姓劉氏，故人又稱之曰劉漢卿云。至元十一年，從丞相伯顏渡江。既取宋，遣視宋故宮室，護帑藏。諭下明、越等州。從平章奧魯入覲，授忠顯校慰總把，再轉昭信校尉。二十二年，授奉訓大夫，荊湖占城等處行中書省理問官。時行省之名曰荊湖占城，曰荊湖，曰湖廣，凡三改。理問一日以軍事入奏，敷陳辨白有指趣，世祖大悅，若曰：「辭簡意明，令人樂於聽受，昔以其兄阿里警敏捷給，令侍左右，斯人顧不勝耶？」敕都護脫因納志之。平章政事程鵬飛建議征日本，奏漢卿為征東省郎中。帝顧脫因納，若曰：「鵬飛南士也，猶知其能。姑聽之，候還，朕自錄任。」征東省罷，征漢卿還。丞相阿里海牙以湖廣行省機密事重，舍漢卿無可用者，遣郎中嶽洛也奴奏留，從之。二十一年，從皇子鎮南王征交趾。比還鄂時，權臣方擅威福，遂退處於家。二十八年，詔太傅、右丞相順德王答剌罕擒權奸於鄂。答剌罕遂拜湖廣行中書省平章政事，詢舊人知方面之務者，眾薦漢卿，遣使即南陽家居驛致武昌，奏事京師，帝嘉之，擢給事中。居再歲，提刑按察司改肅政廉訪司，臺臣奏授奉議大夫、廣西海北道副使，陛辭，留之仍舊職。既而湖廣行省平章政事劉國傑奏伐交趾，造戰船五百於廣東，帝曰：「此重事也，須才幹臣乃濟用。」以漢卿督匠南方，敕曰：「汝還，當顯汝於眾。」因頓首謝。事既集，帝崩，遷福建行省郎中，朝列大夫、漢陽監府，中順大夫、湖南宣慰副使。峒酋岑雄叛，奉詔開諭，頑獷帖服。改太中大夫、河南行中書省郎中，通議大夫、同僉樞密院事，拜禮部尚書。大臣奏核實江南民田，漢卿奉詔使江西，以田額舊定，重擾民不便，置不問。止奏茶、漕置局十有七所，以七品印章敕授局官五十一員，增中統課緡五十萬。轉正議大夫、兵部尚書。未幾命為中奉大夫、荊湖北道宣慰使，已命，復留之。延祐三年，大臣以浙東倭奴商舶貿易致亂，奏遣漢卿宣慰閩、浙，撫戢兵民，海陸為之靜謐云。從子塔海。



 塔海，漢卿兄子也。世祖時，從土土哈充哈剌赤。至元二十四年，扈駕征乃顏。二十六年，入覲，帝命充寶兒赤，扈駕至和林，賜只孫冠服。大德四年，授中書直省舍人。遷中書客省副使。武宗即位，賜中統鈔五百錠，以旌其能。尋進和林行省理問所官，改通政僉院。歷和寧路總管，改汴梁。先是，朝廷令民自實田土，有司繩以峻法，民多虛報以塞命，其後差稅無所於征，民多逃竄流移者。塔海以其弊言於朝。由是省民間虛糧二十二萬，民賴以安。後改任廬州，時有飛蝗北來，民患之，塔海禱於天，蝗乃引去，亦有墮水死者，人皆以為異。民乏食，開廩減直，俾民糴之，所活甚眾。天歷元年冬十月，樞密院臣奏以塔海充樞密僉院，守潼關及河中府。帝遣人馳賜白金鈔幣，宣授僉書樞密院事。未幾西軍犯南陽，督諸衛兵往平之。至其地，首率勇士與帖木哥等戰，摧其前鋒將，奪其旗鼓，西軍敗走。賜三珠虎符，進大都督，累官資善大夫。



 ○按扎兒



 按扎兒，拓跋氏，嘗扈從太祖南征。歲丙子，復從定諸部有功，命領蒙古軍為前鋒，時木華黎暨博爾術為左右萬戶長，各以其屬為翊衛。太祖命木華黎為太師國王都行省承制行事，兵臨燕、遼、營、青、齊、魯、趙、韓、魏，皆下。歲己卯，河中府降，兵北還，以按扎兒領前鋒總帥，仍統所部兵屯平陽以備金，攝國王事。時金將乞石烈氏擁兵數為邊患，然畏按扎兒威名，不敢輕犯其境。歲壬午，元帥石天應守河中府，屯中條山，金侯將軍率昆弟兵十餘萬夜襲河中，天應遣偏裨吳權府率五百兵出東門，伏兩谷間。諭之曰：「俟其半過，即翼擊之，俾腹背受敵，即成禽矣。」吳醉，敵至，聲援弗繼，城遂陷，天應死焉，遂燔其城，屠其民。將趨中條，按扎兒進兵擊之，斬首數萬級，逃免者僅十數。歲癸未春，至聞喜縣西下馬村，木華黎卒，詔以子孛魯襲其爵，時平陽重地，令按扎兒居守。歲庚寅，孛魯由雲中圍衛州，金將武仙恐，退保潞東十餘里原上，孛魯馳至沁南，未立鼓，乞石烈引兵襲其後，孛魯戰失利，輜重人口皆陷沒，按扎兒妻奴丹氏亦被獲，拘於大梁。金主聞按扎兒威名，召奴丹氏見，奴丹氏色莊言正，不為動。金主因謂之曰：「今縱爾還，能偕爾夫來，當厚賞爾。」奴丹氏佯諾之，遂得還。太宗聞而義之，召見，褒賚甚厚，遂詔預其夫前鋒事。帝率從弟按只吉歹、口溫不花大王、皇弟四太子暨國王孛魯征潞州、鳳翔。至鈞州三峰山，金將完顏合達引兵十五萬來戰，俘其同僉移剌不花等，悉誅之。明年壬辰春，三月，帝班師北還，命偕都元帥唆伯臺圍汴。城中識按扎兒旗幟，懼曰：「其妻猶勇且義，況其夫乎！」歲甲午，金亡，詔封功臣，賜平陽戶六百一十有四、驅戶三十、獵戶四。未幾，以疾卒。子忙漢、拙赤哥。



 至元十五年，忙漢為管軍千戶。二十四年，從征乃顏。二十六年，從征海都。二十七年，宣授蒙古侍衛親軍千戶，佩金符。元貞元年，有旨命領探馬赤軍，偕哈伯元帥從宗王出伯西征，改授昭信校尉、右都威衛千戶。大德元年，召還。至大四年卒。子乃蠻襲。



 拙赤哥入宿衛，從世祖征鄂漢，以功賜白金。至元三年，從征李璮，戰死之。子闊闊術為御史臺都事。至元三十一年，國王速渾察之子拾得既沒，其家有故璽，王將鬻之，命闊闊術以示中丞崔彧、御史楊桓，辨其文曰：「受命於天，既壽永昌。」蓋秦璽也。彧請獻之徽仁裕聖皇后，後以鈔二千五百貫賜拾得家，金織文段二賜闊闊術。成宗即位，近臣以其事聞，授闊闊術漢中廉訪僉事，仕至湖南廉訪使。



 ○雪不臺



 雪不臺，蒙古部兀良罕氏。遠祖捏里弼生孛忽都，雄勇有智略。曾孫合飭溫生哈班、哈不里。哈班生二子：長虎魯渾，次雪不臺。太祖初建興都於班硃泥河，今龍居河也。哈班驅群羊入貢，遇盜見執，雪不臺及兄虎魯渾隨至，剌盜殺之，眾潰去，哈班得以羊進帝所，由是父子兄弟以義勇稱。虎魯渾以百夫長西征，破乃蠻，立戰功。



 雪不臺以質子襲職，七年，攻桓州，先登，下其城，賜金幣凡一車。十一年，戰滅里吉眾於蟾河，追其部長玉峪，大破之，遂有其地。扈從征回鶻，其主棄國去，雪不臺率眾追之，回鶻竟走死。其帑藏之積盡入內府，賜寶珠一銀罌。十八年，討定欽察，鏖戰斡羅思大小密赤思老，降之，奏滅里吉、乃蠻、怯烈、杭斤、欽察部千戶，通立一軍。十九年，獻馬萬匹。二十一年，取馺里畏吾、特勤、赤憫等部，德順、鎮戎、蘭、會、洮等州，獻牝馬三千匹。太宗二年，大舉伐金，渡河而南，睿宗以太弟將兵渡漢水而北，會河南之三峰山。金大臣合達諸將步騎數十萬待戰，雪不臺從睿宗出牛頭關，謀曰：「城邑兵野戰不利，易破耳。」師集三峰，金圍之數匝，將士頗懼。俄而風雪大作，金卒殭踣，士氣遂奮，敵眾盡殪。河南諸州以次降破。四年夏，雪不臺總諸道兵攻汴，金義宗走衛州，又走歸德，又走蔡州。癸巳秋，汴將以城降，其冬攻蔡。六年春，金亡。雪不臺以汴民饑，縱使渡河就食，民德之。是年詔宗王拔都西征，雪不臺為先鋒，戰大捷。十三年，討兀魯思部主野力班，禽之。攻馬札部，與其酋怯憐戰漷寧河，遣偏師由下流搗其城，拔之。是時，北庭、西域、河南北、關隴皆底定，雪不臺功力居多。初，太祖征西夏，閔其久於行間，敕還省覲。雪不臺對曰：「君勞臣佚，情所未安。」帝壯而聽之。又金帥合達見獲，以不屈死，猶問雪不臺安在，請一識之。雪不臺出謂曰：「汝須臾人耳，識我何為？」曰：「人臣亦各為其主，卿勇蓋諸將，天生英豪，其偶然邪。吾見卿，甘心瞑目矣。」定宗三年，卒於篤列河之地，年七十有三。至大元年，贈效忠宣力佐命功臣、開府儀同三司、上柱國、河南王，謚忠定。



 ○唵木海



 唵木海，蒙古八剌忽鷿氏，與父孛合出俱事太祖，征伐有功。帝嘗問攻城略地，兵仗何先，對曰：「攻城以砲石為先，力重而能及遠故也。」帝悅，即命為砲手。歲甲戌，太師國王木華黎南伐，帝諭之曰：「唵木海言，攻城用砲之策甚善，汝能任之，何城不破。即授金符，使為隨路砲手達魯花赤。唵木海選五百餘人教習之，後定諸國，多賴其力。太宗即位，留為近侍，以講武藝。歲壬辰，從攻河南有功。壬子，憲宗特授虎符，升都元帥。癸丑，從宗王旭烈兀征剌里西番、斜巨山、桃裏寺、河西諸部，悉下之。卒，子忒木臺兒以從戰功授金符，襲砲手總管。



 至元十年，修立正陽東西二城，置砲二百餘座，與宋人戰，卻之。十三年，從丞相伯顏伐宋，駐軍臨安之阜亭山，同忙古歹等八人率甲三百入宋宮，取傳國寶。宋太后請解兵延見內殿，期明日奉寶乞降，至期，果遣賈餘慶等奉寶至軍前。以功授行省斷事官，復令其子忽都答兒襲砲手總管。十四年，進昭勇大將軍砲手萬戶，佩元降虎符，鎮平江之常熟。有叛民擁眾自號太尉者，行省會諸軍討之，與忽都答兒父子自為一軍，奮戈陷陣，斬賊酋戴太尉，擒硃太尉，帝嘉其功。十五年，兼平江路達魯花赤，尋遷徽州、湖州，卒。忽都答兒後升砲手萬戶，改授達魯花赤，卒。



 ○昔裏鈐部



 昔裏鈐部，唐兀人，昔里氏。鈐部亦云甘卜，音相近而互用也。太祖時，西夏既臣服，大軍西征，復懷貳心。帝聞之，旋師致討。命鈐部同忽都鐵穆兒招諭沙州。州將偽降，以牛酒犒師，而設伏兵以待之。首帥至，伏發馬躓，鈐部以所乘馬與首帥使奔，自乘所躓馬而殿後，擊敗之。他日，帝聞曰：「卿臨死地，而易馬與人，何也？」鈐部對曰：「小臣陣死，不足重輕，首帥乃陛下器使宿將，不可失也。」帝以為忠。進兵圍肅州，守者乃鈐部之兄，懼城破害及其家，先以為請。帝怒城久不下，有旨盡屠之，惟聽鈐部求其親族家人於死所，於是得免死者百有六戶，歸其田業。歲乙未，定宗、憲宗皆以親王與速卜帶征西域，明年啟行，鈐部亦在中。又明年，至寬田吉思海，鈐部從諸王拔都征斡羅斯，至也裏贊城，大戰七日，拔之。己亥冬十有一月，至阿速滅怯思城，負固久不下。明年春正月，鈐部率敢死士十人，躡雲梯先登，俘十一人，大呼曰：「城破矣！」眾蟻附而上，遂拔之。賜西馬、西錦，錫名拔都。明年班師，授鈐部千戶，賜只孫為四時宴服，尋遷斷事官。丙午，定宗即位，進秩大名路達魯花赤。憲宗以卜只兒來蒞行臺，命鈐部同署，既又別錫虎符，出監大名。己未，世祖南征，供給軍餉，未嘗乏絕。以疾輿歸，卒於家，年六十九。子愛魯。



 愛魯襲為大名路達魯花赤。至元五年，從雲南王征金齒諸部。蠻兵萬人絕縹甸道，擊之，斬首千餘級，諸部震服。六年，再入，定其租賦，平火不麻等二十四寨，得七馴象以還。七年，改中慶路達魯花赤，兼管爨僰軍。十年，平章賽典赤行省雲南，令愛魯疆理永昌，增田為多。十一年，閱中慶版籍，得隱戶萬餘，以四千戶即其地屯田。十三年，詔開烏蒙道，帥師至玉連等州，所過城寨，未附者盡擊下之，水陸皆置驛傳，由是大為賽典赤信任。十四年，忙部、也可不薛叛，以兵二千討平之，遷廣南西道左右兩江宣撫使，兼招討使。十六年，遷雲南諸路詔與西川都元帥也速答兒、湖南行省脫里察會師進討，禽也可不薛送京師，仁普諸酋長皆降，得戶四千。諸王相吾答兒帥諸將征緬，愛魯供饋餉，無乏絕。二十二年，烏蒙阿謀殺宣撫使以叛，與右丞拜答兒往征之，拜答兒以愛魯習知其山川道里，令諸軍悉聽指授，分道進擊，生擒阿蒙以歸。二十四年，進右丞。朝廷立尚書省，復改行尚書右丞。鎮南王征交趾，詔愛魯將兵六千人從之。自羅羅至交趾境，交趾將昭文王以兵四萬守木兀門，愛魯與戰破之，擒其將黎石、何英。比三月，大小一十八戰，乃至其王城，與諸軍會戰又二十餘合，功為多。二十五年，感瘴癘卒。贈平章政事，謚毅敏。



 子教化，中書平章政事，請於朝，贈其祖昔裏鈐部太師，謚貞獻，加贈愛魯太師，追封魏國公，改謚忠節。



 ○槊直腯魯華



 槊直腯魯華，蒙古克烈氏。初，以其部人二百從太祖征乃蠻、西夏有功，命將萬人，為太師國王木華黎前鋒。下金桓州，得其監馬幾百萬匹，分屬諸軍，軍勢大振。歲辛未，破遼東、西諸州，唯東京未下，獲金使，遣往諭之。槊直盾魯華曰：「東京，金舊都，備嚴而守固，攻之未易下，以計破之可也。請易服與其使偕往說之，彼將不疑，俟其門開，繼以大軍赴之，則可克矣。」卒如其計。徇地河北，攻大名，小大數十戰，城垂陷，中流矢而卒。武宗時，贈太傅，追封衛國公，謚武敏。



 子撒吉思卜華，嗣將其軍。太宗元年己丑，錫金符，安輯河北、山東諸州。先是真定同知武仙攻滅都元帥史天倪家，其弟天澤擊仙走，復真定。以天澤為真定、河間、濟南、東平、大名五路萬戶。庚寅，命撒吉思卜華佩金虎符，以總師行省監其軍。金宣宗之徙都於汴也，立河平軍於新衛以自固，恃為北門。撒吉思卜華數攻之，不拔。壬辰正月，太宗自白坡濟河而南，睿宗由峭石灘涉漢而北。撒吉思卜華集西都水之舟，渡自河陰。至鄭，鄭守馬伯堅降。及金義宗勢力窮蹙出奔，帝命撒吉思卜華追躡之，會其節度斜捻阿卜棄衛入汴，撒吉思卜華遂據而有之。十二月，義宗自黃陵岡濟河，謀復衛。撒吉思卜華與其將白撒戰白公廟五日夜，俘斬萬計，餘眾盡潰。義宗竄歸德。撒吉思卜華追躡其後，薄北門而軍。左右皆水，其舟師日至。癸巳四月，其將官奴夜來斫營，腹背受敵，撒吉思卜華與一軍皆沒。



 嗣國王塔思承制，以其弟明安答兒領其行營，尋有旨以為蒙古漢軍萬戶。明安答兒善騎射，從征淮安，因糧於敵，未嘗匱乏，軍士免負擔之勞，咸樂為用。癸丑，憲宗遣從昔烈門太子南伐，死於鈞州。五子，長腯虎，幼普闌溪。



 腯虎從世祖北征叛王，挺戈出入其陣，帝壯之，賜號拔都，賞白金四百五十兩。及平李璮之亂，亦有戰功。普闌溪，光祿大夫、徽政使。金亡，命大臣忽都虎料民分封功臣，撒吉思卜華妻楊氏自陳曰：「吾舅及夫皆死國事，而獨爾見遺。」事聞，帝曰：「彼家再世死難，宜賜新衛民二百戶。」撒吉思卜華贈太師，謚忠武。明安答兒贈太保，謚武毅，爵皆衛國公。



 ○昔兒吉思



 昔兒吉思，幼從太祖征回回、河西諸國，俱有戰功。太宗時，從睿宗西征，師次京兆府，會亦來哈鷿率諸部兵作亂，昔兒吉思挺身斫賊陣，下馬搏戰，賊眾莫不披靡。俄失所乘馬，步走至睿宗軍中。賊退，睿宗嘉其勤勞，妻以侍女唆火臺。世祖尤愛之，軍旅田獵，未嘗不在左右。初，昔兒吉思之妻為皇子乳母，於是皇太后待以家人之禮，得同飲白馬湩。時朝廷舊典，白馬湩非宗戚貴胄不得飲也。昔兒吉思子塔出，為寶兒赤、迭只斡耳朵千戶。塔出子千家奴、撒里蠻。千家奴從征乃顏，力戰而死，帝命籍乃顏人口、財物以賜之。撒里蠻年十六，從世祖討阿里不哥，戰於失門禿，有功，賜號拔都兒，賞賚尤厚，授光祿少卿，仍襲為迭只斡耳朵千戶，改同僉宣徽院，進僉院事。以管軍千戶從征乃顏有功，賞金盞二、金五十兩，復入為同知宣徽院事。成宗時，拜宣徽使，加大司徒，卒。子帖木迭兒襲為迭只斡耳朵千戶，累遷宣徽院使，遙授左丞相。



 ○哈散納



 哈散納，怯烈亦氏。太祖時，從征王罕有功，命同飲班硃尼河之水，且曰：「與我共飲此水者，世為我用。」後管領阿兒渾軍，從太祖征西域，下薛迷則乾、不花剌等城。至太宗時，仍命領阿兒渾軍，並回回人匠三千戶駐於蕁麻林。尋授平陽、太原兩路達魯花赤，兼管諸色人匠，後以疾卒。子捏古伯襲，從憲宗攻釣魚山，有功，以疾卒。子撒的迷失襲。撒的迷失卒，子木八剌襲，充貴赤千戶，遷西域親軍副都指揮使，大德元年卒。弟禿滿答襲，禿滿答卒，子哈剌章襲。



\end{pinyinscope}