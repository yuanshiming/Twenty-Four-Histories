\article{向朗傳}
\begin{pinyinscope}
 
 
 向朗字巨達，襄陽宜城人也。
 
 
\gezhu{襄陽記曰：朗少師事司馬德操，與徐元直、韓德高、龐士元皆親善。}
 荊州牧劉表以為臨沮長。表卒，歸先主。先主定江南，使朗督秭歸、夷道、巫山、夷陵四縣軍民事。蜀旣平，以朗為巴西太守，頃之轉任䍧牱，又徙房陵。後主踐阼，為步兵校尉，代王連領丞相長史。丞相亮南征，朗留統後事。五年，隨亮漢中。朗素與馬謖善，謖逃亡，朗知情不舉，亮恨之，免官還成都。數年，為光祿勳，亮卒後徒左將軍，追論舊功，封顯明亭侯，位特進。初，朗少時雖涉獵文學，然不治素檢，以吏能見稱。自去長史，優游無事垂三十年，
 \gezhu{臣松之案：朗坐馬謖免長史，則建興六年中也。朗至延熈十年卒，整二十年耳，此云「三十」，字之誤也。}
 乃更潛心典籍，孜孜不倦。年踰八十，猶手自校書，刊定謬誤，積聚篇卷，於時最多。開門接賔，誘納後進，但講論古義，不干時事，以是見稱。上自執政，下及童冠，皆敬重焉。延熈十年卒。
 \gezhu{襄陽記曰：朗遺言戒子曰：「傳稱師克在和不在衆，此言天地和則萬物生，君臣和則國家平，九族和則動得所求，靜得所安，是以聖人守和，以存以亡也。吾，楚國之小子耳，而早喪所天，為二兄所誘養，使其性行不隨祿利以墯。今但貧耳；貧非人患，惟和為貴，汝其勉之！」}
 子條嗣，景耀中為御史中丞。
 \gezhu{襄陽記曰：條字文豹，亦博學多識，入晉為江陽太守、南中軍司馬。}
 
 
朗兄子寵，先主時為牙門將。秭歸之敗，寵營特完。建興元年封都亭侯，後為中部督，典宿衞兵。諸葛亮當北行，表與後主曰：「將軍向寵，性行淑均，曉暢軍事，試用於昔，先帝稱之曰能，是以衆論舉寵為督。愚以為營中之事，悉以咨之，必能使行陣和睦，優劣得所也。」遷中領軍。延熈三年，征漢嘉蠻夷，遇害。寵弟充，歷射聲校尉尚書。
 \gezhu{襄陽記曰：魏咸熈元年六月，鎮西將軍衞瓘至於成都，得璧玉印各一枚，文似「成信」字，魏人宣示百官，藏于相國府。充聞之曰：「吾聞譙周之言，先帝諱備，其訓具也，後主諱禪，其訓授也，如言劉已具矣，當授與人也。今中撫軍名炎，而漢年極於炎興，瑞出成都，而藏之於相國府，此殆天意也。」是歲，拜充為梓潼太守，明年十二月而晉武帝即尊位，炎興於是乎徵焉。孫盛曰：昔公孫述自以起成都，號曰成氏，二玉之文，殆述所作乎！}
 
 
\end{pinyinscope}