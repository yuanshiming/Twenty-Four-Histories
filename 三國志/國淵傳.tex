\article{國淵傳}
\begin{pinyinscope}
 
 
 國淵字子尼，樂安蓋人也。師事鄭玄。
 
 
\gezhu{玄別傳曰：淵始未知名，玄稱之曰：「國子尼，美才也，吾觀其人，必為國器。」}
 後與邴原、管寧等避亂遼東。
 \gezhu{魏書曰：淵篤學好古，在遼東，常講學於山巖，士人多推慕之，由此知名。}
 旣還舊土，太祖辟為司空掾屬，每於公朝論議，常直言正色，退無私焉。太祖欲廣置屯田，使淵典其事。淵屢陳損益，相土處民，計民置吏，明功課之法，五年中倉廩豐實，百姓競勸樂業。太祖征關中，以淵為居府長史，統留事。田銀、蘇伯反河閒，銀等旣破，後有餘黨，皆應伏法。淵以為非首惡，請不行刑。太祖從之，賴淵得生者千餘人。破賊文書，舊以一為十，及淵上首級，如其實數。太祖問其故，淵曰：「夫征討外寇，多其斬獲之數者，欲以大武功，且示民聽也。河閒在封域之內，銀等叛逆，雖克捷有功，淵竊恥之。」太祖大恱，遷魏郡太守。
 
 
時有投書誹謗者，太祖疾之，欲必知其主。淵請留其本書，而不宣露。其書多引二京賦，淵勑功曹曰：「此郡旣大，今在都輦，而少學問者。其簡開解年少，欲遣就師。」功曹差三人，臨遣引見，訓以「所學未及，二京賦，博物之書也，世人忽略，少有其師，可求能讀者從受之。」又密喻旨。旬日得能讀者，遂往受業。吏因請使作箋，比方其書，與投書人同手。收攝案問，具得情理。遷太僕。居列卿位，布衣蔬食，祿賜散之舊故宗族，以恭儉自守，卒官。
 \gezhu{魏書曰：太祖以其子泰為郎。}
 
 
\end{pinyinscope}