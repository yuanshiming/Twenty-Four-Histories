\article{崔琰傳}
\begin{pinyinscope}


崔琰字季珪，清河東武城人也。少樸訥，好擊劒，尚武事。年二十三，鄉移為正，始感激，讀論語、韓詩。至年二十九，乃結公孫方等就鄭玄受學。學未朞，徐州黃巾賊攻破北海，玄與門人到不其山避難。時穀糴縣乏，玄罷謝諸生。琰旣受遣，而寇盜充斥，西道不通。於是周旋青、徐、兖、豫之郊，東下壽春，南望江、湖。自去家四年乃歸，以琴書自娛。




大將軍袁紹聞而辟之。時士卒橫暴，掘發丘壠，琰諫曰：「昔孫卿有言：『士不素教，甲兵不利，雖湯武不能以戰勝。』今道路暴骨，民未見德，宜勑郡縣掩骼埋胔，示憯怛之愛，追文王之仁。」紹以為騎都尉。後紹治兵黎陽，次于延津，琰復諫曰：「天子在許，民望助順，不如守境述職，以寧區宇。」紹不聽，遂敗于官渡。及紹卒，二子交爭，爭欲得琰。琰稱疾固辭，由是獲罪，幽於囹圄，賴陰夔、陳琳營救得免。




太祖破袁氏，領兾州牧，辟琰為別駕從事，謂琰曰：「昨案戶籍，可得三十萬衆，故為大州也。」琰對曰：「今天下分崩，九州幅裂，二袁兄弟親尋干戈，兾方蒸庶暴骨原野。未聞王師仁聲先路，存問風俗，救其塗炭，而校計甲兵，唯此為先，斯豈鄙州士女所望於明公哉！」太祖改容謝之。于時賔客皆伏失色。




太祖征并州，留琰傅文帝於鄴。世子仍出田獵，變易服乘，志在驅逐。琰書諫曰：「蓋聞盤于游田，書之所戒，魯隱觀魚，春秋譏之，此周、孔之格言，二經之明義。殷鑒夏后，詩稱不遠，子卯不樂，禮以為忌，此又近者之得失，不可不深察也。袁族富彊，公子寬放，盤游滋侈，義聲不聞，哲人君子，俄有色斯之志，熊羆壯士，墯於吞噬之用，固所以擁徒百萬，跨有河朔，無所容足也。今邦國殄瘁，惠康未洽，士女企踵，所思者德。况公親御戎馬，上下勞慘，世子宜遵大路，慎以行正，思經國之高略，內鑒近戒，外揚遠節，深惟儲副，以身為寶。而猥襲虞旅之賤服，忽馳騖而陵險，志雉兎之小娛，忘社稷之為重，斯誠有識所以惻心也。唯世子燔翳捐褶，以塞衆望，不令老臣獲罪於天。」世子報曰：「昨奉嘉命，惠示雅數，欲使燔翳捐褶，翳已壞矣，褶亦去焉。後有此比，蒙復誨諸。」




太祖為丞相，琰復為東西曹掾屬徵事。初授東曹時，教曰：「君有伯夷之風，史魚之直，貪夫慕名而清，壯士尚稱而厲，斯可以率時者已。故授東曹，往踐厥職。」魏國初建，拜尚書。時未立太子，臨菑侯植有才而愛。太祖狐疑，以函令密訪於外。唯琰露板荅曰：「蓋聞春秋之義，立子以長，加五官將仁孝聦明，宜承正統。琰以死守之。」植，琰之兄女壻也。太祖貴其公亮，喟然歎息，


\gezhu{世語曰：植妻衣繡，太祖登臺見之，以違制命，還家賜死。}
遷中尉。


琰聲姿高暢，眉目疏朗，鬚長四尺，甚有威重，朝士瞻望，而太祖亦敬憚焉。
\gezhu{先賢行狀曰：琰清忠高亮，雅識經遠，推方直道，正色於朝。魏氏初載，委授銓衡，總齊清議，十有餘年。文武羣才，多所明拔。朝廷歸高，天下稱平。}
琰甞薦鉅鹿楊訓，雖才好不足，而清貞守道，太祖即禮辟之。後太祖為魏王，訓發表稱贊功伐，襃述盛德。時人或笑訓希世浮偽，謂琰為失所舉。琰從訓取表草視之，與訓書曰：「省表，事佳耳！時乎時乎，會當有變時。」琰本意譏論者好譴呵而不尋情理也。有白琰此書傲世怨謗者，太祖怒曰：「諺言『生女耳』，『耳』非佳語。『會當有變時』，意指不遜。」於是罰琰為徒隷，使人視之，辭色不撓。太祖令曰：「琰雖見刑，而通賔客，門若市人，對賔客虬鬚直視，若有所瞋。」遂賜琰死。
\gezhu{魏略曰：人得琰書，以裹幘籠，行都道中。時有與琰宿不平者，遙見琰名著幘籠，從而視之，遂白之。太祖以為琰腹誹心謗，乃收付獄，髠刑輸徒。前所白琰者又復白之云：「琰為徒，虬鬚直視，心似不平。」時太祖亦以為然，遂欲殺之。乃使清公大吏往經營琰，勑吏曰：「三日期消息。」琰不悟，後數日，吏故白琰平安。公忿然曰：「崔琰必欲使孤行刀鋸乎！」吏以是教告琰，琰謝吏曰：「我殊不宜，不知公意至此也！」遂自殺。}


始琰與司馬朗善，晉宣王方壯，琰謂朗曰：「子之弟，聦哲明允，剛斷英跱，殆非子之所及也。」
\gezhu{臣松之案：「跱」或作「特」，竊謂「英特」為是也。}
朗以為不然，而琰每秉此論。琰從弟林，少無名望，雖姻族猶多輕之，而琰常曰：「此所謂大器晚成者也，終必遠至。」涿郡孫禮、盧毓始入軍府，琰又名之曰：「孫疏亮亢烈，剛簡能斷，盧清警明理，百鍊不消，皆公才也。」後林、禮、毓咸至鼎輔。及琰友人公孫方、宋階早卒，琰撫其遺孤，恩若己子。其鑒識篤義，類皆如此。
\gezhu{魏略曰：明帝時，崔林甞與司空陳羣共論兾州人士，稱琰為首。羣以「智不存身」貶之。林曰：「大丈夫為有邂逅耳，即如卿諸人，良足貴乎！」}


初，太祖性忌，有所不堪者，魯國孔融、
\gezhu{融字文舉。續漢書：融，孔子二十世孫也。高祖父尚，鉅鹿太守。父宙，太山都尉。融幼有異才。時河南尹李膺有重名，勑門下簡通賔客，非當世英賢及通家子孫弗見也。融年十餘歲，欲觀其為人，遂造膺門，語門者曰：「我，李君通家子孫也。」膺見融，問曰：「高明父祖，甞與僕周旋乎？」融曰：「然。先君孔子與君先人李老君，同德比義而相師友，則融與君累世通家也。」衆坐奇之，僉曰：「異童子也。」太中大夫陳煒後至，同坐以告煒，煒曰：「人小時了了者，大亦未必奇也。」融荅曰：「即如所言，君之幼時，豈實慧乎！」膺大笑，顧謂曰：「高明長大，必為偉器。」山陽張儉，以中正為中常侍侯覽所忿疾，覽為刊章下州郡捕儉。儉與融兄襃有舊，亡投襃。遇襃出，時融年十六，儉以其少不告也。融知儉長者，有窘迫色，謂曰：「吾獨不能為君主邪！」因留舍藏之。後事泄，相國以下密就掩捕，儉得脫走，登時收融及襃送獄。融曰：「保納藏舍者融也，融當坐之。」襃曰：「彼來求我，罪我之由，非弟之過，我當坐之。」兄弟爭死，郡縣疑不能決，乃上讞，詔書令襃坐焉。融由是名震遠近，與平原陶丘洪、陳留邊讓，並以俊秀，為後進冠蓋。融持論經理不及讓等，而逸才宏博過之。司徒大將軍辟舉高第，累遷北軍中候、虎賁中郎將、北海相，時年二十八。承黃巾殘破之後，脩復城邑，崇學校，設庠序，舉賢才，顯儒士。以彭璆為方正，邴原為有道，王脩為孝廉。告高密縣為鄭玄特立一鄉，名為鄭公鄉。又國人無後，及四方游士有死亡者，皆為棺木而殯葬之。郡人甄子然孝行知名，早卒，融恨不及之，乃令配食縣社。其禮賢如此。在郡六年，劉備表融領青州刺史。建安元年，徵還為將作大匠，遷少府。每朝會訪對，輙為議主，諸卿大夫寄名而已。}
\gezhu{司馬彪九州春秋曰：融在北海，自以智能優贍，溢才命世，當時豪俊皆不能及。亦自許大志，且欲舉軍曜甲，與羣賢要功，自於海岱結殖根本，不肯碌碌如平居郡守，事方伯、赴期會而已。然其所任用，好奇取異，皆輕剽之才。至於稽古之士，謬為恭敬，禮之雖備，不與論國政也。高密鄭玄，稱之鄭公，執子孫禮。及高談教令，盈溢官曹，辭氣溫雅，可玩而誦。論事考實，難可悉行。但能張磔網羅，其自理甚疏。租賦少稽，一朝殺五部督郵。姦民汙吏，猾亂朝市，亦不能治。幽州精兵亂，至徐州，卒到城下，舉國皆恐。融直出說之，令無異志。遂與別校謀夜覆幽州，幽州軍敗，悉有其衆。無幾時，還復叛亡。黃巾將至，融大飲醇酒，躬自上馬，禦之淶水之上。寇令上部與融相拒，兩翼徑涉水，直到所治城。城潰，融不得入，轉至南縣，左右稍叛。連年傾覆，事無所濟，遂不能保鄣四境，棄郡而去。後徙徐州，以北海相自還領青州刺史，治郡北陲。欲附山東，外接遼東，得戎馬之利，建樹根本，孤立一隅，不與共也。于時曹、袁、公孫共相首尾，戰士不滿數百，穀不至萬斛。王子法、劉孔慈凶辯小才，信為腹心。左丞祖、劉義遜清儁之士，備在坐席而已，言此民望，不可失也。丞祖勸融自託彊國，融不聽而殺之。義遜棄去。遂為袁譚所攻，自春至夏，城小寇衆，流矢雨集。然融憑几安坐，讀書論議自若。城壞衆亡，身奔山東，室家為譚所虜。}
\gezhu{張璠漢紀曰：融在郡八年，僅以身免。帝初都許，融以為宜略依舊制，定王畿，正司隷所部為千里之封，乃引公卿上書言其義。是時天下草創，曹、袁之權未分，融所建明，不識時務。又天性氣爽，頗推平生之意，狎侮太祖。太祖制酒禁，而融書啁之曰：「天有酒旗之星，地列酒泉之郡，人有旨酒之德，故堯不飲千鍾，無以成其聖。且桀紂以色亡國，今令不禁婚姻也。」太祖外雖寬容，而內不能平。御史大夫郗慮知旨，以法免融官。歲餘，拜太中大夫。雖居家失勢，而賔客日滿其門，愛才樂酒，常歎曰：「坐上客常滿，鐏中酒不空，吾無憂矣。」虎賁士有貌似蔡邕者，融每酒酣，輙引與同坐，曰：「雖無老成人，尚有典刑。」其好士如此。}
\gezhu{續漢書曰：太尉楊彪與袁術婚姻，術僭號，太祖與彪有隙，因是執彪，將殺焉。融聞之，不及朝服，往見太祖曰：「楊公累世清德，四葉重光，周書『父子兄弟，罪不相及』，況以袁氏之罪乎？易稱『積善餘慶』，但欺人耳。」太祖曰：「國家之意也。」融曰：「假使成王欲殺召公，則周公可得言不知邪？今天下纓緌縉紳之士所以瞻仰明公者，以明公聦明仁智，輔相漢朝，舉直措枉，致之雍熈耳。今橫殺無辜，則海內觀聽，誰不解體？孔融魯國男子，明日便當褰衣而去，不復朝矣。」太祖意解，遂理出彪。}
\gezhu{魏氏春秋曰：袁紹之敗也，融與太祖書曰：「武王伐紂，以妲己賜周公。」太祖以融學博，謂書傳所紀見。後問之，對曰：「以今度之，想其當然耳！」十三年，融對孫權使，有訕謗之言，坐棄市。二子年八歲，時方弈棊，融被收，端坐不起。左右曰：「而父見執，不起何也？」二子曰：「安有巢毀而卵不破者乎！」遂俱見殺。融有高名清才，世多哀之。太祖懼遠近之議也，乃令曰：「太中大夫孔融旣伏其罪矣，然世人多採其虛名，少於核實，見融浮豔，好作變異，眩其誑詐，不復察其亂俗也。此州人說平原禰衡受傳融論，以為父母與人無親，譬若缻器，寄盛其中，又言若遭饑饉，而父不肖，寧贍活餘人。融違天反道，敗倫亂理，雖肆市朝，猶恨其晚。更以此事列上，宣示諸軍將校掾屬，皆使聞見。」}
\gezhu{世語曰：融二子，皆齠齓。融見收，顧謂二子曰：「何以不辭？」二子俱曰：「父尚如此，復何所辭！」以為必俱死也。臣松之以為世語云融二子不辭，知必俱死，猶差可安。如孫盛之言，誠所未譬。八歲小兒，能玄了禍福，聦明特達，卓然旣遠，則其憂樂之情，宜其有過成人，安有見父收執而曾無變容，弈棊不起，若在暇豫者乎？昔申生就命，言不忘父，不以己身將死而廢念父之情也。父安猶尚若茲，而況於顛沛哉？盛以此為美談，無乃賊夫人之子與！蓋由好奇情多，而不知言之傷理。}
南陽許攸、
\gezhu{魏略曰：攸字子遠，少與袁紹及太祖善。初平中隨紹在兾州，甞在坐席言議。官渡之役，諫紹勿與太祖相攻，語在紹傳。紹自以彊盛，必欲極其兵勢。攸知不可為謀，乃亡詣太祖。紹破走，及後得兾州，攸有功焉。攸自恃勳勞，時與太祖相戲，每在席，不自限濟，至呼太祖小字，曰：「某甲，卿不得我，不得兾州也。」太祖笑曰：「汝言是也。」然內嫌之。其後從行出鄴東門，顧謂左右曰：「此家非得我，則不得出入此門也。」人有白者，遂見收之。}
婁圭，皆以恃舊不虔見誅。
\gezhu{魏略曰：婁圭字子伯，少與太祖有舊。初平中在荊州北界合衆，後詣太祖。太祖以為大將，不使典兵，常在坐席言議。及河北平定，隨在兾州。其後太祖從諸子出游，子伯時亦隨從。子伯顧謂左右曰：「此家父子，如今日為樂也。」人有白者，太祖以為有腹誹意，遂收治之。吳書曰：子伯少有猛志，甞歎息曰：「男兒居世，會當得數萬兵千匹騎著後耳！」儕輩笑之。後坐藏亡命，被繫當死，得踰獄出，捕者追之急，子伯乃變衣服如助捕者，吏不能覺，遂以得免。會天下義兵起，子伯亦合衆與劉表相依。後歸曹公，遂為所待，軍國大計常與焉。劉表亡，曹公向荊州。表子琮降，以節迎曹公，諸將皆疑詐，曹公以問子伯。子伯曰：「天下擾攘，各貪王命以自重，今以節來，是必至誠。」曹公曰：「大善。」遂進兵。寵秩子伯，家累千金，曰：「婁子伯富樂於孤，但勢不如孤耳！」從破馬超等，子伯功為多。曹公常歎曰：「子伯之計，孤不及也。」後與南郡習授同載，見曹公出，授曰：「父子如此，何其快耳！」子伯曰：「居世間，當自為之，而但觀他人乎！」授乃白之，遂見誅。魚豢曰：古人有言曰：「得鳥者，羅之一目也，然張一目之羅，終不得鳥矣。鳥能遠飛，遠飛者，六翮之力也，然無衆毛之助，則飛不遠矣。」以此推之，大魏之作，雖有功臣，亦未必非茲輩胥附之由也。}
而琰最為世所痛惜，至今冤之。
\gezhu{世語曰：琰兄孫諒，字士文，以簡素稱，仕晉為尚書大鴻臚。荀綽兾州記云諒即琰之孫也。}

\end{pinyinscope}