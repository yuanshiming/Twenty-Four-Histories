\article{徐弈傳}
\begin{pinyinscope}
 
 
 徐弈字季才，東莞人也。避難江東，孫策禮命之。弈改姓名，微服還本郡。太祖為司空，辟為掾屬，從西征馬超。超破，軍還。時關中新服，未甚安，留弈為丞相長史，鎮撫西京，西京稱其威信。轉為雍州刺史，復還為東曹屬。丁儀等見寵於時，並害之，而弈終不為動。
 
 
\gezhu{魏書曰：或謂弈曰：「夫以史魚之直，孰與蘧伯玉之智？丁儀方貴重，宜思所以下之。」弈曰：「以公明聖，儀豈得乆行其偽乎！且姧以事君者，吾所能禦也，子寧以他規我。」傅子曰：武皇帝，至明也。崔琰、徐弈，一時清賢，皆以忠信顯於魏朝；丁儀間之，徐弈失位而崔琰被誅。}
 出為魏郡太守。太祖征孫權，徙為留府長史，謂奕曰：「君之忠亮，古人不過也，然微太嚴。昔西門豹佩韋以自緩，夫能以柔弱制剛彊者，望之於君也。今使君統留事，孤無復還顧之憂也。」魏國旣建，為尚書，復典選舉，遷尚書令。
 
 
太祖征漢中，魏諷等謀反，中尉楊俊左遷。太祖歎曰：「諷所以敢生亂心，以吾爪牙之臣無遏姦防謀者故也。安得如諸葛豐者，使代俊乎！」桓階曰：「徐弈其人也。」太祖乃以弈為中尉，手令曰：「昔楚有子玉，文公為之側席而坐；汲黯在朝，淮南為之折謀。詩稱『邦之司直』，君之謂與！」在職數月，疾篤乞退，拜諫議大夫，卒。
 \gezhu{魏書曰：文帝每與朝臣會同，未甞不嗟歎，思弈之為人。弈無子，詔以其族子統為郎，以奉弈後。}
 
 
\end{pinyinscope}