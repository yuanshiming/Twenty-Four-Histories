\article{滕胤傳}
\begin{pinyinscope}
 
 
 滕胤字承嗣，北海劇人也。伯父耽，父冑，與劉繇州里通家，以世擾亂，渡江依繇。孫權為車騎將軍，拜耽右司馬，以寬厚稱，早卒，無嗣。冑善屬文，權待以賔禮，軍國書疏，常令損益潤色之，亦不幸短命。權為吳王，追錄舊恩，封胤都亭侯。少有節操，美容儀。
 
 
\gezhu{吳書曰：胤年十二，而孤單煢立，能治身厲行。為人白晢，威儀可觀。每正朔朝賀脩勤，在位大臣見者，無不歎賞。}
 弱冠尚公主。年三十，起家為丹楊太守，徙吳郡、會稽，所在見稱。
 \gezhu{吳書曰：胤上表陳及時宜，及民間優劣，多所匡弼。權以胤故，增重公主之賜，屢加存問。胤每聽辭訟，斷罪法，察言觀色，務盡情理。人有窮冤悲苦之言，對之流涕。}
 
 
 
 
 太元元年，權寢疾，詣都，留為太常，與諸葛恪等俱受遺詔輔政。孫亮即位，加衞將軍。
 
 
恪將悉衆伐魏，胤諫恪曰：「君以喪代之際，受伊、霍之託，入安本朝，出摧彊敵，名聲振於海內，天下莫不震動，萬姓之心，兾得蒙君而息。今猥以勞役之後，興師出征，民疲力屈，遠主有備。若攻城不克，野略無獲，是喪前勞而招後責也。不如案甲息師，觀隙而動。且兵者大事，事以衆濟，衆苟不恱，君獨安之？」恪曰：「諸云不可者，皆不見計筭，懷居苟安者也，而子復以為然，吾何望焉？夫以曹芳闇劣，而政在私門，彼之臣民，固有離心。今吾因國家之資，藉戰勝之威，則何往而不克哉！」以胤為都下督，掌統留事。胤白日接賔客，夜省文書，或通曉不寐。
 \gezhu{吳書曰：胤寵任彌高，接士愈勤，表奏書疏，皆自經意，不以委下。}
 
 
\end{pinyinscope}