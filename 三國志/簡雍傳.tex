\article{簡雍傳}
\begin{pinyinscope}
 
 
 簡雍字憲和，涿郡人也。少與先主有舊，隨從周旋。先主至荊州，雍與麋笁、孫乾同為從事中郎，常為談客，往來使命。先主入益州，劉璋見雍，甚愛之。後先主圍成都，遣雍往說璋，璋遂與雍同輿而載，出城歸命。先主拜雍為昭德將軍。優游風儀，性簡傲跌宕，在先主坐席，猶箕踞傾倚，威儀不肅，自縱適；諸葛亮已下則獨擅一榻，項枕卧語，無所為屈。時天旱禁酒，釀者有刑。吏於人家索得釀具，論者欲令與作酒者同罰。雍與先主游觀，見一男女行道，謂先主曰：「彼人欲行淫，何以不縛？」先主曰：「卿何以知之？」雍對曰：「彼有其具，與欲釀者同。」先主大笑，而原欲釀者。雍之滑稽，皆此類也。
 
 
\gezhu{或曰：雍本姓耿，幽州人語謂耿為簡，遂隨音變之。}
 
 
\end{pinyinscope}