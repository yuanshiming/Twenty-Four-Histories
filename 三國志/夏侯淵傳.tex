\article{夏侯淵傳}
\begin{pinyinscope}
 
 
 夏侯淵字妙才，惇族弟也。太祖居家，曾有縣官事，淵代引重罪，太祖營救之，得免。
 
 
\gezhu{魏略曰：時兖、豫大亂，淵以饑乏，棄其幼子，而活亡弟孤女。}
 太祖起兵，以別部司馬、騎都尉從，遷陳留、潁川太守。及與袁紹戰於官渡，行督軍校尉。紹破，使督兖、豫、徐州軍糧；時軍食少，淵傳饋相繼，軍以復振。昌狶反，遣于禁擊之，未拔，復遣淵與禁并力，遂擊狶，降其十餘屯，狶詣禁降。淵還，拜典軍校尉。
 \gezhu{魏書曰：淵為將，赴急疾，常出敵之不意，故軍中為之語曰：「典軍校尉夏侯淵，三日五百，六日一千。」}
 濟南、樂安黃巾徐和、司馬俱等攻城，殺長吏，淵將泰山、齊、平原郡兵擊，大破之，斬和，平諸縣，收其糧穀以給軍士。
 
 
 
 
 十四年，以淵為行領軍。太祖征孫權還，使淵督諸將擊廬江叛者雷緒，緒破，又行征西護軍，督徐晃擊太原賊，攻下二十餘屯，斬賊帥商曜，屠其城。從征韓遂等，戰於渭南。又督朱靈平隃糜、汧氐。與太祖會安定，降楊秋。
 
 
 
 
 十七年，太祖乃還鄴，以淵行護軍將軍，督朱靈、路招等屯長安，擊破南山賊劉雄，降其衆。圍遂、超餘黨梁興於鄠，拔之，斬興，封博昌亭侯。馬超圍涼州刺史韋康於兾，淵救康，未到，康敗。去兾二百餘里，超來逆戰，軍不利。汧氐反，淵引軍還。
 
 
 
 
 十九年，趙衢、尹奉等謀討超，姜叙起兵鹵城以應之。衢等譎說超，使出擊叙，於後盡殺超妻子。超奔漢中，還圍祁山。叙等急求救，諸將議者欲須太祖節度。淵曰：「公在鄴，反覆四千里，比報，叙等必敗，非救急也。」遂行，使張郃督步騎五千在前，從陳倉狹道入，淵自督糧在後。郃至渭水上，超將氐羌數千逆郃。未戰，超走，郃進軍收超軍器械。淵到，諸縣皆已降。韓遂在顯親，淵欲襲取之，遂走。淵收遂軍糧，追至略陽城，去遂二十餘里，諸將欲攻之，或言當攻興國氐。淵以為遂兵精，興國城固，攻不可卒拔，不如擊長離諸羌。長離諸羌多在遂軍，必歸救其家。若捨羌獨守則孤，救長離則官兵得與野戰，可必虜也。淵乃留督將守輜重，輕兵步騎到長離，攻燒羌屯，斬獲甚衆。諸羌在遂軍者，各還種落。遂果救長離，與淵軍對陣。諸將見遂衆，惡之，欲結營作塹乃與戰。淵曰：「我轉鬬千里，今復作營塹，則士衆罷弊，不可乆。賊雖衆，易與耳。」乃鼔之，大破遂軍，得其旌麾，還略陽，進軍圍興國。氐王千萬逃奔馬超，餘衆降。轉擊高平屠各，皆散走，收其糧穀牛馬。乃假淵節。
 
 
 
 
 初，枹罕宋建因涼州亂，自號河首平漢王。太祖使淵帥諸將討建。淵至，圍枹罕，月餘拔之，斬建及所置丞相已下。淵別遣張郃等平河關，渡河入小湟中，河西諸羌盡降，隴右平。太祖下令曰：「宋建造為亂逆三十餘年，淵一舉滅之，虎步關右，所向無前。仲尼有言：『吾與爾不如也。』」
 
 
 
 
 二十一年，增封三百戶，并前八百戶。還擊武都氐羌下辯，收氐穀十餘萬斛。太祖西征張魯，淵等將涼州諸將侯王已下，與太祖會休亭。太祖每引見羌、胡，以淵畏之。會魯降，漢中平，以淵行都護將軍，督張郃、徐晃等平巴郡。太祖還鄴，留淵守漢中，即拜淵征西將軍。
 
 
 
 
 二十三年，劉備軍陽平關，淵率諸將拒之，相守連年。二十四年正月，備夜燒圍鹿角。淵使張郃護東圍，自將輕兵護南圍。備挑郃戰，郃軍不利。淵分所將兵半助郃，為備所襲，淵遂戰死。謚曰愍侯。
 
 
 
 
 初，淵雖數戰勝，太祖常戒曰：「為將當有怯弱時，不可但恃勇也。將當以勇為本，行之以智計；但知任勇，一匹夫敵耳。」
 
 
淵妻，太祖內妹。長子衡，尚太祖弟海陽哀侯女，恩寵特隆。衡襲爵，轉封安寧亭侯。黃初中，賜中子霸，太和中，賜霸四弟爵皆關內侯。霸，正始中為討蜀護軍右將軍，進封愽昌亭侯，素為曹爽所厚。聞爽誅，自疑，亡入蜀。以淵舊勳赦霸子，徙樂浪郡。
 \gezhu{魏略曰：霸字仲權。淵為蜀所害，故霸常切齒，欲有報蜀意。黃初中為偏將軍。子午之役，霸召為前鋒，進至興世圍，安營在曲谷中。蜀人望知其是霸也，指下兵攻之。霸手戰鹿角間，賴救至，然後解。後為右將軍，屯隴西，其養士和戎，並得其歡心。至正始中，代夏侯儒為征蜀護軍，統屬征西。時征西將軍夏侯玄，於霸為從子，而玄於曹爽為外弟。及司馬宣王誅曹爽，遂召玄，玄來東。霸聞曹爽被誅而玄又徵，以為禍必轉相及，心旣內恐；又霸先與雍州刺史郭淮不和，而淮代玄為征西，霸尤不安，故遂奔蜀。南趣陰平而失道，入窮谷中，糧盡，殺馬步行，足破，卧巖石下，使人求道，未知何之。蜀聞之，乃使人迎霸。初，建安五年，時霸從妹年十三四，在本郡，出行樵採，為張飛所得。飛知其良家女，遂以為妻，產息女，為劉禪皇后。故淵之初亡，飛妻請而葬之。及霸入蜀，禪與相見，釋之曰：「卿父自遇害於行間耳，非我先人之手刃也。」指其兒子以示之曰：「此夏侯氏之甥也。」厚加爵寵。}
 霸弟威，官至兖州刺史。
 \gezhu{世語曰：威字季權，任俠。貴歷荊、兖二州刺史。子駿，并州刺史。次莊，淮南太守。莊子湛，字孝若，以才愽文章，至南陽相、散騎常侍。莊，晉景陽皇后姊夫也。由此一門侈盛於時。}
 威弟惠，樂安太守。
 \gezhu{文章叙錄曰：惠字稚權，幼以才學見稱，善屬奏議。歷散騎黃門侍郎，與鍾毓數有辯駮，事多見從。遷燕相、樂安太守。年三十七卒。}
 惠弟和，河南尹。
 \gezhu{世語曰：和字義權，清辯有才論。歷河南尹、太常。淵弟三子稱，弟五子榮。從孫湛為其序曰：「稱字叔權。自孺子而好合聚童兒，為之渠帥，戲必為軍旅戰陳之事，有違者輒嚴以鞭捶，衆莫敢逆。淵陰奇之，使讀項羽傳及兵書，不肯，曰：『能則自為耳，安能學人？』年十六，淵與之田，見奔虎，稱驅馬逐之，禁之不可，一箭而倒。名聞太祖，太祖把其手，喜曰：『我得汝矣！』與文帝為布衣之交，每讌會，氣陵一坐，辯士不能屈。世之高名者多從之游。年十八卒。弟榮，字幼權。幼聦惠，七歲能屬文，誦書日千言，經目輒識之。文帝聞而請焉。賔客百餘人，人一奏刺，悉書其鄉邑名氏，世所謂爵里刺也，客示之，一寓目，使之遍談，不謬一人。帝深奇之。漢中之敗，榮年十三，左右提之走，不肯，曰：『君親在難，焉所逃死！』乃奮劒而戰，遂沒陣。」}
 衡薨，子績嗣，為虎賁中郎將。績薨，子襃嗣。
 
 
\end{pinyinscope}