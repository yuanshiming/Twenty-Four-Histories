\article{孫乾傳}
\begin{pinyinscope}
 
 
 孫乾字公祐，北海人也。先主領徐州，辟為從事，
 
 
\gezhu{鄭玄傳云：玄薦乾於州。乾被辟命，玄所舉也。}
 後隨從周旋。先主之背曹公，遣乾自結袁紹，將適荊州，乾又與麋笁俱使劉表，皆如意指。後表與袁尚書，說其兄弟分爭之變，曰：「每與劉左將軍、孫公祐共論此事，未甞不痛心入骨，相為悲傷也。」其見重如此。先主定益州，乾自從事中郎為秉忠將軍，見禮次麋笁，與簡雍同等。頃之，卒。
 
 
\end{pinyinscope}