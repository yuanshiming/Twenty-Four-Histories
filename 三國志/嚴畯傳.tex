\article{嚴畯傳}
\begin{pinyinscope}
 
 
 嚴畯字曼才，彭城人也。少耽學，善詩、書、三禮，又好說文。避亂江東，與諸葛瑾、步隲齊名友善。性質直純厚，其於人物，忠告善道，志存補益。張昭進之於孫權，權以為騎都尉、從事中郎。及橫江將軍魯肅卒，權以畯代肅，督兵萬人，鎮據陸口。衆人咸為畯喜，畯前後固辭：「樸素書生，不閑軍事，非才而據，咎悔必至。」發言慷慨，至于流涕，
 
 
\gezhu{志林曰：權又試畯騎，上馬墮鞍。}
 權乃聽焉。世嘉其能以實讓。權為吳王，及稱尊號，畯嘗為衞尉，使至蜀，蜀相諸葛亮深善之。不畜祿賜，皆散之親戚知故，家常不充。廣陵劉穎與畯有舊，穎精學家巷，權聞徵之，以疾不就。其弟略為零陵太守，卒官，穎往赴喪，權知其詐病，急驛收錄。畯亦馳語穎，使還謝權。權怒廢畯，而穎得免罪。乆之，以畯為尚書令，後卒。
 \gezhu{吳書曰：晙時年七十八，二子凱、爽。凱官至升平少府。}
 
 
 
 
 畯著孝經傳、潮水論，又與裴玄、張承論管仲、季路，皆傳於世。玄字彥黃，下邳人也，亦有學行，官至太中大夫。問子欽齊桓、晉文、夷、惠四人優劣，欽荅所見，與玄相反覆，各有文理。欽與太子登游處，登稱其翰采。
 
 
\end{pinyinscope}