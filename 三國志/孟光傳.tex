\article{孟光傳}
\begin{pinyinscope}
 
 
 孟光字孝裕，河南洛陽人，漢太尉孟郁之族。
 
 
\gezhu{續漢書曰：郁，中常侍孟賁之弟。}
 靈帝末為講部吏。獻帝遷都長安，遂逃入蜀，劉焉父子待以客禮。博物識古，無書不覽，尤銳意三史，長於漢家舊典。好公羊春秋而譏呵左氏，每與來敏爭此二義，光常譊譊讙咋。
 \gezhu{譊音奴交反。讙音休袁反。咋音徂格反。}
 先主定益州，拜為議郎，與許慈等並掌制度。後主踐阼，為符節令、屯騎校尉、長樂少府，遷大司農。延熈九年秋，大赦，光於衆中責大將軍費禕曰：「夫赦者，偏枯之物，非明世所宜有也。衰弊窮極，必不得已，然後乃可權而行之耳。今主上仁賢，百僚稱職，有何旦夕之危，倒懸之急，而數施非常之恩，以惠姦宄之惡乎？又鷹隼始擊，而更原宥有罪，上犯天時，下違人理。老夫耄朽，不達治體，竊謂斯法難以經乆，豈具瞻之高美，所望於明德哉！」禕但顧謝踧踖而已。光之指摘痛癢，多如是類，故執政重臣，心不能恱，爵位不登；每直言無所囬避，為代所嫌。太常廣漢鐔承、
 \gezhu{華陽國志曰：承字公文，歷郡守少府。}
 光祿勳河東裴儁等，年資皆在光後，而登據上列，處光之右，蓋以此也。
 \gezhu{傅暢裴氏家記曰：儁字奉先，魏尚書令潛弟也。儁姊夫為蜀中長史，儁送之，時年十餘歲，遂遭漢末大亂，不復得還。旣長知名，為蜀所推重也。子越，字令緒，為蜀督軍。蜀破，遷還洛陽，拜議郎。}
 
 
 
 
 後進文士祕書郎郤正數從光諮訪，光問正太子所習讀并其情性好尚，正荅曰：「奉親虔恭，夙夜匪懈，有古世子之風；接待羣僚，舉動出於仁恕。」光曰：「如君所道，皆家戶所有耳；吾今所問，欲知其權略智調何如也。」正曰：「世子之道，在於承志竭歡，旣不得妄有所施為，且智調藏於胷懷，權略應時而發，此之有無，焉可豫設也？」光解正慎宜，不為放談，乃曰：「吾好直言，無所回避，每彈射利病，為世人所譏嫌疑；省君意亦不甚好吾言，然語有次。今天下未定，智意為先，智意雖有自然，然不可力彊致也。此儲君讀書，寧當傚吾等竭力博識以待訪問，如傅士探策講試以求爵位邪！當務其急者。」正深謂光言為然。後光坐事免官，年九十餘卒。
 
 
\end{pinyinscope}