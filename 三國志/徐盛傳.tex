\article{徐盛傳}
\begin{pinyinscope}
 
 
 徐盛字文嚮，琅邪莒人也。遭亂，客居吳，以勇氣聞。孫權統事，以為別部司馬，授兵五百人，守柴桑長，拒黃祖。祖子射，甞率數千人下攻盛。盛時吏士不滿二百，與相拒擊，傷射吏士千餘人。已乃開門出戰，大破之。射遂絕迹不復為寇。權以為校尉、蕪湖令。復討臨城南阿山賊有功，徙中郎將，督校兵。
 
 
 
 
 曹公出濡須，從權禦之。魏甞大出橫江，盛與諸將俱赴討。時乘蒙衝，遇迅風，船落敵岸下，諸將恐懼，未有出者，盛獨將兵，上突斫敵，敵披退走，有所傷殺，風止便還，權大壯之。
 
 
 
 
 及權為魏稱藩，魏使邢貞拜權為吳王。權出都亭候貞，貞有驕色，張昭旣怒，而盛忿憤，顧謂同列曰：「盛等不能奮身出命，為國家并許洛，吞巴蜀，而令吾君與貞盟，不亦辱乎！」因涕泣橫流。貞聞之，謂其旅曰：「江東將相如此，非乆下人者也。」
 
 
 
 
 後遷建武將軍，封都亭侯，領廬江太守，賜臨城縣為奉邑。劉備次西陵，盛攻取諸屯，所向有功。曹休出洞口，盛與呂範、全琮渡江拒守。遭大風，船人多喪，盛收餘兵，與休夾江。休使兵將就船攻盛，盛以少禦多，敵不能克，各引軍退。遷安東將軍，封蕪湖侯。
 
 
 
 
 後魏文帝大出，有渡江之志，盛建計從建業築圍，作薄落，圍上設假樓，江中浮船。諸將以為無益，盛不聽，固立之。文帝到廣陵，望圍愕然，彌漫數百里，而江水盛長，便引軍退。諸將乃伏。
 
 
\gezhu{干寶晉紀所云疑城，已注孫權傳。魏氏春秋云：文帝歎曰：「魏雖有武騎千羣，無所用也。」}
 
 
 
 
 黃武中卒。子楷，襲爵領兵。
 
 
\end{pinyinscope}