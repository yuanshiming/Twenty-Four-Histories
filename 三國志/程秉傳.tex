\article{程秉傳}
\begin{pinyinscope}
 
 
 程秉字德樞，汝南南頓人也。逮事鄭玄，後避亂交州，與劉熈考論大義，遂博通五經。士燮命為長史。權聞其名儒，以禮徵秉，旣到，拜太子太傅。黃武四年，權為太子登娉周瑜女，秉守太常，迎妃於吳，權親幸秉船，深見優禮。旣還，秉從容進說登曰：「婚姻人倫之始，王教之基，是以聖王重之，所以率先衆庶，風化天下，故詩美關雎，以為稱首。願太子尊禮教於閨房，存周南之所詠，則道化隆於上，頌聲作於下矣。」登笑曰：「將順其美，匡救其惡，誠所賴於傅君也。」
 
 
 
 
 病卒官。著周易摘、尚書駮、論語弼，凡三萬餘言。秉為傅時，率更令河南徵崇亦篤學立行云。
 
 
\gezhu{吳錄曰：崇字子和，治易、春秋左氏傳，兼善內術。本姓李，遭亂更姓，遂隱於會稽，躬耕以求其志。好尚者從學，所教不過數人輒止，欲令其業必有成也。所交結如丞相步隲等，咸親焉。嚴畯薦崇行足以厲俗，學足以為師。初見太子登，以疾賜不拜。東宮官僚皆從諮詢。太子數訪以異聞。年七十而卒。}
 
 
\end{pinyinscope}