\article{吳主權潘夫人傳}
\begin{pinyinscope}
 
 
 吳主權潘夫人，會稽句章人也。父為吏，坐法死。夫人與姊俱輸織室，權見而異之，召充後宮。得幸有娠，夢有似龍頭授己者，己以蔽膝受之，遂生孫亮。赤烏十三年，亮立為太子，請出嫁夫人之姊，權聽許之。明年，立夫人為皇后。性險妬容媚，自始至卒，譖害袁夫人等甚衆。
 
 
\gezhu{吳錄曰：袁夫人者，袁術女也，有節行而無子。權數以諸姬子與養之，輒不育。及步夫人薨，權欲立之。夫人自以無子，固辭不受。}
 權不豫，夫人使問中書令孫弘呂后專制故事。侍疾疲勞，因以羸疾，諸宮人伺其昏卧，共縊殺之，託言中惡。後事泄，坐死者六七人。權尋薨，合葬蔣陵。孫亮即位，以夫人姊壻譚紹為騎都尉，授兵。亮廢，紹與家屬送本郡廬陵。
 
 
\end{pinyinscope}