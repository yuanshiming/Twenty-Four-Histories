\article{和洽傳}
\begin{pinyinscope}
 
 
 和洽字陽士，汝南西平人也。舉孝廉，大將軍辟，皆不就。袁紹在兾州，遣使迎汝南士大夫。洽獨以「兾州土平民彊，英桀所利，四戰之地。本初乘資，雖能彊大，然雄豪方起，全未可必也。荊州劉表無他遠志，愛人樂士，土地險阻，山夷民弱，易依倚也」。遂與親舊俱南從表，表以上客待之。洽曰：「所以不從本初，辟爭地也。昏世之主，不可黷近，乆而阽危，
 
 
\gezhu{臣松之案漢書文紀曰「阽於死亡」，食貨志曰「阽危若是」，注曰「阽音鹽，如屋簷，近邊欲墮之意也。」一曰「臨危曰阽」。}
 必有讒慝閒其中者。」遂南度武陵。
 
 
太祖定荊州，辟為丞相掾屬。時毛玠、崔琰並以忠清幹事，其選用先尚儉節。洽言曰：「天下大器，在位與人，不可以一節儉也。儉素過中，自以處身則可，以此節格物，所失或多。今朝廷之議，吏有著新衣、乘好車者，謂之不清；長吏過營，形容不飾，衣裘弊壞者，謂之廉潔。至令士大夫故汙辱其衣，藏其輿服；朝府大吏，或自挈壺飱以入官寺。夫立教觀俗，貴處中庸，為可繼也。今崇一概難堪之行以檢殊塗，勉而為之，必有疲瘁。古之大教，務在通人情而已。凡激詭之行，則容隱偽矣。」
 \gezhu{孫盛曰：昔先王御世，觀民設教，雖質文因時，損益代用，至於車服禮秩，貴賤等差，其歸一揆。魏承漢亂，風俗侈泰，誠宜仰思古制，訓以約簡，使奢不陵肆，儉足中禮，進無蜉蝣之刺，退免採莫之譏；如此則治道隆而頌聲作矣。夫矯枉過正則巧偽滋生，以克訓下則民志險隘，非聖王所以陶化民物，閑邪存誠之道。和洽之言，於是允矣。}
 
 
 
 
 魏國旣建，為侍中，後有白毛玠謗毀太祖，太祖見近臣，怒甚。洽陳玠素行有本，求案實其事。罷朝，太祖令曰：「今言事者白玠不但謗吾也。乃復為崔琰觖望。此損君臣恩義，妄為死友怨歎，殆不可忍也。昔蕭、曹與高祖並起微賤，致功立勳。高祖每在屈笮，二相恭順，臣道益彰，所以祚及後世也。和侍中比求實之，所以不聽，欲重參之耳。」洽對曰：「如言事者言，玠罪過深重，非天地所覆載。臣非敢曲理玠以枉大倫也，以玠出羣吏之中，特見拔擢，顯在首職，歷年荷寵，剛直忠公，為衆所憚，不宜有此。然人情難保，要宜考覈，兩驗其實。今聖恩垂含垢之仁，不忍致之于理，更使曲直之分不明，疑自近始。」太祖曰：「所以不考，欲兩全玠及言事者耳。」洽對曰：「玠信有謗上之言，當肆之巿朝；若玠無此，言事者加誣大臣以誤主聽；二者不加檢覈，臣竊不安。」太祖曰：「方有軍事，安可受人言便考之邪？狐射姑刺陽處父於朝，此為君之誡也。」
 
 
 
 
 太祖克張魯，洽陳便宜以時拔軍徙民，可省置守之費。太祖未納，其後竟徙民棄漢中。出為郎中令。文帝踐阼，為光祿勳，封安城亭侯。明帝即位，進封西陵鄉侯，邑二百戶。
 
 
 
 
 太和中，散騎常侍高堂隆奏：「時風不至，而有休廢之氣，必有司不勤職事以失天常也。」詔書謙虛引咎，博諮異同。洽以為「民稀耕少，浮食者多。國以民為本，民以穀為命。故廢一時之農，則失育命之本。是以先王務蠲煩費，以專耕農。自春夏已來，民窮於役，農業有廢，百姓嚻然，時風不至，未必不由此也。消復之術，莫大於節儉。太祖建立洪業，奉師徒之費，供軍賞之用，吏士豐於資食，倉府衍於穀帛，由不飾無用之宮，絕浮華之費，方今之要，固在息省勞煩之役，損除他餘之務，以為軍戎之儲。三邊守禦，宜在備豫。料賊虛實，蓄士養衆，筭廟勝之策，明攻取之謀，詳詢衆庶以求厥中。若謀不素定，輕弱小敵，軍人數舉，舉而無庸，所謂『恱武無震』，古人之誡也。」
 
 
轉為太常，清貧守約，至賣田宅以自給。明帝聞之，加賜穀帛。薨，謚曰簡侯。子禽嗣。
 \gezhu{禽音離。}
 禽弟適，才爽開濟，官至廷尉、吏部尚書。
 \gezhu{晉諸公贊曰：和嶠字長輿，適之子也。少知名，以雅重稱。常慕其舅夏侯玄之為人，厚自封植，嶷然不羣。於黃門郎遷中書令，轉尚書。愍懷太子初立，以嶠為少保，加散騎常侍。家產豐富，擬於王公，而性至儉吝。嶠同母弟郁，素無名，嶠輕侮之，以此為損。卒於官，贈光祿大夫。郁以公彊當世，致位尚書令。}
 
 
洽同郡許混者，許劭子也。清醇有鑒識，明帝時為尚書。
 \gezhu{劭字子將。汝南先賢傳曰：召陵謝子微，高才遠識，見劭年十八時，乃歎息曰：「此則希世出衆之偉人也。」劭始發明樊子昭於鬻幘之肆，出虞永賢於牧豎，召李淑才鄉閭之閒，擢郭子瑜鞌馬之吏，援楊孝祖，舉和陽士，茲六賢者，皆當世之令懿也。其餘中流之士，或舉之於淹滯，或顯之乎童齒，莫不賴劭顧歎之榮。凡所拔育，顯成令德者，不可殫記。其探擿偽行，抑損虛名，則周之單襄，無以尚也。劭宗人許栩，沈沒榮利，致位司徒。舉宗莫不匍匐栩門，承風而驅，官以賄成，惟劭不過其門。廣陵徐孟本來臨汝南，聞劭高名，請為功曹。饕餮放流，絜士盈朝。袁紹公族好名，為濮陽長，棄官來還，有副車從騎，將入郡界，紹乃歎曰：「吾之輿服，豈可使許子將見之乎？」遂單車而歸。辟公府掾，拜鄢陵令，方正徵，皆不就。避亂江南，所歷之國，必翔而後集。終于豫章，時年四十六。有子曰混，顯名魏世。}
 
 
\end{pinyinscope}