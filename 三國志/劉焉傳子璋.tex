\article{劉焉傳子璋}
\begin{pinyinscope}
 
 
 劉焉字君郎，江夏竟陵人也，漢魯恭王之後裔，章帝元和中徙封竟陵，支庶家焉。焉少仕州郡，以宗室拜中郎，後以師祝公喪去官。
 
 
\gezhu{臣松之案：祝公，司徒祝恬也。}
 居陽城山，積學教授，舉賢良方正，辟司徒府，歷雒陽令、兾州刺史、南陽太守、宗正、太常。焉覩靈帝政治衰缺，王室多故，乃建議言：「刺史、太守，貨賂為官，割剥百姓，以致離叛。可選清名重臣以為牧伯，鎮安方夏。」焉內求交阯牧，欲避世難。議未即行，侍中廣漢董扶私謂焉曰：「京師將亂，益州分野有天子氣。」焉聞扶言，意更在益州。會益州刺史郤儉賦斂煩擾，
 \gezhu{儉，郤正祖也。}
 謠言遠聞，而并州殺刺史張壹，涼州殺刺史耿鄙，焉謀得施。出為監軍使者，領益州牧，封陽城侯，當收儉治罪；
 \gezhu{續漢書曰：是時用劉虞為幽州，劉焉為益州，劉表為荊州，賈琮為兾州。虞等皆海內清名之士，或從列卿尚書以選為牧伯，各以本秩居任。舊典：傳車參駕，施赤為帷裳。臣松之案：靈帝崩後，義軍起，孫堅殺荊州刺史王叡，然後劉表為荊州，不與焉同時也。漢靈帝紀曰：帝引見焉，宣示方畧，加以賞賜，勑焉為益州刺史。前刺史劉儁、郤儉皆貪殘放濫，取受狼藉，元元無聊，呼嗟充野，焉到便收攝行法，以示萬姓，勿令漏露，使癰疽決潰，為國生梗。焉受命而行，以道路不通，住荊州東界。}
 扶亦求為蜀郡西部屬國都尉，及太倉令會巴西趙韙去官，俱隨焉。
 \gezhu{陳壽益部耆舊傳曰：董扶字茂安。少從師學，兼通數經，善歐陽尚書，又事聘士楊厚，究極圖讖。遂至京師，游覽太學，還家講授，弟子自遠而至。永康元年，日有蝕之，詔舉賢良方正之士，策問得失。左馮翊趙謙等舉扶，扶以病不詣，遙於長安上封事，遂稱疾篤歸家。前後宰府十辟，公車三徵，再舉賢良方正、博士、有道皆不就，名稱尤重。大將軍何進表薦扶曰：「資游、夏之德，述孔氏之風，內懷焦、董消復之術。方今并、涼騷擾，西戎蠢叛，宜勑公車特召，待以異禮，諮謀奇策。」於是靈帝徵扶，即拜侍中。在朝稱為儒宗，甚見器重。求為蜀郡屬國都尉。扶出一歲而靈帝崩，天下大亂。後去官，年八十二卒于家。始扶發辭抗論，益部少雙，故號曰致止，言人莫能當，所至而談止也。後丞相諸葛亮問秦宓以扶所長，宓曰：「董扶襃秋毫之善，貶纖芥之惡。」}
 
 
是時梁州逆賊馬相、趙祗等於緜竹縣自號黃巾，合聚疲役之民，一二日中得數千人，先殺緜竹令李升，吏民翕集合萬餘人，便前破雒縣，攻益州殺儉，又到蜀郡、犍為，旬月之間，破壞三郡。相自稱天子，衆以萬數。州從事賈龍素領兵數百人在犍為東界，攝斂吏民，得千餘人，攻相等，數日破走，州界清靜。龍乃選吏卒迎焉。焉徙治緜竹，撫納離叛，務行寬惠，陰圖異計。張魯母始以鬼道，又有少容，常往來焉家，故焉遣魯為督義司馬，住漢中，斷絕谷閣，殺害漢使。焉上書言米賊斷道，不得復通，又託他事殺州中豪強王咸、李權等十餘人，以立威刑。
 \gezhu{益部耆舊雜記曰：李權字伯豫，為臨邛長。子福。見犍為楊戲輔臣贊。}
 犍為太守任岐及賈龍由此反攻焉，焉擊殺岐、龍。
 \gezhu{英雄記曰：劉焉起兵，不與天下討董卓，保州自守。犍為太守任岐自稱將軍，與從事陳超舉兵擊焉，焉擊破之。董卓使司徒趙謙將兵向州，說校尉賈龍，使引兵還擊焉，焉出青羌與戰，故能破殺。岐、龍等皆蜀郡人。}
 
 
焉意漸盛，造作乘輿車具千餘乘。荊州牧劉表表上焉有似子夏在西河疑聖人之論。時焉子範為左中郎將，誕治書御史，璋為奉車都尉，皆從獻帝在長安，
 \gezhu{英雄記曰：範父焉為益州牧，董卓所徵發，皆不至。收範兄弟三人，鏁械於郿塢，為陰獄以繫之。}
 惟小子別部司馬瑁素隨焉。獻帝使璋曉諭焉，焉留璋不遣。
 \gezhu{典略曰：時璋為奉車都尉，在京師。焉託疾召璋，璋自表省焉，焉遂留璋不還。}
 時征西將軍馬騰屯郿而反，焉及範與騰通謀，引兵襲長安。範謀泄，奔槐里，騰敗，退還涼州，範應時見殺，於是收誕行刑。
 \gezhu{英雄記曰：範從長安亡之馬騰營，從焉求兵。焉使校尉孫肇將兵往助之，敗於長安。}
 議郎河南龐羲與焉通家，乃募將焉諸孫入蜀。時焉被天火燒城，車具蕩盡，延及民家。焉徙治成都，旣痛其子，又感祅灾，興平元年，癕疽發背而卒。州大吏趙韙等貪璋溫仁，共上璋為益州刺史，詔書因以為監軍使者，領益州牧，以韙為征東中郎將，率衆擊劉表。
 \gezhu{英雄記曰：焉死，子璋代為刺史。會長安拜潁川扈瑁為刺史，入漢中。荊州別駕劉闔，璋將沈彌、婁發、甘寧反，擊璋不勝，走入荊州。璋使趙韙進攻荊州，屯朐䏰。上蠢，下如振反。}
 
 
璋，字季玉，旣襲焉位，而張魯稍驕恣，不承順璋，璋殺魯母及弟，遂為讎敵。璋累遣龐羲等攻魯，數為所破。魯部曲多在巴西，故以羲為巴西太守，領兵禦魯。
 \gezhu{英雄記曰：龐羲與璋有舊，又免璋諸子於難，故璋厚德羲，以羲為巴西太守，遂專權勢。}
 後羲與璋情好攜隙，趙韙稱兵內向，衆散見殺，皆由璋明斷少而外言入故也。
 \gezhu{英雄記曰：先是，南陽、三輔人流入益州數萬家，收以為兵，名曰東州兵。璋性寬柔，無威略，東州人侵暴舊民，璋不能禁，政令多闕，益州頗怨。趙韙素得人心，璋委任之。韙因民怨謀叛，乃厚賂荊州請和，陰結州中大姓，與俱起兵，還擊璋。蜀郡、廣漢、犍為皆應韙。璋馳入成都城守，東州人畏韙，咸同心并力助璋，皆殊死戰，遂破反者，進攻韙於江州。韙將龐樂、李異反殺韙軍，斬韙。漢獻帝春秋曰：漢朝聞益州亂，遣五官中郎將牛亶為益州刺史；徵璋為卿，不至。}
 璋聞曹公征荊州，已定漢中，遣河內陰溥致敬於曹公。加璋振威將軍，兄瑁平寇將軍。瑁狂疾物故。
 \gezhu{臣松之案：魏臺訪「物故」之義，高堂隆荅曰：「聞之先師：物，無也；故，事也；言無復所能於事也。」}
 璋復遣別駕從事蜀郡張肅送叟兵三百人并雜御物於曹公，曹公拜肅為廣漢太守。璋復遣別駕張松詣曹公，曹公時已定荊州，走先主，不復存錄松，松以此怨。會曹公軍不利於赤壁，兼以疫死。松還，疵毀曹公，勸璋自絕，
 \gezhu{漢書春秋曰：張松見曹公，曹公方自矜伐，不存錄松。松歸，乃勸璋自絕。習鑿齒曰：昔齊桓一矜其功而叛者九國，曹操暫自驕伐而天下三分，皆勤之於數十年之內而棄之於俯仰之頃，豈不惜乎！是以君子勞謙日仄，慮以下人，功高而居之以讓，勢尊而守之以卑。情近於物，故雖貴而人不猒其重；德洽羣生，故業廣而天下愈欣其慶。夫然，故能有以富貴，保其功業，隆顯當時，傳福百世，何驕矜之有哉！君子是以知曹操之不能遂兼天下者也。}
 因說璋曰：「劉豫州，使君之肺腑，可與交通。」璋皆然之，遣法正連好先主，尋又令正及孟達送兵數千助先主守禦，正遂還。後松復說璋曰：「今州中諸將龐羲、李異等皆恃功驕豪，欲有外意，不得豫州，則敵攻其外，民攻其內，必敗之道也。」璋又從之，遣法正請先主。璋主簿黃權陳其利害，從事廣漢王累自倒縣於州門以諫，璋一無所納，勑在所供奉先主，先主入境如歸。先主至江州北，由墊江水
 \gezhu{墊音徒協反。}
 詣涪，
 \gezhu{音浮。}
 去成都三百六十里，是歲建安十六年也。璋率步騎三萬餘人，車乘帳幔，精光耀日，往就與會；先主所將將士，更相之適，歡飲百餘日。璋資給先主，使討張魯，然後分別。
 \gezhu{吳書曰：璋以米二十萬斛，騎千匹，車千乘，繒絮錦帛，以資送劉備。}
 
 
明年，先主至葭萌，還兵南向，所在皆克。十九年，進圍成都數十日，城中尚有精兵三萬人，穀帛支一年，吏民咸欲死戰。璋言：「父子在州二十餘年，無恩德以加百姓。百姓攻戰三年，肌膏草野者，以璋故也，何心能安！」遂開城出降，羣下莫不流涕。先主遷璋于南郡公安，盡歸其財物、故佩振威將軍印綬。孫權殺關羽，取荊州，以璋為益州牧，駐秭歸。璋卒，南中豪率雍闓據益郡反，附於吳。權復以璋子闡為益州刺史，處交、益界首。丞相諸葛亮平南土，闡還吳，為御史中丞。
 \gezhu{吳書云闡一名緯，為人恭恪，輕財愛義，有仁讓之風，後疾終於家。}
 
 
 
 
 初，璋長子循妻，龐羲女也。先主定蜀，羲為左將軍司馬，璋時從羲啟留循，先主以為奉車中郎將。是以璋二子之後，分在吳、蜀。
 
 
評曰：昔魏豹聞許負之言則納薄姬於室，
 \gezhu{孔衍漢魏春秋曰：許負，河內溫縣之婦人，漢高祖封為明雌亭侯。臣松之以為今東人呼母為負，衍以許負為婦人，如為有似，然漢高祖時封皆列侯，未有鄉亭之爵，疑此封為不然。}
 劉歆見圖讖之文則名字改易，終於不免其身，而慶鍾二主。此則神明不可虛要，天命不可妄兾，必然之驗也。而劉焉聞董扶之辭則心存益土，聽相者之言則求婚吳氏，遽造輿服，圖竊神器，其惑甚矣。璋才非人雄，而據土亂世，負乘致寇，自然之理，其見奪取，非不幸也。
 \gezhu{張璠曰：劉璋愚弱而守善言，斯亦宋襄公、徐偃王之徒，未為無道之主也。張松、法正，雖有君臣之義不正，然固已委名附質，進不顯陳事勢，若韓嵩、劉先之說劉表，退不告絕奔亡，若陳平、韓信之去項羽，而兩端攜貳，為謀不忠，罪之次也。}
 
 
\end{pinyinscope}