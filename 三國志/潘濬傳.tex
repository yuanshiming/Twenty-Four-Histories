\article{潘濬傳}
\begin{pinyinscope}
 
 
 潘濬字承明，武陵漢壽人也。弱冠從宋仲子受學。
 
 
\gezhu{吳書曰：濬為人聦察，對問有機理，山陽王粲見而貴異之。由是知名，為郡功曹。}
 年未三十，荊州牧劉表辟為部江夏從事。時沙羡長贓穢不脩，濬按殺之，一郡震竦。後為湘鄉令，治甚有名。劉備領荊州，以濬為治中從事。備入蜀，留典州事。
 
 
孫權殺關羽，并荊土，拜濬輔軍中郎將，授以兵。
 \gezhu{江表傳曰：權克荊州，將吏悉皆歸附，而濬獨稱疾不見。權遣人以牀就家輿致之，濬伏面著牀席不起，涕泣交橫，哀哽不能自勝。權慰勞與語，呼其字曰：「承明，昔觀丁父，鄀俘也，武王以為軍帥；彭仲爽，申俘也，文王以為令尹。此二人，卿荊國之先賢也，初雖見囚，後皆擢用，為楚名臣。卿獨不然，未肯降意，將以孤異古人之量邪？」使親近以手巾拭其面，濬起下地拜謝。即以為治中，荊州諸軍事一以諮之。武陵郡從事樊伷誘導諸夷，圖以武陵屬劉備，外白差督督萬人往討之。權不聽，特召問濬，濬荅：「以五千兵往，足可以擒伷。」權曰：「卿何以輕之？」濬曰：「伷是南陽舊姓，頗能弄脣吻，而實無辯論之才。臣所以知之者，伷昔甞為州人設饌，比至日中，食不可得，而十餘自起，此亦侏儒觀一節之驗也。」權大笑而納其言，即遣濬將五千往，果斬平之。}
 遷奮威將軍，封常遷亭侯。
 \gezhu{吳書曰：芮玄卒，濬并領玄兵，屯夏口。玄字文表，丹楊人。父祉，字宣嗣，從孫堅征伐有功，堅薦祉為九江太守，後轉吳郡，所在有聲。玄兄良，字文鸞，隨孫策平定江東，策以為會稽東部都尉，卒，玄領良兵，拜奮武中郎將，以功封溧陽侯。權為子登揀擇淑媛，羣臣咸稱玄父祉兄良並以德義文武顯名三世，故遂娉玄女為妃焉。黃武五年卒，權甚愍惜之。}
 權稱尊號，拜為少府，進封劉陽侯，
 \gezhu{江表傳曰：權數射雉，濬諫權，權曰：「相與別後，時時蹔出耳，不復如往日之時也。」濬曰：「天下未定，萬機務多，射雉非急，弦絕括破，皆能為害，乞特為臣故息置之。」濬出，見雉翳故在，乃手自撤壞之。權由是自絕，不復射雉。}
 遷太常。五谿蠻夷叛亂盤結，權假濬節，督諸軍討之。信賞必行，法不可干，斬首獲生，蓋以萬數，自是羣蠻衰弱，一方寧靜。
 \gezhu{吳書曰：驃騎將軍步隲屯漚口，求召募諸郡以增兵。權以問濬，濬曰：「豪將在民間，耗亂為害，加隲有名勢，在所所媚，不可聽也。」權從之。中郎將豫章徐宗，有名士也，甞到京師，與孔融交結，然儒生誕節，部曲寬縱，不奉節度，為衆作殿，濬遂斬之。其奉法不憚私議，皆此類也。歸義隱蕃，以口辯為豪傑所善，濬子翥亦與周旋，饋餉之。濬聞大怒，疏責翥曰：「吾受國厚恩，志報以命，爾輩在都，當念恭順，親賢慕善，何故與降虜交，以糧餉之？在遠聞此，心震面熱，惆悵累旬。疏到，急就往使受杖一百，促責所餉。」當時人咸怪濬，而蕃果圖叛誅夷，衆乃歸服。江表傳曰：時濬姨兄零陵蔣琬為蜀大將軍，或有間濬於武陵太守衞旌者，云濬遣密使與琬相聞，欲有自託之計。旌以啟權，權曰：「承明不為此也。」即封旌表以示於濬，而召旌還，免官。}
 
 
 
 
 先是，濬與陸遜俱駐武昌，共掌留事，還復故。時校事呂壹操弄威柄，奏桉丞相顧雍、左將軍朱據等，皆見禁止。黃門侍郎謝厷語次問壹：「顧公事何如？」壹荅：「不能佳。」厷又問：「若此公免退，誰當代之？」壹未荅厷，厷曰：「得無潘太常得之乎？」壹良乆曰：「君語近之也。」厷謂曰：「潘太常常切齒於君，但道遠無因耳。今日代顧公，恐明日便擊君矣。」壹大懼，遂解散雍事。濬求朝，詣建業，欲盡辭極諫。至，聞太子登已數言之而不見從，濬乃大請百寮，欲因會手刃殺壹，以身當之，為國除患。壹密聞知，稱疾不行。濬每進見，無不陳壹之姦險也。由此壹寵漸衰，後遂誅戮。權引咎責躬，因誚讓大臣，語在權傳。
 
 
赤烏二年，濬卒，子翥嗣。濬女配建昌侯孫慮。
 \gezhu{吳書曰：翥字文龍，拜騎都尉，後代領兵，早卒。翥弟祕，權以姊陳氏女妻之，調湘鄉令。襄陽記曰：襄陽習溫為荊州大公平。大公平，今之州都。祕過辭於溫，問曰：「先君昔曰君侯當為州里議主，今果如其言，不審州里誰當復相代者？」溫曰：「無過於君也。」後祕為尚書僕射，代溫為公平，甚得州里之譽。}
 
 
\end{pinyinscope}