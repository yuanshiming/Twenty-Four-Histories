\article{孫翊傳}
\begin{pinyinscope}
 
 
 孫翊字叔弼，權弟也，驍悍果烈，有兄策風。太守朱治舉孝廉，司空辟。
 
 
\gezhu{典略曰：翊名儼，性似策。策臨卒，張昭等謂策當以兵屬儼，而策呼權，佩以印綬。}
 建安八年，以偏將軍領丹楊太守，時年二十。後年為左右邊鴻所殺，鴻亦即誅。
 \gezhu{吳歷載翊妻徐節行，宜與媯覽等事相次，故列於後孫韶傳中。}
 
 
子松為射聲校尉、都鄉侯。
 \gezhu{吳錄曰：松善與人交，輕財好施。鎮巴丘，數咨陸遜以得失。嘗有小過，遜面責松，松意色不平，遜觀其少釋，謂曰：「君過聽不以其鄙，數見訪及，是以承來意進盡言，便變色，何也？」松笑曰：「屬亦自忿行事有此，豈有望邪！」}
 黃龍三年卒。蜀丞相諸葛亮與兄瑾書曰：「旣受東朝厚遇，依依於子弟。又子喬良器，為之惻愴。見其所與亮器物，感用流涕。」其悼松如此，由亮養子喬咨述故云。
 
 
\end{pinyinscope}