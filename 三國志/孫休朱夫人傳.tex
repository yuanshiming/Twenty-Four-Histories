\article{孫休朱夫人傳}
\begin{pinyinscope}
 
 
 孫休朱夫人，朱據女，休姊公主所生也。
 
 
\gezhu{臣松之以為休妻其甥，事同漢惠。荀恱譏之已當，故不復廣言。}
 赤烏末，權為休納以為妃。休為琅邪王，隨居丹楊。建興中，孫峻專政，公族皆患之。全尚妻即峻姊，故惟全主祐焉。初，孫和為太子時，全主譖害王夫人，欲廢太子，立魯王，朱主不聽，由是有隙。五鳳中，孫儀謀殺峻，事覺被誅。全主因言朱主與儀同謀，峻枉殺朱主。休懼，遣夫人還建業，執手泣別。旣至，峻遣還休。太平中，孫亮知朱主為全主所害，問朱主死意？全主懼曰：「我實不知，皆據二子熊、損所白。」亮殺熊、損。損妻是峻妹也，孫綝益忌亮，遂廢亮，立休。永安五年，立夫人為皇后。休卒，羣臣尊夫人為皇太后。孫皓即位月餘，貶為景皇后，稱安定宮。甘露元年七月，見逼薨，合葬定陵。
 \gezhu{搜神記曰：孫峻殺朱主，埋於石子岡。歸命即位，將欲改葬之。冢墓相亞，不可識別，而宮人頗識主亡時所著衣服，乃使兩巫各住一處以伺其靈，使察鑒之，不得相近。乆時，二人俱白：見一女人年可三十餘，上著青錦束頭，紫白袷裳，丹綈絲履，從石子岡上半岡，而以手抑膝長太息，小住須臾，進一冢上便住，徘徊良乆，奄然不見。二人之言，不謀而同，於是開冢，衣服如之。}
 
 
\end{pinyinscope}