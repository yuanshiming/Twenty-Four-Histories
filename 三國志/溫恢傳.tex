\article{溫恢傳}
\begin{pinyinscope}
 
 
 溫恢字曼基，太原祁人也。父恕，為涿郡太守，卒。恢年十五，送葬還歸鄉里，內足於財。恢曰：「世方亂，安以富為？」一朝盡散，振施宗族。州里高之，比之郇越。舉孝廉，為廩丘長，鄢陵、廣川令，彭城、魯相，所在見稱。入為丞相主簿，出為揚州刺史。太祖曰：「甚欲使卿在親近，顧以為不如此州事大。故書云：『股肱良哉！庶事康哉！』得無當得蔣濟為治中邪？」時濟見為丹楊太守，乃遣濟還州。又語張遼、樂進等曰：「揚州刺史曉達軍事，動靜與共咨議。」
 
 
 
 
 建安二十四年，孫權攻合肥，是時諸州皆屯戍。恢謂兖州刺史裴潛曰：「此閒雖有賊，不足憂，而畏征南方有變。今水生而子孝縣軍，無有遠備。關羽驍銳，乘利而進，必將為患。」於是有樊城之事。詔書召潛及豫州刺史呂貢等，潛等緩之。恢密語潛曰：「此必襄陽之急欲赴之也。所以不為急會者，不欲驚動遠衆。一二日必有密書促卿進道，張遼等又將被召。遼等素知王意，後召前至，卿受其責矣！」潛受其言，置輜重，更為輕裝速發，果被促令。遼等尋各見召，如恢所策。
 
 
 
 
 文帝踐阼，以恢為侍中，出為魏郡太守。數年，遷涼州刺史，持節領護羌校尉。道病卒，時年四十五。詔曰：「恢有柱石之質，服事先帝，功勤明著。及為朕執事，忠於王室，故授之以萬里之任，任之以一方之事。如何不遂，吾甚愍之！」賜恢子生爵關內侯。生早卒，爵絕。
 
 
 
 
 恢卒後，汝南孟建為涼州刺史，有治名，官至征東將軍。
 
 
\gezhu{魏略曰：建字公威，少與諸葛亮俱遊學。亮後出祁山，荅司馬宣王書，使杜子緒宣意於公威也。}
 
 
\end{pinyinscope}