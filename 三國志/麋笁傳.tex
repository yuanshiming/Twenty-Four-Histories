\article{麋笁傳}
\begin{pinyinscope}
 
 
 麋笁字子仲，東海朐人也。祖世貨殖，僮客萬人，貲產鉅億。
 
 
\gezhu{搜神記曰：笁甞從洛歸，未達家數十里，路傍見一婦人，從笁求寄載。行可數里，婦謝去，謂笁曰：「我天使也，當往燒東海麋笁家，感君見載，故以相語。」笁因私請之，婦曰：「不可得不燒。如此，君可馳去，我當緩行，日中火當發。」笁乃還家，遽出財物，日中而火大發。}
 後徐州牧陶謙辟為別駕從事。謙卒，笁奉謙遺命，迎先主於小沛。建安元年，呂布乘先主之出拒袁術，襲下邳，虜先主妻子。先主轉軍廣陵海西，笁於是進妹於先主為夫人，奴客二千，金銀貨幣以助軍資；于時困匱，賴此復振。後曹公表笁領嬴郡太守，
 \gezhu{曹公集載公表曰：「泰山郡界廣遠，舊多輕悍，權時之宜，可分五縣為嬴郡，揀選清廉以為守將。偏將軍麋笁，素履忠貞，文武昭烈，請以笁領嬴郡太守，撫慰吏民。」}
 笁弟芳為彭城相，皆去官，隨先主周旋。先主將適荊州，遣笁先與劉表相聞，以笁為左將軍從事中郎。益州旣平，拜為安漢將軍，班在軍師將軍之右。笁雍容敦雅，而幹翮非所長。是以待之以上賔之禮，未甞有所統御。然賞賜優寵，無與為比。
 
 
 
 
 芳為南郡太守，與關羽共事，而私好攜貳，叛迎孫權，羽因覆敗。笁面縛請罪，先主慰諭以兄弟罪不相及，崇待如初。笁慙恚發病，歲餘卒。子威，官至虎賁中郎將。威子照，虎騎監。自笁至照，皆便弓馬，善射御云。
 
 
\end{pinyinscope}