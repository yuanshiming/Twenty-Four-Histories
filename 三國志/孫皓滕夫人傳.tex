\article{孫皓滕夫人傳}
\begin{pinyinscope}
 
 
 孫皓滕夫人，故太常胤之族女也。胤夷滅，夫人父牧，以踈遠徙邊郡。孫休即位，大赦，得還，以牧為五官中郎。皓旣封烏程侯，聘牧女為妃。皓即位，立為皇后，封牧高密侯，拜衞將軍，錄尚書事。後朝士以牧尊戚，頗推令諫爭。而夫人寵漸衰，皓滋不恱，皓母何恒左右之。又太史言，於運歷，后不可易，皓信巫覡，故得不廢，常供養升平宮。牧見遣居蒼梧郡，雖爵位不奪，其實裔也，遂道路憂死。長秋官僚備員而已，受朝賀表疏如故。而皓內諸寵姬，佩皇后璽紱者多矣。
 
 
\gezhu{江表傳曰：皓又使黃門備行州郡，科取將吏家女。其二千石大臣子女，皆當歲歲言名，年十五六一簡閱，簡閱不中，乃得出嫁。後宮千數，而採擇無已。}
 天紀四年，隨皓遷于洛陽。
 
 
 
 
 評曰：易稱「正家而天下定」。詩云：「刑于寡妻，至于兄弟，以御于家邦。」誠哉，是言也！遠觀齊桓，近察孫權，皆有識士之明，傑人之志，而嫡庶不分，閨庭錯亂，遺笑古今，殃流後嗣。由是論之，惟以道義為心、平一為主者，然後克免斯累邪！
 
 
\end{pinyinscope}