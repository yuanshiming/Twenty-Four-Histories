\article{劉理傳}
\begin{pinyinscope}
 
 
 劉理字奉孝，亦後主庶弟也，與永異母。章武元年六月，使司徒靖立理為梁王，策曰：「小子理，朕統承漢序，祗順天命，遵脩典秩，建爾于東，為漢藩輔。惟彼梁土，畿甸之邦，民狎教化，易導以禮。往悉乃心，懷保黎庶，以永爾國，王其敬之哉！」建興八年，改封理為安平王。延熈七年卒，謚曰悼王。子哀王胤嗣，十九年卒。子殤王承嗣，二十年卒。景耀四年詔曰：「安平王，先帝所命。三世早夭，國嗣頹絕，朕用傷悼。其以武邑侯輯襲王位。」輯，理子也，咸熈元年，東遷洛陽，拜奉車都尉，封鄉侯。
 
 
\end{pinyinscope}