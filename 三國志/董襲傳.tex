\article{董襲傳}
\begin{pinyinscope}
 
 
 董襲字元代，會稽餘姚人，長八尺，武力過人。
 
 
\gezhu{謝承後漢書稱襲志節慷慨，武毅猛烈。}
 孫策入郡，襲迎於高遷亭，策見而偉之，到署門下賊曹。時山陰宿賊黃龍羅、周勃聚黨數千人，策自出討，襲身斬羅、勃首，還拜別部司馬，授兵數千，遷揚武都尉。從策攻皖，又討劉勳於尋陽，伐黃祖於江夏。
 
 
 
 
 策薨，權年少，初統事，太妃憂之，引見張昭及襲等，問江東可保安不，襲對曰：「江東地勢有山川之固，而討逆明府恩德在民。討虜承基，大小用命，張昭秉衆事，襲等為爪牙，此地利人和之時也，萬無所憂。」衆皆壯其言。
 
 
 
 
 鄱陽賊彭虎等衆數萬人，襲與凌統、步隲、蔣欽各別分討。襲所向輒破，虎等望見旌旗，便散走，旬日盡平，拜威越校尉，遷偏將軍。
 
 
 
 
 建安十三年，權討黃祖。祖橫兩蒙衝挾守沔口，以栟閭大紲繫石為矴，上有千人，以弩交射，飛矢雨下，軍不得前。襲與凌統俱為前部，各將敢死百人，人被兩鎧，乘大舸船，突入蒙衝裏。襲身以刀斷兩紲，蒙衝乃橫流，大兵遂進。祖便開門走，兵追斬之。明日大會，權舉觴屬襲曰：「今日之會，斷紲之功也。」
 
 
 
 
 曹公出濡須，襲從權赴之，使襲督五樓船住濡須口。夜卒暴風，五樓船傾覆，左右散走舸，乞使襲出。襲怒曰：「受將軍任，在此備賊，何等委去也，敢復言此者斬！」於是莫敢干。其夜船敗，襲死。權改服臨殯，供給甚厚。
 
 
\end{pinyinscope}