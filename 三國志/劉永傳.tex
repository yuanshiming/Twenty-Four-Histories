\article{劉永傳}
\begin{pinyinscope}
 
 
 劉永字公壽，先主子，後主庶弟也。章武元年六月，使司徒靖立永為魯王，策曰：「少子永，受茲青土。朕承天序，繼統大業，遵脩稽古，建爾國家，封于東土，奄有龜蒙，世為藩輔。嗚呼，恭朕之詔！惟彼魯邦，一變適道，風化存焉。人之好德，世茲懿美。王其秉心率禮，綏爾士民，是饗是宜，其戒之哉！」建興八年，改封為甘陵王。初，永憎宦人黃皓，皓旣信任用事，譖構永於後主，後主稍踈外永，至不得朝見者十餘年。咸熈元年，永東遷洛陽，拜奉車都尉，封為鄉侯。
 
 
\end{pinyinscope}