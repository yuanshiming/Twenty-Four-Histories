\article{常林傳}
\begin{pinyinscope}
 
 
 常林字伯槐，河內溫人也。年七歲，有父黨造門，問林：「伯先在否？汝何不拜！」林曰：「雖當下客，臨子字父，何拜之有？」於是咸共嘉之。
 
 
\gezhu{魏略曰：林少單貧。雖貧，自非手力，不取之於人。性好學，漢末為諸生，帶經耕鉏。其妻常自餽餉之，林雖在田野，其相敬如賔。}
 太守王匡起兵討董卓，遣諸生於屬縣微伺吏民罪負，便收之，考責錢穀贖罪，稽遲則夷滅宗族，以崇威嚴。林叔父檛客，為諸生所白，匡怒收治。舉宗惶怖，不知所責多少，懼繫者不救。林往見匡同縣胡母彪曰：「王府君以文武高才，臨吾鄙郡。鄙郡表裏山河，土廣民殷，又多賢能，惟所擇用。今主上幼沖，賊臣虎據，華夏震慄，雄才奮用之秋也。若欲誅天下之賊，扶王室之微，智者望風，應之若響，克亂在和，何征不捷。苟無恩德，任失其人，覆亡將至，何暇匡翼朝廷，崇立功名乎？君其藏之！」因說叔父見拘之意。彪即書責匡，匡原林叔父。林乃避地上黨，耕種山阿。當時旱蝗，林獨豐收，盡呼比鄰，升斗分之。依故河閒太守陳延壁。陳、馮二姓，舊族冠冕。張楊利其婦女，貪其資貨。林率其宗族，為之策謀。見圍六十餘日，卒全堡壁。
 
 
 
 
 并州刺史高幹表為騎都尉，林辭不受。後刺史梁習薦州界名士林及楊俊、王淩、王象、荀緯，太祖皆以為縣長。林宰南和，治化有成，超遷博陵太守、幽州刺史，所在有績。文帝為五官將，林為功曹。太祖西征，田銀、蘇伯反，幽、兾扇動。文帝欲親自討之，林曰：「昔忝博陵，又在幽州，賊之形勢，可料度也。北方吏民，樂安厭亂，服化已乆，守善者多。銀、伯犬羊相聚，智小謀大，不能為害。方今大軍在遠，外有彊敵，將軍為天下之鎮也，輕動遠舉，雖克不武。」文帝從之，遣將往伐，應時克滅。
 
 
出為平原太守、魏郡東部都尉，入為丞相東曹屬。魏國旣建，拜尚書。文帝踐阼，遷少府，封樂陽亭侯，
 \gezhu{魏略曰：林性旣清白，當官又嚴。少府寺與鴻臚對門，時崔林為鴻臚。崔性闊達，不與林同，數數聞林撾吏聲，不以為可。林夜撾吏，不勝痛，叫呼敖敖徹曙。明日，崔出門，與林車相遇，乃啁林曰：「聞卿為廷尉，爾邪？」林不覺荅曰：「不也。」崔曰：「卿不為廷尉，昨夜何故考囚乎？」林大慙，然不能自止。}
 轉大司農。明帝即位，進封高陽鄉侯，徙光祿勳太常。晉宣王以林鄉邑耆德，每為之拜。或謂林曰：「司馬公貴重，君宜止之。」林曰：「司馬公自欲敦長幼之叙，為後生之法。貴非吾之所畏，拜非吾之所制也。」言者踧踖而退。
 \gezhu{魏略曰：初，林少與司馬京兆善。太傅每見林，輒欲跪。林止之曰：「公尊貴矣，止也！」及司徒缺，太傅有意欲以林補之。案魏略此語，與本傳反。臣松之以為林之為人，不畏權貴者也。論其然否，謂本傳為是。}
 時論以林節操清峻，欲致之公輔，而林遂稱疾篤。拜光祿大夫。年八十三，薨，追贈驃騎將軍，葬如公禮，謚曰貞侯。子峕嗣，為泰山太守，坐法誅。峕弟靜紹封。
 \gezhu{案晉書，諸葛誕反，大將軍東征，峕坐稱疾，為司馬文王所法。魏略以林及吉茂、沐並、時苗四人為清介傳。吉茂字叔暢，馮翊池陽人也，世為著姓。好書，不耻惡衣惡食，而耻一物之不知。建安初，關中始平，茂與扶風蘇則共入武功南山，隱處精思數歲。州舉茂才，除臨汾令，居官清靜，吏民不忍欺。轉為武德侯庶子。二十二年，坐其宗人吉本等起事被收。先是科禁內學及兵書，而茂皆有，匿不送官。及其被收，不知當坐本等，顧謂其左右曰：「我坐書也。」會鍾相國證茂、本服弟已絕，故得不坐。後以茂為武陵太守，不之官。轉酇相，以國省，拜議郎。景初中病亡。自茂脩行，從少至長，冬則被裘，夏則裋褐，行則步涉，食則茨藿，臣役妻子，室如懸磬。其或饋遺，一不肯受。雖不以此高人，亦心疾不義而貴且富者。先時國家始制九品，各使諸郡選置中正，差叙自公卿以下，至于郎吏，功德材行所任。茂同郡護羌校尉王琰，前數為郡守，不名為清白。而琰子嘉仕歷諸縣，亦復為通人。嘉時還為散騎郎，馮翊郡移嘉為中正。嘉叙茂雖在上第，而狀甚下，云：「德優能少。」茂慍曰：「痛乎，我效汝父子冠幘劫人邪！」初，茂同產兄黃，以十二年中從公府掾為長陵令。是時科禁長吏擅去官，而黃聞司徒趙溫薨，自以為故吏，違科奔喪，為司隷鍾繇所收，遂伏法。茂時為白衣，始有清名於三輔，以為兄坐追義而死，怨怒不肯哭。至歲終，繇舉茂。議者以為茂必不就，及舉旣到而茂就之，故時人或以茂為畏繇，或以茂為髦士也。沐並字德信，河間人也。少孤苦，袁紹父子時，始為名吏。有志介，嘗過姊，姊為殺雞炊黍而不留也。然為人公果，不畏彊禦，丞相召署軍謀掾。黃初中，為成臯令。校事劉肇出過縣，遣人呼縣吏，求索槀穀。是時蝗旱，官無有見。未辦之間，肇人從入並之閤下，呴呼罵吏。並怒，因躧履提刀而出，多從吏，並欲收肇。肇覺知驅走，具以狀聞。有詔：「肇為牧司爪牙吏，而並欲收縛，無所忌憚，自恃清名邪？」遂收欲殺之。髠決減死，刑竟復吏，由是放散十餘年。至正始中，為三府長史。時吳使朱然、諸葛瑾攻圍樊城，遣船兵於峴山東斫材，牂牁人兵作食，有先熟者呼後熟者，言：「共食來。」後熟者荅言：「不也。」呼者曰：「汝欲作沐德信邪？」其名流布，播於異域如此。雖自華夏，不知者以為前世人也。為長史八年，晚出為濟陰太守，召還，拜議郎。年六十餘，自慮身無常，豫作終制，誡其子以儉葬，曰：「告雲、儀等：夫禮者，生民之始教，而百世之中庸也。故力行者則為君子，不務者終為小人，然非聖人莫能履其從容也。是以富貴者有驕奢之過，而貧賤者譏於固陋，於是養生送死，苟切非禮。由斯觀之，陽虎璵璠，甚於暴骨，桓魋石椁，不如速朽。此言儒學撥亂反正、鳴鼓矯俗之大義也，未是夫窮理盡性、陶冶變化之實論也。若能原始要終，以天地為一區，萬物為芻狗，該覽玄通，求形景之宗，同禍福之素，一死生之命，吾有慕於道矣。夫道之為物，惟怳惟忽，壽為欺魄，夭為鳧沒，身淪有無，與神消息，含恱陰陽，甘夢太極。奚以棺椁為牢，衣裳為纏？屍繫地下，長幽桎梏，豈不哀哉！昔莊周闊達，無所適莫；又楊王孫裸體，貴不乆容耳。至夫末世，緣生怨死之徒，乃有含珠鱗柙，玉牀象袵，殺人以徇；壙穴之內，錮以紵絮，藉以蜃炭，千載僵燥，託類神仙。於是大教陵遲，競於厚葬，謂莊子為放蕩，以王孫為戮屍，豈復識古有衣薪之鬼，而野有狐狸之胔乎哉？吾以材質滓濁，汙於清流。昔忝國恩，歷試宰守，所在無效，代匠傷指，狼跋首尾，無以雪耻。如不可求，從吾所好。今年過耳順，奄忽無常，苟得獲沒，即以吾身襲於王孫矣。上兾以贖巿朝之逋罪，下以親道化之靈祖。顧爾幼昏，未知臧否，若將逐俗，抑廢吾志，私稱從令，未必為孝；而犯魏顆聽治之賢，爾為棄父之命，誰或矜之！使死而有知，吾將屍視。」至嘉平中，病甚。臨困，又勑豫掘埳。戒氣絕，令二人舉屍即埳，絕哭泣之聲，止婦女之送，禁弔祭之賔，無設摶治粟米之奠。又戒後亡者不得入藏，不得封樹。妻子皆遵之。時苗字德冑，鉅鹿人也。少清白，為人疾惡。建安中，入丞相府。出為壽春令，令行風靡。揚州治在其縣，時蔣濟為治中。苗以初至往謁濟，濟素嗜酒，適會其醉，不能見苗。苗恚恨還，刻木為人，署曰「酒徒蔣濟」，置之牆下，旦夕射之。州郡雖知其所為不恪，然以其履行過人，無若之何。又其始之官，乘薄軬音飯車，黃牸牛，布被囊。居官歲餘，牛生一犢。及其去，留其犢，謂主簿曰：「令來時本無此犢，犢是淮南所生有也。」羣吏曰：「六畜不識父，自當隨母。」苗不聽，時人皆以為激，然由此名聞天下。還為太官令，領其郡中正，定九品，於叙人才不能寬，然紀人之短，雖在乆遠，銜之不置。如所忿蔣濟者，仕進至太尉，濟不以苗前毀己為嫌，苗亦不以濟貴更屈意。為令數歲，不肅而治。遷典農中郎將。年七十餘，以正始中病亡也。}
 
 
\end{pinyinscope}