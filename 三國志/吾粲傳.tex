\article{吾粲傳}
\begin{pinyinscope}
 
 
 吾粲字孔休，吳郡烏程人也。
 
 
\gezhu{吳錄曰：粲生數歲，孤城嫗見之，謂其母曰：「是兒有卿相之骨。」}
 孫河為縣長，粲為小吏，河深奇之。河後為將軍，得自選長吏，表粲為曲阿丞，遷為長史，治有名迹。雖起孤微，與同郡陸遜、卜靜等比肩齊聲矣。孫權為車騎將軍，召為主簿，出為山陰令，還為參軍校尉。
 
 
 
 
 黃武元年，與呂範、賀齊等俱以舟師拒魏將曹休於洞口。值天大風，諸船綆紲斷絕，漂沒著岸，為魏軍所獲，或覆沒沈溺，其大船尚存者，水中生人皆攀緣號呼，他吏士恐船傾沒，皆以戈矛撞擊不受。粲與黃淵獨令船人以承取之，左右以為船重必敗，粲曰：「船敗，當俱死耳！人窮，柰何棄之。」粲、淵所活者百餘人。
 
 
 
 
 還，遷會稽太守，召處士謝譚為功曹，譚以疾不詣，粲教曰：「夫應龍以屈伸為神，鳳皇以嘉鳴為貴，何必隱形於天外，潛鱗於重淵者哉？」粲募合人衆，拜昭義中郎將，與呂岱討平山越，入為屯騎校尉、少府，遷太子太傅。遭二宮之變，抗言執正，明嫡庶之分，欲使魯王霸出駐夏口，遣楊笁不得令在都邑。又數以消息語陸遜，遜時駐武昌，連表諫爭。由此為霸、笁等所譖害，下獄誅。
 
 
\end{pinyinscope}