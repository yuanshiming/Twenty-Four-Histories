\article{陳矯傳}
\begin{pinyinscope}
 
 
 陳矯字季弼，廣陵東陽人也。避亂江東及東城，辭孫策、袁術之命，還本郡。太守陳登請為功曹，使矯詣許，謂曰：「許下論議，待吾不足；足下相為觀察，還以見誨。」矯還曰：「聞遠近之論，頗謂明府驕而自矜。」登曰：「夫閨門雍穆，有德有行，吾敬陳元方兄弟；淵清玉絜，有禮有法，吾敬華子魚；清脩疾惡，有識有義，吾敬趙元達；博聞彊記，奇逸卓犖，吾敬孔文舉；雄姿傑出，有王霸之略，吾敬劉玄德：所敬如此，何驕之有！餘子瑣瑣，亦焉足錄哉？」登雅意如此，而深敬友矯。
 
 
 
 
 郡為孫權所圍於匡奇，登令矯求救於太祖。矯說太祖曰：「鄙郡雖小，形便之國也，若蒙救援，使為外藩，則吳人剉謀，徐方永安，武聲遠震，仁愛滂流，未從之國，望風景附，崇德養威，此王業也。」太祖奇矯，欲留之。矯辭曰：「本國倒縣，本奔走告急，縱無申胥之效，敢忘弘演之義乎？」
 
 
\gezhu{劉向新序曰：齊桓公求婚於衞，衞不與，而嫁於許。衞為狄所伐，桓公不救，至於國滅君死。懿公屍為狄人所食，惟有肝在。懿公有臣曰弘演，適使反，致命於肝曰：「君為其內，臣為其外。」乃刳腹內肝而死。齊桓公曰：「衞有臣若此而尚滅，寡人無有，亡無日矣！」乃救衞，定其君。}
 太祖乃遣赴救。吳軍旣退，登多設閒伏，勒兵追奔，大破之。
 
 
太祖辟矯為司空掾屬，除相令，征南長史，彭城、樂陵太守，魏郡西部都尉。曲周民父病，以牛禱，縣結正棄市。矯曰：「此孝子也。」表赦之。遷魏郡太守。時繫囚千數，至有歷年，矯以為周有三典之制，漢約三章之法，今惜輕重之理，而忽乆繫之患，可謂謬矣。悉自覽罪狀，一時論決。大軍東征，入為丞相長史。軍還，復為魏郡，轉西曹屬。從征漢中，還為尚書。行前未到鄴，太祖崩洛陽，羣臣拘常，以為太子即位，當須詔命。矯曰：「王薨于外，天下惶懼。太子宜割哀即位，以繫遠近之望。且又愛子在側，彼此生變，則社稷危矣。」即具官備禮，一日皆辦。明旦，以王后令，策太子即位，大赦蕩然。文帝曰：「陳季弼臨大節，明略過人，信一時之俊傑也。」帝旣踐阼，轉署吏部，封高陵亭侯，遷尚書令。明帝即位，進爵東鄉侯，邑六百戶。車駕嘗卒至尚書門，矯跪問帝曰：「陛下欲何之？」帝曰：「欲案行文書耳。」矯曰：「此自臣職分，非陛下所宜臨也。若臣不稱其職，則請就黜退。陛下宜還。」帝慙，回車而反。其亮直如此。
 \gezhu{世語曰：劉曄以先進見幸，因譖矯專權。矯懼，以問長子本，本不知所出。次子騫曰：「主上明聖，大人大臣，今若不合，不過不作公耳。」後數日，帝見矯，矯又問二子，騫曰：「陛下意解，故見大人也。」旣入，盡日，帝曰：「劉曄構君，朕有以迹君；朕心故已了。」以金五鉼授之，矯辭。帝曰：「豈以為小惠？君已知朕心，顧君妻子未知故也。」帝憂社稷，問矯：「司馬公忠正，可謂社稷之臣乎？」矯曰：「朝廷之望；社稷，未知也。」}
 加侍中光祿大夫，遷司徒。景初元年薨，謚曰貞侯。
 \gezhu{魏氏春秋曰：矯本劉氏子，出嗣舅氏而婚于本族。徐宣每非之，庭議其闕。太祖惜矯才量，欲擁全之，乃下令曰：「喪亂已來，風教彫薄，謗議之言，難用襃貶。自建安五年已前，一切勿論。其以斷前誹議者，以其罪罪之。」}
 
 
子本嗣，歷位郡守、九卿。所在操綱領，舉大體，能使羣下自盡。有統御之才，不親小事，不讀法律而得廷尉之稱，優於司馬岐等，精練文理。遷鎮北將軍，假節都督河北諸軍事。薨，子粲嗣。本弟騫，咸熈中為車騎將軍。
 \gezhu{案晉書曰：騫字休淵，為晉佐命功臣，至太傅，封高平郡公。}
 
 
初，矯為郡功曹，使過泰山。泰山太守東郡薛悌異之，結為親友。戲謂矯曰：「以郡吏而交二千石，鄰國君屈從陪臣游，不亦可乎！」悌後為魏郡及尚書令，皆承代矯云。
 \gezhu{世語曰：悌字孝威。年二十二，以兖州從事為泰山太守。初，太祖定兾州，以悌及東平王國為左右長史，後至中領軍，並悉忠貞練事，為世吏表。}
 
 
\end{pinyinscope}