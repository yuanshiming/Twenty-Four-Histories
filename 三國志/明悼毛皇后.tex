\article{明悼毛皇后}
\begin{pinyinscope}
 
 
 明悼毛皇后，河內人也。黃初中，以選入東宮，明帝時為平原王，進御有寵，出入與同輿輦。及即帝立，以為貴嬪。太和元年，立為皇后。后父嘉，拜騎都尉，后弟曾，郎中。
 
 
 
 
 初，明帝為王，始納河內虞氏為妃，帝即位，虞氏不得立為后，太皇后卞太后慰勉焉。虞氏曰：「曹氏自好立賤，未有能以義舉者也。然后職內事，君聽外政，其道相由而成，苟不能以善始，未能令終者也。殆必由此亡國喪祀矣！」虞氏遂絀還鄴宮。進嘉為奉車都尉，曾騎都尉，寵賜隆渥。頃之，封嘉博平鄉侯，遷光祿大夫，曾駙馬都尉。嘉本典虞車工，卒暴富貴，明帝令朝臣會其家飲宴，其容止舉動甚蚩騃，語輙自謂「侯身」，時人以為笑。
 
 
\gezhu{孫盛曰：古之王者，必求令淑以對揚至德，恢王化於關雎，致淳風於麟趾。及臻三季，並亂茲緒，義以情溺，位由寵昏，貴賤無章，下陵上替，興衰隆廢，皆是物也。魏自武王，曁于烈祖，三后之升，起自幽賤，本旣卑矣，何以長世？詩云：「絺兮綌兮，淒其以風。」其此之謂乎！}
 後又加嘉位特進，曾遷散騎侍郎。青龍三年，嘉薨，追贈光祿大夫，改封安國侯，增邑五百，并前千戶，謚曰節侯。四年，追封后母夏為野王君。
 
 
 
 
 帝之幸郭元后也，后愛寵日㢮。景初元年，帝游後園，召才人以上曲宴極樂。元后曰「宜延皇后」，帝弗許。乃禁左右，使不得宣。后知之，明日，帝見后，后曰：「昨日游宴北園，樂乎？」帝以左右泄之，所殺十餘人。賜后死，然猶加謚，葬愍陵。遷曾散騎常侍，後徙為羽林虎賁中郎將、原武典農。
 
 
\end{pinyinscope}