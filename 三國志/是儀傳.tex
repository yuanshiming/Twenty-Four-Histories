\article{是儀傳}
\begin{pinyinscope}
 
 
 是儀字子羽，北海營陵人也。本姓氏，初為縣吏，後仕郡，郡相孔融嘲儀，言「氏」字「民」無上，可改為「是」，乃遂改焉。
 
 
\gezhu{徐衆評曰：古之建姓，或以所生，或以官號，或以祖名，皆有義體，以明氏族。故曰胙之以土而命之氏，此先王之典也，所以明本重始，彰示功德，子孫不忘也。今離文析字，橫生忌諱，使儀易姓，忘本誣祖，不亦謬哉！教人易姓，從人改族，融旣失之，儀又不得也。}
 後依劉繇，避亂江東。繇軍敗，儀徙會稽。
 
 
 
 
 孫權承攝大業，優文徵儀。到見親任，專典機密，拜騎都尉。
 
 
 
 
 呂蒙圖襲關羽，權以問儀，儀善其計，勸權聽之。從討羽，拜忠義校尉。儀陳謝，權令曰：「孤雖非趙簡子，卿安得不自屈為周舍邪？」
 
 
 
 
 旣定荊州，都武昌，拜裨將軍，後封都亭侯，守侍中。欲復授兵，儀自以非材，固辭不受。黃武中，遣儀之皖就將軍劉邵，欲誘致曹休。休到，大破之，遷偏將軍，入闕省尚書事，外緫平諸官，兼領辭訟，又令教諸公子書學。
 
 
大駕東遷，太子登留鎮武昌，使儀輔太子。太子敬之，事先諮詢，然後施行。進封都鄉侯。後從太子還建業，復拜侍中、中執法，平諸官事、領辭訟如舊。典校郎呂壹誣白故江夏太守刁嘉謗訕國政，權怒，收嘉繫獄，悉驗問。時同坐人皆怖畏壹，並言聞之，儀獨云無聞。於是見窮詰累日，詔旨轉厲，羣臣為之屏息。儀對曰：「今刀鋸已在臣頸，臣何敢為嘉隱諱，自取夷滅，為不忠之鬼！顧以聞知當有本末。」據實荅問，辭不傾移。權遂舍之，嘉亦得免。
 \gezhu{徐衆評曰：是儀以羈旅異方，客仕吳朝，值讒邪殄行，當嚴毅之威，命縣漏刻，禍急危機，不雷同以害人，不苟免以傷義，可謂忠勇公正之士，雖祁奚之免叔向，慶忌之濟朱雲，何以尚之？忠不諂君，勇不懾聳，公不存私，正不黨邪，資此四德，加之以文敏，崇之以謙約，履之以和順，保傅二宮，存身愛名，不亦宜乎！}
 
 
 
 
 蜀相諸葛亮卒，權垂心西州，遣儀使蜀申固盟好。奉使稱意，後拜尚書僕射。
 
 
 
 
 南、魯二宮初立，儀以本職領魯王傅。儀嫌二宮相近切，乃上疏曰：「臣竊以魯王天挺懿德，兼資文武，當今之宜，宜鎮四方，為國藩輔。宣揚德美，廣耀威靈，乃國家之良規，海內所瞻望，。但臣言辭鄙野，不能究盡其意。愚以二宮宜有降殺，正上下之序，明教化之本。」書三四上。為傅盡忠，動輒規諫；事上勤，與人恭。
 
 
 
 
 不治產業，不受施惠，為屋舍財足自容。鄰家有起大宅者，權出望見，問起大室者誰，左右對曰：「似是儀家也。」權曰：「儀儉，必非也。」問果他家。其見知信如此。
 
 
 
 
 服不精細，食不重膳，拯贍貧困，家無儲畜。權聞之，幸儀舍，求視蔬飯，親甞之，對之歎息，即增俸賜，益田宅。儀累辭讓，以恩為戚。
 
 
 
 
 時時有所進達，未甞言人之短。權常責儀以不言事，無所是非，儀對曰：「聖主在上，臣下守職，懼於不稱，實不敢以愚管之言，上干天聽。」
 
 
 
 
 事國數十年，未甞有過。呂壹歷白將相大臣，或一人以罪聞者數四，獨無以白儀。權歎曰：「使人盡如是儀，當安用科法為？」
 
 
 
 
 及寢疾，遺令素棺，斂以時服，務從省約，年八十一卒。
 
 
\end{pinyinscope}