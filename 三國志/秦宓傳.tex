\article{秦宓傳}
\begin{pinyinscope}
 
 
 秦宓字子勑，廣漢緜竹人也。少有才學，州郡辟命，輒稱疾不往。奏記州牧劉焉，薦儒士任定祖曰：「昔百里、蹇叔以耆艾而定策，甘羅、子奇以童冠而立功，故書美黃髮，而易稱顏淵，固知選士用能，不拘長幼，明矣。乃者以來，海內察舉率多英儁而遺舊齒，衆論不齊，異同相半，此乃承平之翔步，非亂世之急務也。夫欲救危撫亂，脩己以安人，則宜卓犖超倫，與時殊趣，震驚鄰國，駭動四方，上當天心，下合人意；天人旣和，內省不疚，雖遭凶亂，何憂何懼！昔楚葉公好龍，神龍下之，好偽徹天，何況於真？今處士任安，仁義直道，流名四遠，如今見察，則一州斯服。昔湯舉伊尹，不仁者遠，何武貢二龔，雙名竹帛，故貪尋常之高而忽萬仞之嵩，樂面前之飾而忘天下之譽，斯誠往古之所重慎也。甫欲鑿石索玉，剖蚌求珠，今乃隨、和炳然，有如皎日，復何疑哉！誠知晝不操燭，日有餘光，但愚情區區，貪陳所見。」
 
 
\gezhu{益部耆舊傳曰：安，廣漢人。少事聘士楊厚，究極圖籍，游覽京師，還家講授，與董扶俱以學行齊聲。郡請功曹，州辟治中別駕，終不乆居。舉孝廉茂才，太尉載辟，除博士，公車徵，皆稱疾不就。州牧劉焉表薦安味精道度，厲節高邈，揆其器量，國之元寶，宜處弼疑之輔，以消非常之咎。玄纁之禮，所宜招命。王塗隔塞，遂無聘命。年七十九，建安七年卒，門人慕仰，為立碑銘。後丞相亮問秦宓以安所長，宓曰：「記人之善，忘人之過。」}
 
 
 
 
 劉璋時，宓同郡王商為治中從事，與宓書曰：「貧賤困苦，亦何時可以終身！卞和衒玉以燿世，宜一來，與州尊相見。」宓荅書曰：「昔堯優許由，非不弘也，洗其兩耳；楚聘莊周，非不廣也，執竿不顧。易曰『確乎其不可拔』，夫何衒之有？且以國君之賢，子為良輔，不以是時建蕭、張之策，未足為智也。僕得曝背乎隴畒之中，誦顏氏之簞瓢，詠原憲之蓬戶，時翱翔於林澤，與沮、溺之等儔，聽玄猿之悲吟，察鶴鳴於九皐，安身為樂，無憂為福，處空虛之名，居不靈之龜，知我者希，則我貴矣。斯乃僕得志之秋也，何困苦之戚焉！」後商為嚴君平、李弘立祠，宓與書曰：「疾病伏匿，甫知足下為嚴、李立祠，可謂厚黨勤類者也。觀嚴文章，冠冒天下，由、夷逸操，山嶽不移，使楊子不歎，固自昭明。如李仲元不遭法言，令名必淪，其無虎豹之文故也，可謂攀龍附鳳者矣。如楊子雲潛心著述，有補於世，泥蟠不滓，行參聖師，于今海內談詠厥辭。邦有斯人，以耀四遠，怪子替茲，不立祠堂。蜀本無學士，文翁遣相如東受七經，還教吏民，於是蜀學比於齊、魯。故地里志曰：『文翁倡其教，相如為之師。』漢家得士，盛於其世；仲舒之徒，不達封禪，相如制其禮。夫能制禮造樂，移風易俗，非禮所秩有益於世者乎！雖有王孫之累，猶孔子大齊桓之霸，公羊賢叔術之讓。僕亦善長卿之化，宜立祠堂，速定其銘。」
 
 
先是，李權從宓借戰國策，宓曰：「戰國從橫，用之何為？」權曰：「仲尼、嚴平，會聚衆書，以成春秋、指歸之文，故海以合流為大，君子以博識為弘。」宓報曰：「書非史記周圖，仲尼不采；道非虛無自然，嚴平不演。海以受淤，歲一蕩清；君子博識，非禮不視。今戰國反覆儀、秦之術，殺人自生，亡人自存，經之所疾。故孔子發憤作春秋，大乎居正，復制孝經，廣陳德行。杜漸防萌，預有所抑，是以老氏絕禍於未萌，豈不信邪！成湯大聖，覩野魚而有獵逐之失，定公賢者，見女樂而弃朝事，
 \gezhu{臣松之案：書傳魯定公無善可稱。宓謂之賢者，淺學所未達也。}
 若此輩類，焉可勝陳。道家法曰：『不見所欲，使心不亂。』是故天地貞觀，日月貞明；其直如矢，君子所履。洪範記灾，發於言貌，何戰國之譎權乎哉！」
 
 
或謂宓曰：「足下欲自比於巢、許、四皓，何故揚文藻見瓌穎乎？」宓荅曰：「僕文不能盡言，言不能盡意，何文藻之有揚乎！昔孔子三見哀公，言成七卷，事蓋有不可嘿嘿也。
 \gezhu{劉向七略曰：孔子三見哀公，作三朝記七篇，今在大戴禮。臣松之案：中經部有孔子三朝八卷，一卷目錄，餘者所謂七篇。}
 接輿行且歌，論家以光篇；漁父詠滄浪，賢者以燿章。此二人者，非有欲於時者也。夫虎生而文炳，鳳生而五色，豈以五采自飾畫哉？天性自然也。蓋河、洛由文興，六經由文起，君子懿文德，采藻其何傷！以僕之愚，猶恥革子成之誤，況賢於己者乎！」
 \gezhu{臣松之案：今論語作棘子成。子成曰：「君子質而已矣，何以文為！」屈於子貢之言，故謂之誤也。}
 
 
先主旣定益州，廣漢太守夏侯纂請宓為師友祭酒，領五官掾，稱曰仲父。宓稱疾，卧在第舍，纂將功曹古朴、主簿王普，厨膳即宓第宴談，宓卧如故。纂問朴曰：「至於貴州養生之具，實絕餘州矣，不知士人何如餘州也？」朴對曰：「乃自先漢已來，其爵位者或不如餘州耳，至於著作為世師式，不負於餘州也。嚴君平見黃、老作指歸，揚雄見易作太玄，見論語作法言，司馬相如為武帝制封禪之文，于今天下所共聞也。」纂曰：「仲父何如？」宓以簿擊頰，
 \gezhu{簿，手版也。}
 曰：「願明府勿以仲父之言假於小草，民請為明府陳其本紀。蜀有汶阜之山，江出其腹，帝以會昌，神以建福，故能沃野千里。
 \gezhu{河圖括地象曰：岷山之地，上為東井絡，帝以會昌，神以建福，上為天井。左思蜀都賦曰：遠則岷山之精，上為井絡，天帝運期而會昌，景福肹蠁而興作。}
 淮、濟四瀆，江為其首，此其一也。禹生石紐，今之汶山郡是也。
 \gezhu{帝王世紀曰：鯀納有莘氏女曰志，是為脩己。上山行，見流星貫昴，夢接意感，又吞神珠，臆圮胷折，而生禹於石紐。譙周蜀本紀曰：禹本汶山廣柔縣人也，生於石紐，其地名刳兒坪，見世帝紀。}
 昔堯遭洪水，鯀所不治，禹疏江決河，東注于海，為民除害，生民已來功莫先者，此其二也。天帝布治房心，決政參伐，參伐則益州分野，三皇乘祇車出谷口，今之斜谷是也。
 \gezhu{蜀記曰：三皇乘祇車出谷口。未詳宓所由知為斜谷也。}
 此便鄙州之阡陌，明府以雅意論之，何若於天下乎？」於是纂逡巡無以復荅。
 
 
 
 
 益州辟宓為從事祭酒。先主旣稱尊號，將東征吳，宓陳天時必無其利，坐下獄幽閉，然後貸出。建興二年，丞相亮領益州牧，選宓迎為別駕，尋拜左中郎將、長水校尉。吳遣使張溫來聘，百官皆往餞焉。衆人皆集而宓未往，亮累遣使促之，溫曰：「彼何人也？」亮曰：「益州學士也。」及至，溫問曰：「君學乎？」宓曰：「五尺童子皆學，何必小人！」溫復問曰：「天有頭乎？」宓曰：「有之。」溫曰：「在何方也？」宓曰：「在西方。詩曰：『乃眷西顧。』以此推之，頭在西方。」溫曰：「天有耳乎？」宓曰：「天處高而聽卑，詩云：『鶴鳴于九臯，聲聞于天。』若其無耳，何以聽之？」溫曰：「天有足乎？」宓曰：「有。詩云：『天步艱難，之子不猶。』若其無足，何以步之？」溫曰：「天有姓乎？」宓曰：「有。」溫曰：「何姓？」宓曰：「姓劉。」溫曰：「何以知之？」荅曰：「天子姓劉，故以此知之。」溫曰：「日生於東乎？」宓曰：「雖生於東而沒於西。」荅問如響，應聲而出，於是溫大敬服。宓之文辯，皆此類也。遷大司農，四年卒。初宓見帝系之文，五帝皆同一族，宓辨其不然之本。又論皇帝王霸豢龍之說，甚有通理。譙允南少時數往諮訪，紀錄其言於春秋然否論，文多故不載。
 
 
評曰：許靖夙有名譽，旣以篤厚為稱，又以人物為意，雖行事舉動，未悉允當，蔣濟以為「大較廊廟器」也。
 \gezhu{萬機論論許子將曰：許文休者，大較廊廟器也，而子將貶之。若實不貴之，是不明也；誠令知之，蓋善人也。}
 麋笁、孫乾、簡雍、伊籍，皆雍容風議，見禮於世。秦宓始慕肥遯之高，而無若愚之實。然專對有餘，文藻壯美，可謂一時之才士矣。
 
 
\end{pinyinscope}