\article{吳主權徐夫人傳}
\begin{pinyinscope}
 
 
 吳主權徐夫人，吳郡富春人也。祖父真，與權父堅相親，堅以妹妻真，生琨。琨少仕州郡，漢末擾亂，去吏，隨堅征伐有功，拜偏將軍。堅薨，隨孫策討樊能、于麋等於橫江，擊張英於當利口，而船少，欲駐軍更求。琨母時在軍中，謂琨曰：「恐州家多發水軍來逆人，則不利矣，如何可駐邪？宜伐蘆葦以為泭，佐船渡軍。」
 
 
\gezhu{泭音敷。郭璞注方言曰：「泭，水中𥱼也。」}
 琨具啟策，策即行之，衆悉俱濟，遂破英，擊走笮融、劉繇，事業克定。策表琨領丹楊太守，會吳景委廣陵來東，復為丹楊守，
 \gezhu{江表傳曰：初，袁術遣從弟胤為丹楊，策令琨討而代之。會景還，以景前在丹楊，寬仁得衆，吏民所思，而琨手下兵多，策嫌其太重，且方攻伐，宜得琨衆，乃復用景，召琨還吳。}
 琨以督軍中郎將領兵，從破廬江太守李術，封廣德侯，遷平虜將軍。後從討黃祖，中流矢卒。
 
 
 
 
 琨生夫人，初適同郡陸尚。尚卒，權為討虜將軍在吳，聘以為妃，使母養子登。後權遷移，以夫人妬忌，廢處吳。積十餘年，權為吳王及即尊號，登為太子，羣臣請立夫人為后，權意在步氏，卒不許。後以疾卒。兄矯，嗣父琨侯，討平山越，拜偏將軍，先夫人卒，無子。弟祚襲封，亦以戰功至于蕪湖督、平魏將軍。
 
 
\end{pinyinscope}