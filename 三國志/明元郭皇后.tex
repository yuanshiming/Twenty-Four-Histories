\article{明元郭皇后}
\begin{pinyinscope}
 
 
 明元郭皇后，西平人也，世河右大族。黃初中，本郡反叛，遂沒入宮。明帝即位，甚見愛幸，拜為夫人。叔父立為騎都尉，從父芝為虎賁中郎將。帝疾困，遂立為皇后。齊王即位，尊后為皇太后，稱永寧宮，追封謚太后父滿為西都定侯，以立子建紹其爵。封太后母杜為郃陽君。芝遷散騎常侍、長水校尉，
 
 
\gezhu{魏略曰：諸郭之中，芝最壯直。先時自以他功封侯。}
 立，宣德將軍，皆封列侯。建兄德，出養甄氏。德及建俱為鎮護將軍，皆封列侯，並掌宿衞。值三主幼弱，宰輔統政，與奪大事，皆先咨啟於太后而後施行。毌丘儉、鍾會等作亂，咸假其命而以為辭焉。景元四年十二月崩，五年二月，葬高平陵西。
 \gezhu{晉諸公贊曰：建安叔始，有器局而強問，泰始中疾薨。子嘏嗣，為給事中。}
 
 
 
 
 評曰：魏后妃之家，雖云富貴，未有若衰漢乘非其據，宰割朝政者也。鑒往易軌，於斯為美。追觀陳羣之議，棧潛之論，適足以為百王之規典，垂憲範乎後葉矣。
 
 
\end{pinyinscope}