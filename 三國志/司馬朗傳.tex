\article{司馬朗傳}
\begin{pinyinscope}
 
 
 司馬朗字伯達，河內溫人也。
 
 
\gezhu{司馬彪序傳曰：朗祖父儁，字元異，博學好古，倜儻有大度。長八尺三寸，腰帶十圍，儀狀魁岸，與衆有異，鄉黨宗族咸景附焉。位至潁川太守。父防，字建公，性質直公方，雖閑居宴處，威儀不忒。雅好漢書名臣列傳，所諷誦者數十萬言。少仕州郡，歷官洛陽令、京兆尹，以年老轉拜騎都尉。養志閭巷，闔門自守。諸子雖冠成人，不命曰進不敢進，不命曰坐不敢坐，不指有所問不敢言，父子之間肅如也。年七十一，建安二十四年終。有子八人，朗最長，次即晉宣皇帝也。}
 九歲，人有道其父字者，朗曰：「慢人親者，不敬其親者也。」客謝之。十二，試經為童子郎，監試者以其身體壯大，疑朗匿年，劾問。朗曰：「朗之內外，累世長大，朗雖穉弱，無仰高之風，損年以求早成，非志所為也。」監試者異之。後關東兵起，故兾州刺史李邵家居野王，近山險，欲徙居溫。朗謂邵曰：「脣齒之喻，豈唯虞、虢，溫與野王即是也；今去彼而居此，是為避朝亡之期耳。且君，國人之望也，今冦未至而先徙，帶山之縣必駭，是搖動民之心而開姦宄之原也，切為郡內憂之。」邵不從。邊山之民果亂，內徙，或為冦鈔。
 
 
是時董卓遷天子都長安，卓因留洛陽。朗父防為治書御史，當徙西，以四方雲擾，乃遣朗將家屬還本縣。或有告朗欲逃亡者，執以詣卓，卓謂朗曰：「卿與吾亡兒同歲，幾大相負！」朗因曰：「明公以高世之德，遭陽九之會，清除群穢，廣舉賢士，此誠虛心垂慮，將興至治也。威德以隆，功業以著，而兵難日起，州郡鼎沸，郊境之內，民不安業，損棄居產，流亡藏竄，雖四關設禁，重加刑戮，猶不絕息，此朗之所以於邑也。願明公監觀往事，少加三思，即榮名並於日月，伊、周不足侔也。」卓曰：「吾亦悟之，卿言有意！」
 \gezhu{臣松之案朗此對，但為稱述卓功德，未相箴誨而已。了不自申釋，而卓便云「吾亦悟之，卿言有意」！客主之辭如為不相酬塞也。}
 
 
 
 
 朗知卓必亡，恐見留，即散財物以賂遺卓用事者，求歸鄉里。到謂父老曰；「董卓悖逆，為天下所讎，此忠臣義士奮發之時也。郡與京都境壤相接，洛東有成臯，北界大河，天下興義兵者若未得進，其勢必停於此。此乃四分五裂戰爭之地，難以自安，不如及道路尚通，舉宗東到黎陽。黎陽有營兵，趙威孫鄉里舊婚，為監營謁者，統兵馬，足以為主。若後有變，徐復觀望未晚也。」父老戀舊，莫有從者，惟同縣趙咨將家屬俱與朗往焉。後數月，關東諸州郡起兵，衆數十萬，皆集熒陽及河內。諸將不能相一，縱兵鈔略，民人死者且半。乆之，關東兵散，太祖與呂布相持於濮陽，朗乃將家還溫。時歲大饑，人相食，朗收恤宗族，教訓諸弟，不為衰世解業。
 
 
年二十二，太祖辟為司空掾屬，除成臯令，以病去，復為堂陽長。其治務寬惠，不行鞭杖，而民不犯禁。先時，民有徙充都內者，後縣調當作船，徙民恐其不辨，乃相率私還助之，其見愛如此。遷元城令，入為丞相主簿。朗以為天下土崩之勢，由秦滅五等之制，而郡國無蒐狩習戰之備故也。今雖五等未可復行，可令州郡並置兵，外備四夷，內威不軌，於策為長。又以為宜復井田。往者以民各有累世之業，難中奪之，是以至今。今承大亂之後，民人分散，土業无主，皆為公田，宜及此時復之。議雖未施行，然州郡領兵，朗本意也。遷兖州刺史，政化大行，百姓稱之。雖在軍旅，常麤衣惡食，儉以率下。雅好人倫典籍，鄉人李覿等盛得名譽，朗常顯貶下之；後覿等敗，時人服焉。鍾繇、王粲著論云：「非聖人不能致太平。」朗以為「伊、顏之徒雖非聖人，使得數世相承，太平可致」。
 \gezhu{魏書曰：文帝善朗論，命祕書錄其文。孫盛曰：繇旣失之，朗亦未為得也。昔「湯舉伊尹，而不仁者遠矣」。易稱「顏氏之子，其殆庶幾乎！有不善未嘗不知，知之未嘗復行」。由此而言，聖人之與大賢，行藏道一，舒卷斯同，御世垂風，理無降異；升泰之美，豈俟積世哉？「善人為邦百年，亦可以勝殘去殺」。又曰「不踐跡，亦不入于室」。數世之論，其在斯乎！方之大賢，固有間矣。}
 建安二十二年，與夏侯惇、臧霸等征吳。到居巢，軍士大疫，朗躬巡視，致醫藥。遇疾卒，時年四十七。遺命布衣幅巾，歛以時服，州人追思之。
 \gezhu{魏書曰：朗臨卒，謂將士曰：「刺史蒙國厚恩，督司萬里，微功未效，而遭此疫癘，旣不能自救，孤負國恩。身沒之後，其布衣幅巾，歛以時服，勿違吾志也。」}
 明帝即位，封朗子遺昌武亭侯，邑百戶。朗弟孚又以子望繼朗後。遺薨，望子洪嗣。
 \gezhu{晉諸公贊曰：望字子初，孚之長子。有才識，早知名。咸熈中位至司徒，入晉封義陽王，遷太尉、大司馬。時孚為太宰，父子居上公位，自中代已來未之有也。洪字孔業，封河間王。}
 
 
初朗所與俱徙趙咨，官至太常，為世好士。
 \gezhu{咨字君初。子酆字子仲，晉驃騎將軍，封東平陵公。並見百官名志。}
 
 
\end{pinyinscope}