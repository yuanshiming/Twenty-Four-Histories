\article{孫和何姬傳}
\begin{pinyinscope}
 
 
 孫和何姬，丹楊句容人也。父遂，本騎士。孫權甞游幸諸營，而姬觀於道中，權望見異之，命宦者召入，以賜子和。生男，權喜，名之曰彭祖，即皓也。太子和旣廢，後為南陽王，居長沙。孫亮即位，孫峻輔政。峻素媚事全主，全主與和母有隙，遂勸峻徙和居新都，遣使賜死，嫡妃張氏亦自殺。何姬曰：「若皆從死，誰當養孤？」遂拊育皓，及其三弟。皓即位，尊和為昭獻皇帝，
 
 
\gezhu{吳錄曰：皓初尊和為昭獻皇帝，俄改曰文皇帝。}
 何姬為昭獻皇后，稱升平宮，月餘，進為皇太后。封弟洪永平侯，蔣溧陽侯，植宣城侯。洪卒，子邈嗣，為武陵監軍，為晉所殺。植官至大司徒。吳末昬亂，何氏驕僭，子弟橫放，百姓患之。故民譌言「皓乆死，立者何氏子」云。
 \gezhu{江表傳曰：皓以張布女為美人，有寵，皓問曰：「汝父所在？」荅曰：「賊以殺之。」皓大怒，棒殺之。後思其顏色，使巧工刻木作美人形象，恒置座側。問左右：「布復有女否？」荅曰：「布大女適故衞尉馮朝子純。」即奪純妻入宮，大有寵，拜為左夫人，晝夜與夫人房宴，不聽朝政，使尚方以金作華燧、步搖、假髻以千數。令宮人著以相撲，朝成夕敗，輒出更作，工匠因緣偷盜，府藏為空。會夫人死，皓哀愍思念，葬于苑中，大作冢，使工匠刻柏作木人，內冢中以為兵衞，以金銀珍玩之物送葬，不可稱計。已葬之後，皓治喪於內，半年不出。國人見葬太奢麗，皆謂皓已死，所葬者是也。皓舅子何都顏狀似皓，云都代立。臨海太守奚熈信譌言，舉兵欲還秣陵誅都，都叔父植時為備海督，擊殺熈，夷三族，譌言乃息，而人心猶疑。}
 
 
\end{pinyinscope}