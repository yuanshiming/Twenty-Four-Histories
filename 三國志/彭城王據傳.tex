\article{彭城王據傳}
\begin{pinyinscope}
 
 
 彭城王據，建安十六年封范陽侯。二十二年，徙封宛侯。黃初二年，進爵為公。三年，為章陵王，其年徙封義陽。文帝以南方下溼，又以環太妃彭城人，徙封彭城。又徙封濟陰。五年，詔曰：「先王建國，隨時而制。漢祖增秦所置郡，至光武以天下損耗，并省郡縣。以今比之，益不及焉。其改封諸王，皆為縣王。」據改封定陶縣。太和六年，改封諸王，皆以郡為國，據復封彭城。景初元年，據坐私遣人詣中尚方作禁物，削縣二千戶。
 
 
\gezhu{魏書載璽書曰：「制詔彭城王：有司奏，王遣司馬董和，齎珠玉來到京師中尚方，多作禁物，交通工官，出入近署，踰侈非度，慢令違制，繩王以法。朕用憮然，不寧于心。王以懿親之重，處藩輔之位，典籍日陳於前，勤誦不輟於側。加雅素奉脩，恭肅敬慎，務在蹈道，孜孜不衰，豈忘率意正身，考終厥行哉？若然小疵，或謬于細人，忽不覺悟，以斯為失耳。書曰：『惟聖罔念作狂，惟狂克念作聖。』古人垂誥，乃至於此，故君子思心無斯須遠道焉。常慮所以累德者而去之，則德明矣；開心所以為塞者而通之，則心夷矣；慎行所以為尤者而脩之，則行全矣：三者，王之所能備也。今詔有司宥王，削縣二千戶，以彰八柄與奪之法。昔羲、文作易，著休復之語，仲尼論行，旣過能改。王其改行，茂昭斯義，率意無怠。」}
 三年，復所削戶邑。正元、景元中累增邑，并前四千六百戶。
 
 
\end{pinyinscope}