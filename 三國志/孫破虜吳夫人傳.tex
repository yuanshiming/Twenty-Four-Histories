\article{孫破虜吳夫人傳}
\begin{pinyinscope}
 
 
 孫破虜吳夫人，吳主權母也。本吳人，徙錢唐，早失父母，與弟景居。孫堅聞其才貌，欲娶之。吳氏親戚嫌堅輕狡，將拒焉，堅甚以慙恨。夫人謂親戚曰：「何愛一女以取禍乎？如有不遇，命也。」於是遂許為婚，生四男一女。
 
 
\gezhu{搜神記曰：初，夫人孕而夢月入其懷，旣而生策。及權在孕，又夢日入其懷，以告堅曰：「昔姙策，夢月入我懷，今也又夢日入我懷，何也？」堅曰：「日月者陰陽之精，極貴之象，吾子孫其興乎！」}
 
 
景常隨堅征伐有功，拜騎都尉。袁術上景領丹楊太守，討故太守周昕，遂據其郡。孫策與孫河、呂範依景，合衆共討涇縣山賊祖郎，郎敗走。會景為劉繇所迫，復北依術，術以為督軍中郎將，與孫賁共討樊能、于麋於橫江，又擊笮融、薛禮於秣陵。時策被創牛渚，降賊復反，景攻討，盡禽之。從討劉繇，繇奔豫章，策遣景、賁到壽春報術。術方與劉備爭徐州，以景為廣陵太守。術後僭號，策以書喻術，術不納，便絕江津，不與通，使人告景。景即委郡東歸，策復以景為丹楊太守。漢遣議郎王誧
 \gezhu{音普。}
 銜命南行，表景為揚武將軍，領郡如故。
 
 
及權少年統業，夫人助治軍國，甚有補益。
 \gezhu{會稽典錄曰：策功曹魏騰，以迕意見譴，將殺之，士大夫憂恐，計無所出。夫人乃倚大井而謂策曰：「汝新造江南，其事未集，方當優賢禮士，捨過錄功。魏功曹在公盡規，汝今日殺之，則明日人皆叛汝。吾不忍見禍之及，當先投此井中耳。」策大驚，遽釋騰。夫人智略權譎，類皆如此。}
 建安七年，臨薨，引見張昭等，屬以後事，合葬高陵。
 \gezhu{志林曰：按會稽貢舉簿，建安十二年到十三年闕，無舉者，云府君遭憂，此則吳后以十二年薨也。八年九年皆有貢舉，斯甚分明。}
 
 
八年，景卒官，子奮授兵為將，封新亭侯，卒。
 \gezhu{吳書曰：權征荊州，拜奮吳郡都督，以鎮東方。}
 子安嗣，安坐黨魯王霸死。奮弟祺，
 \gezhu{吳書曰：祺與張溫、顧譚友善，權令關平辭訟事。}
 封都亭侯，卒。子纂嗣。纂妻即滕胤女也，胤被誅，并遇害。
 
 
\end{pinyinscope}