\article{劉惇傳}
\begin{pinyinscope}
 
 
 劉惇字子仁，平原人也。遭亂避地，客遊廬陵，事孫輔。以明天官達占數顯於南土。每有水旱寇賊，皆先時處期，無不中者。輔異焉，以為軍師，軍中咸敬事之，號曰神明。
 
 
 
 
 建安中，孫權在豫章，時有星變，以問惇，惇曰：「災在丹楊。」權曰：「何如？」曰：「客勝主人，到其日當得問。」是時邊鴻作亂，卒如惇言。
 
 
 
 
 惇於諸術皆善，尤明太一，皆能推演其事，窮盡要妙，著書百餘篇，名儒刁玄稱以為奇。惇亦寶愛其術，不以告人，故世莫得而明也。
 
 
\end{pinyinscope}