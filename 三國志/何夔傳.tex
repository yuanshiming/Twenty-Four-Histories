\article{何夔傳}
\begin{pinyinscope}
 
 
 何夔字叔龍，陳郡陽夏人也。曾祖父熈，漢安帝時官至車騎將軍。
 
 
\gezhu{華嶠漢書曰：熈字孟孫，少有大志，不拘小節。身長八尺五寸，體貌魁梧，善為容儀。舉孝廉，為謁者，贊拜殿中，音動左右。和帝佳之，歷位司隷校尉、大司農。永初三年，南單于與烏丸俱反，以熈行車騎將軍征之，累有功。烏丸請降，單于復稱臣如舊。會熈暴疾卒。}
 夔幼喪父，與母兄居，以孝友稱。長八尺三寸，容貌矜嚴。
 \gezhu{魏書曰：漢末閹宦用事，夔從父衡為尚書，有直言，由是在黨中，諸父兄皆禁錮。夔歎曰：「天地閉，賢人隱。」故不應宰司之命。}
 避亂淮南。後袁術至壽春，辟之，夔不應，然遂為術所留。久之，術與橋蕤俱攻圍蘄陽，蘄陽為太祖固守。術以夔彼郡人，欲脅令說蘄陽。夔謂術謀臣李業曰：「昔栁下惠聞伐國之謀而有憂色，曰『吾聞伐國不問仁人，斯言何為至於我哉』！」遂遁匿灊山。術知夔終不為己用，乃止。術從兄山陽太守遺母，夔從姑也，是以雖恨夔而不加害。
 
 
建安二年，夔將還鄉里，度術必急追，乃間行得免，明年到本郡。頃之，太祖辟為司空掾屬。時有傳袁術軍亂者，太祖問夔曰；「君以為信不？」夔對曰：「天之所助者順，人之所助者信。術無信順之實，而望天人之助，此不可以得志於天下。夫失道之主，親戚叛之，而況於左右乎！以夔觀之，其亂必矣。」太祖曰；「為國失賢則亡。君不為術所用；亂，不亦宜乎！」太祖性嚴，掾屬公事，往往加杖；夔常畜毒藥，誓死無辱，是以終不見及。
 \gezhu{孫盛曰：夫君使臣以禮，臣事君以忠，是以上下休嘉，道光化洽。公府掾屬，古之造士也，必擢時儁，搜揚英逸，得其人則論道之任隆，非其才則覆餗之患至。苟有疵釁，刑黜可也。加其捶扑之罰，肅以小懲之戒，豈「導之以德，齊之以禮」之謂與！然士之出處，宜度德投趾；可不之節，必審於所蹈。故高尚之徒，抗心於青雲之表，豈王侯之所能臣，名器之所羈紲哉！自非此族，委身世塗，否泰榮辱，制之由時，故箕子安於孥戮，柳下夷於三黜，蕭何、周勃亦在縲紲，夫豈不辱，君命故也。夔知時制，而甘其寵，挾藥要君，以避微恥。詩云「唯此褊心」，何夔其有焉。放之，可也；宥之，非也。}
 出為城父令。
 \gezhu{魏書曰：自劉備叛後，東南多變。太祖以陳羣為鄖令，夔為城父令，諸縣皆用名士以鎮撫之，其後吏民稍定。}
 遷長廣太守。郡濵山海，黃巾未平，豪傑多背叛，袁譚就加以官位。長廣縣人管承，徒衆三千餘家，為寇害。議者欲舉兵攻之。夔曰：「承等非生而樂亂也，習於亂，不能自還，未被德教，故不知反善。今兵迫之急，彼恐夷滅，必并力戰。攻之旣未易拔，雖勝，必傷吏民，不如徐喻以恩德，使容自悔，可不煩兵而定。」乃遣郡丞黃珍往，為陳成敗，承等皆請服。夔遣吏成弘領校尉，長廣縣丞等郊迎奉牛酒，詣郡。牟平賊從錢，衆亦數千，夔率郡兵與張遼共討定之。東牟人王營，衆三千餘家，脅昌陽縣為亂。夔遣吏王欽等，授以計略，使離散之。旬月皆平定。
 
 
 
 
 是時太祖始制新科下州郡，又收租稅緜絹。夔以郡初立，近以師旅之後，不可卒繩以法，乃上言曰：「自喪亂已來，民人失所，今雖小安，然服教日淺。所下新科，皆以明罰勑法，齊一大化也。所領六縣，疆域初定，加以饑饉，若一切齊以科禁，恐或有不從教者。有不從教者不得不誅，則非觀民設教隨時之意也。先王辨九服之賦以殊遠近，制三典之刑以平治亂，愚以為此郡宜依遠域新邦之典，其民間小事，使長吏臨時隨宜，上不背正法，下以順百姓之心。比及三年，民安其業，然後齊之以法，則無所不至矣。」太祖從其言。徵還，參丞相軍事。海賊郭祖寇暴樂安、濟南界，州郡苦之。太祖以夔前在長廣有威信，拜樂安太守。到官數月，諸城悉平。
 
 
入為丞相東曹掾。夔言於太祖曰：「自軍興以來，制度草創，用人未詳其本，是以各引其類，時忘道德。夔聞以賢制爵，則民慎德；以庸制祿，則民興功。以為自今所用，必先核之鄉閭，使長幼順敘，無相踰越。顯忠直之賞，明公實之報，則賢不肖之分，居然別矣。又可脩保舉故不以實之令，使有司別受其具。在朝之臣，時受教與曹並選者，各任其責。上以觀朝臣之節，下以塞爭競之源，以督羣下，以率萬民，如是則天下幸甚。」太祖稱善。魏國旣建，拜尚書僕射。
 \gezhu{魏書曰：時丁儀兄弟方進寵，儀與夔不合。尚書傅巽謂夔曰：「人不相好已甚，子友毛玠，玠等儀已害之矣。子宜少下之！」夔曰：「為不義適足害其身，焉能害人？且懷姧佞之心，立於明朝，其得久乎！」夔終不屈志，儀後果以凶偽敗。}
 文帝為太子，以凉茂為太傅，夔為少傅；特命二傅與尚書東曹並選太子諸侯官屬。茂卒，以夔代茂。每月朔，太傅入見太子，太子正法服而禮焉；他日無會儀。夔遷太僕，太子欲與辭，宿戒供，夔無往意；乃與書請之，夔以國有常制，遂不往。其履正如此。然於節儉之世，最為豪汰。文帝踐阼，封成陽亭侯，邑三百戶。疾病，屢乞遜位。詔報曰：「蓋禮賢親舊，帝王之常務也。以親則君有輔弼之勳焉，以賢則君有醇固之茂焉。夫有陰德者必有陽報，今君疾雖未瘳，神明聽之矣。君其即安，以順朕意。」薨，謚曰靖侯。子曾嗣，咸熈中為司徒。
 \gezhu{干寶晉紀曰：曾字穎考。正元中為司隷校尉。時毌丘儉孫女適劉氏，以孕繫廷尉。女母荀，為武衞將軍荀顗所表活，旣免，辭詣廷尉，乞為官婢以贖女命。曾使主簿程咸為議，議曰：「大魏承秦、漢之弊，未及革制。所以追戮已出之女，誠欲殄醜類之族也。若已產育，則成他家之母。於防則不足懲姧亂之源，於情則傷孝子之思，男不御罪於他族，而女獨嬰戮於二門，非所以哀矜女弱，均法制之大分也。臣以為在室之女，可從父母之刑，旣醮之婦，使從夫家之戮。」朝廷從之，乃定律令。晉諸公讚曰：曾以高雅稱，加性純孝，位至太宰，封朗陵縣公。年八十餘薨，謚曰元公。子邵嗣。邵字敬祖，才識深博，有經國體儀。位亦至太宰，謚康公。子蕤嗣。邵庶兄遵，字思祖，有幹能。少經清職，終於太僕。遵子綏，字伯蔚，亦以幹事稱。永嘉中為尚書，為司馬越所殺。傅子稱曾及荀顗曰：「以文王之道事其親者，其潁昌何侯乎！其荀侯乎！古稱曾、閔，今曰荀、何。內盡其心以事其親，外崇禮讓以接天下。孝子，百世之宗；仁人，天下之令也。有能行仁孝之道者，君子之儀表矣。」}
 
 
\end{pinyinscope}