\article{步隲傳}
\begin{pinyinscope}
 
 
 步隲字子山，臨淮淮陰人也。
 
 
\gezhu{吳書曰：晉有大夫揚食采於步，後有步叔，與七十子師事仲尼。秦漢之際有為將軍者，以功封淮陰侯，隲其後也。}
 世亂，避難江東，單身窮困，與廣陵衞旌同年相善，俱以種瓜自給，晝勤四體，夜誦經傳。
 \gezhu{吳書曰：隲博研道藝，靡不貫覽，性寬雅沈深，能降志辱身。}
 
 
會稽焦征羌，郡之豪族，
 \gezhu{吳錄曰：征羌名矯，嘗為征羌令。}
 人客放縱。隲與旌求食其地，懼為所侵，乃共脩刺奉瓜，以獻征羌。征羌方在內卧，駐之移時，旌欲委去，隲止之曰：「本所以來，畏其彊也；而今舍去，欲以為高，祗結怨耳。」良乆，征羌開牖見之，身隱几坐帳中，設席致地，坐隲、旌於牖外，旌愈恥之，隲辭色自若。征羌作食，身享大案，殽膳重沓，以小盤飯與隲、旌，惟菜茹而已。旌不能食，隲極飯致飽乃辭出。旌怒隲曰：「何能忍此？」隲曰：「吾等貧賤，是以主人以貧賤遇之，固其宜也，當何所恥？」
 \gezhu{吳錄曰：衞旌字子旗，官至尚書。}
 
 
孫權為討虜將軍，召隲為主記，
 \gezhu{吳書曰：歲餘，隲以疾免，與琅邪諸葛瑾、彭城嚴畯俱游吳中，並著聲名，為當時英俊。}
 除海鹽長，還辟車騎將軍東曹掾。
 \gezhu{吳書曰：權為徐州牧，以隲為治中從事，舉茂才。}
 建安十五年，出領鄱陽太守。歲中，徙交州刺史、立武中郎將，領武射吏千人，便道南行。明年，追拜使持節、征南中郎將。劉表所置蒼梧太守吳巨陰懷異心，外附內違。隲降意懷誘，請與相見，因斬徇之，威聲大震。士燮兄弟，相率供命，南土之賔，自此始也。益州大姓雍闓等殺蜀所署太守正昂，與燮相聞，求欲內附。隲因承制遣使宣恩撫納，由是加拜平戎將軍，封廣信侯。
 
 
 
 
 延康元年，權遣呂岱代隲，隲將交州義士萬人出長沙。會劉備東下，武陵蠻夷蠢動，權遂命隲上益陽。備旣敗績，而零、桂諸郡猶相驚擾，處處阻兵；隲周旋征討，皆平之。黃武二年，遷右將軍左護軍，改封臨湘侯。五年，假節，徙屯漚口。
 
 
權稱尊號，拜驃騎將軍，領兾州牧。是歲，都督西陵，代陸遜撫二境，頃以兾州在蜀分，解牧職。時權太子登駐武昌，愛人好善，與隲書曰：「夫賢人君子，所以興隆大化，佐理時務者也。受性闇蔽，不達道數，雖實驅驅欲盡心於明德，歸分於君子，至於遠近士人，先後之宜，猶或緬焉，未之能詳。傳曰：『愛之能勿勞乎？忠焉能勿誨乎？』斯其義也，豈非所望於君子哉！」隲於是條于時事業在荊州界者，諸葛瑾、陸遜、朱然、程普、潘濬、裴玄、夏侯承、衞旌、李肅、
 \gezhu{吳書曰：肅字偉恭，南陽人。少以才聞，善論議，臧否得中，甄奇錄異，薦述後進，題目品藻，曲有條貫，衆人以此服之。權擢以為選舉，號為得才。求出補吏，為桂陽太守，吏民恱服。徵為卿。會卒，知與不知，並痛惜焉。}
 周條、石幹十一人，甄別行狀，因上疏獎勸曰：「臣聞人君不親小事，百官有司各任其職。故舜命九賢，則無所用心，彈五絃之琴，詠南風之詩，不下堂廟而天下治也。齊桓用管仲，被髮載車，齊國旣治，又致匡合。近漢高祖擥三傑以興帝業，西楚失雄俊以喪成功。汲黯在朝，淮南寢謀；郅都守邊，匈奴竄迹。故賢人所在，折衝萬里，信國家之利器，崇替之所由也。方今王化未被於漢北，河、洛之濵尚有僭逆之醜，誠擥英雄拔俊任賢之時也。願明太子重以輕意，則天下幸甚。」
 
 
後中書呂壹典校文書，多所糾舉，隲上疏曰：「伏聞諸典校擿抉細微，吹毛求瑕，重案深誣，輒欲陷人以成威福；無罪無辜，橫受大刑，是以使民跼天蹐地，誰不戰慄？昔之獄官，惟賢是任，故皐陶作士，呂侯贖刑，張、于廷尉，民無冤枉，休泰之祚，實由此興。今之小臣，動與古異，獄以賄成，輕忽人命，歸咎于上，為國速怨。夫一人吁嗟，王道為虧，甚可仇疾。明德慎罰，哲人惟刑，書傳所美。自今蔽獄，都下則宜諮顧雍，武昌則陸遜、潘濬，平心專意，務在得情，隲黨神明，受罪何恨？」又曰：「天子父天母地，故宮室百官，動法列宿。若施政令，欽順時節，官得其人，則陰陽和平，七曜循度。至於今日，官寮多闕，雖有大臣，復不信任，如此天地焉得無變？故頻年枯旱，亢陽之應也。又嘉禾六年五月十四日，赤烏二年正月一日及二十七日，地皆震動。地陰類，臣之象，陰氣盛故動，臣下專政之故也。夫天地見異，所以警悟人主，可不深思其意哉！」又曰：「丞相顧雍、上大將軍陸遜、太常潘濬，憂深責重，志在謁誠，夙夜兢兢，寢食不寧，念欲安國利民，建乆長之計，可謂心膂股肱，社稷之臣矣。宜各委任，不使他官監其所司，責其成效，課其負殿。此三臣者，思慮不到則已，豈敢專擅威福欺負所天乎？」又曰：「縣賞以顯善，設刑以威姧，任賢而使能，審明於法術，則何功而不成，何事而不辨，何聽而不聞，何視而不覩哉？若今郡守百里，皆各得其人，共相經緯，如是，庶政豈不康哉？竊聞諸縣並有備吏，吏多民煩，俗以之弊。但小人因緣銜命，不務奉公而作威福，無益視聽，更為民害，愚以為可一切罷省。」權亦覺梧，遂誅呂壹。隲前後薦達屈滯，救解患難，書數十上。權雖不能悉納，然時采其言，多蒙濟賴。
 \gezhu{吳錄云：隲表言曰：「北降人王潛等說，此相部伍，圖以東向，多作布囊，欲以盛沙塞江，以大向荊州。夫備不豫設，難以應卒，宜為之防。」權曰：「此曹衰弱，何能有圖？必不敢來。若不如孤言，當以牛千頭，為君作主人。」後有呂範、諸葛恪為說隲所言，云：「每讀步隲表，輒失笑。此江與開闢俱生，寧有可以沙囊塞理也！」}
 
 
 
 
 赤烏九年，代陸遜為丞相，猶誨育門生，手不釋書，被服居處有如儒生。然門內妻妾服飾奢綺，頗以此見譏。在西陵二十年，鄰敵敬其威信。性寬弘得衆，喜怒不形於聲色，而外內肅然。
 
 
 
 
 十一年卒，子恊嗣，統隲所領，加撫軍將軍。恊卒，子璣嗣侯。恊弟闡，繼業為西陵督，加昭武將軍，封西亭侯。鳳皇元年，召為繞帳督。闡累世在西陵，卒被徵命，自以失職，又懼有讒禍，於是據城降晉。遣璣與弟璿詣洛陽為任，晉以闡為都督西陵諸軍事、衞將軍、儀同三司，加侍中，假節領交州牧，封宜都公；璣監江陵諸軍事、左將軍，加散騎常侍，領廬陵太守，改封江陵侯；璿給事中、宣威將軍，封都鄉侯。命車騎將軍羊祜、荊州刺史楊肇往赴救闡。孫皓使陸抗西行，祜等遁退。抗陷城，斬闡等，步氏泯滅，惟璿紹祀。
 
 
 
 
 潁川周昭著書稱步隲及嚴畯等曰：「古今賢士大夫所以失名喪身傾家害國者，其由非一也，然要其大歸，總其常患，四者而已。急而論議一也，爭名勢二也，重朋黨三也，務欲速四也。急論議則傷人，爭名勢則敗友，重朋黨則蔽主，務欲速則失德，此四者不除，未有能全也。當世君子能不然者，亦比有之，豈獨古人乎！然論其絕異，未若顧豫章、諸葛使君、步丞相、嚴衞尉、張奮威之為美也。論語言『夫子恂恂然善誘人』，又曰『成人之美，不成人之惡』，豫章有之矣。『望之儼然，即之也溫，聽其言也厲』，使君體之矣。『恭而安，威而不猛』，丞相履之矣。學不求祿，心無苟得，衞尉、奮威蹈之矣。此五君者，雖德實有差，輕重不同，至於趣舍大檢，不犯四者，俱一揆也。昔丁諝出於孤家，吾粲由於牧豎，豫章揚其善，以並陸、全之列，是以人無幽滯而風俗厚焉。使君、丞相、衞尉三君，昔以布衣俱相友善，諸論者因各叙其優劣。初，先衞尉，次丞相，而後有使君也；其後並事明主，經營世務，出處之才有不同，先後之名須反其初，此世常人所決勤薄也。至於三君分好，卒無虧損，豈非古人交哉！又魯橫江昔杖萬兵，屯據陸口，當世之美業也，能與不能，孰不願焉？而橫江旣亡，衞尉應其選，自以才非將帥，深辭固讓，終於不就。後徙九列，遷典八座，榮不足以自曜，祿不足以自奉。至於二君，皆位為上將，窮富極貴。衞尉旣無求欲，二君又不稱薦，各守所志，保其名好。孔子曰：『君子矜而不爭，羣而不黨。』斯有風矣。又奮威之名，亦三君之次也，當一方之戍，受上將之任，與使君、丞相不異也。然歷國事，論功勞，實有先後，故爵位之榮殊焉。而奮威將處此，決能明其部分，心無失道之欲，事無充詘之求，每升朝堂，循禮而動，辭氣謇謇，罔不惟忠。叔嗣雖親貴，言憂其敗，蔡文至雖疏賤，談稱其賢。女配太子，受禮若弔，慷愾之趨，惟篤人物，成敗得失，皆如所慮，可謂守道見機，好古之士也。若乃經國家，當軍旅，於馳騖之際，立霸王之功，此五者未為過人。至其純粹履道，求不苟得，升降當世，保全名行，邈然絕俗，實有所師。故粗論其事，以示後之君子。」周昭者字恭遠，與韋曜、薛瑩、華覈並述吳書，後為中書郎，坐事下獄，覈表救之，孫休不聽，遂伏法云。
 
 
 
 
 評曰：張昭受遺輔佐，功勳克舉，忠謇方直，動不為己；而以嚴見憚，以高見外，旣不處宰相，又不登師保，從容閭巷，養老而已，以此明權之不及策也。顧雍依杖素業，而將之智局，故能究極榮位。諸葛瑾、步隲並以德度規檢見器當世，張承、顧邵虛心長者，好尚人物，周昭之論，稱之甚美，故辭錄焉。譚獻納在公，有忠貞之節。休、承脩志，咸庶為善。愛惡相攻，流播南裔，哀哉！
 
 
\end{pinyinscope}