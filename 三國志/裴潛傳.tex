\article{裴潛傳}
\begin{pinyinscope}


裴潛字文行，河東聞喜人也。


\gezhu{魏略曰：潛世為著姓。父茂，仕靈帝時，歷縣令、郡守、尚書。建安初，以奉使率導關中諸將討李傕有功，封列侯。潛少不脩細行，由此為父所不禮。}
避亂荊州，劉表待以賔禮。潛私謂所親王粲、司馬芝曰：「劉牧非霸王之才，乃欲西伯自處，其敗無日矣。」遂南適長沙。太祖定荊州，以潛參丞相軍事，出歷三縣令，入為倉曹屬。太祖問潛曰：「卿前與劉備俱在荊州，卿以備才略何如？」潛曰：「使居中國，能亂人而不能為治也。若乘間守險，足以為一方主。」


時代郡大亂，以潛為代郡太守。烏丸王及其大人，凡三人，各自稱單于，專制郡事。前太守莫能治正，太祖欲授潛精兵以鎮討之。潛辭曰：「代郡戶口殷衆，士馬控弦，動有萬數。單于自知放橫日乆，內不自安。今多將兵往，必懼而拒境，少將則不見憚。宜以計謀圖之，不可以兵威迫也。」遂單車之郡。單于驚喜。潛撫之以靜。單于以下脫帽稽顙，悉還前後所略婦女、器械、財物。潛案誅郡中大吏與單于為表裏者郝溫、郭端等十餘人，北邊大震，百姓歸心。在代三年，還為丞相理曹掾，太祖襃稱治代之功，潛曰：「潛於百姓雖寬，於諸胡為峻。今計者必以潛為理過嚴，而事加寬惠；彼素驕恣，過寬必弛，旣弛又將攝之以法，此訟爭所由生也。以勢料之，代必復叛。」於是太祖深悔還潛之速。後數十日，三單于反問至，乃遣鄢陵侯彰為驍騎將軍征之。


潛出為沛國相，遷兖州刺史。太祖次摩陂，歎其軍陳齊整，特加賞賜。文帝踐阼，入為散騎常侍。出為魏郡、潁川典農中郎將，奏通貢舉，比之郡國，由是農官進仕路泰。遷荊州刺史，賜爵關內侯。明帝即位，入為尚書。出為河南尹，轉太尉軍師、大司農，封清陽亭侯，邑二百戶。入為尚書令，奏正分職，料簡名實，出事使斷官府者百五十餘條。喪父去官，拜光祿大夫。正始五年薨，追贈太常，謚曰貞侯。
\gezhu{魏略曰：時遠近皆云當為公，會病亡。始潛自感所生微賤，無舅氏，又為父所不禮，即折節仕進，雖多所更歷，清省恪然。每之官，不將妻子。妻子貧乏，織藜芘以自供。又潛為兖州時，甞作一胡牀，及其去也，留以掛柱。又以父在京師，出入薄軬車；羣弟之田廬，常步行；家人小大或并日而食；其家教上下相奉，事有似於石奮。其履檢校度，自魏興少能及者。潛為人材博，有雅容，然但如此而已，終無所推進，故世歸其絜而不宗其餘。}
子秀嗣。遺令儉葬，墓中惟置一坐，瓦器數枚，其餘一無所設。秀，咸熈中為尚書僕射。
\gezhu{文章叙錄曰：秀字季彥。弘通博濟，八歲能屬文，遂知名。大將軍曹爽辟。喪父服終，推財與兄弟。年二十五，遷黃門侍郎。爽誅，以故吏免。遷衞國相，累遷散騎常侍、尚書僕射令、光祿大夫。咸熈中，晉文王始建五等，命秀典為制度，封廣川侯。晉室受禪，進左光祿大夫，改封鉅鹿公，遷司空。著易及樂論，又畫地域圖十八篇，傳行於世。盟會圖及典治官制皆未成。年四十八，泰始七年薨，謚元公，配食宗廟。少子頠，字逸民，襲封。荀綽兾州記曰：頠為人弘雅有遠識，博學稽古，履行高整，自少知名。歷位太子中庶子、侍中尚書。元康末，為尚書左僕射。趙王倫以其望重，畏而惡之，知其不與賈氏同心，猶被枉害。}
\gezhu{臣松之案陸機惠帝起居注稱「頠雅有遠量，當朝名士也」，又曰「民之望也」。頠理具淵博，贍於論難，著崇有、貴無二論，以矯虛誕之弊，文辭精富，為世名論。子嵩，字道文。荀綽稱嵩有父祖風。為中書郎，早卒。頠從父弟邈，字景聲，有儁才，為太傅司馬越從事中郎，假節監中外營諸軍事。}
\gezhu{潛少弟徽，字文季，兾州刺史。有高才遠度，善言玄妙。事見荀粲、傅嘏、王弼、管輅諸傳。徽長子黎，字伯宗，一名演，游擊將軍。次康，字仲豫，太子左衞率。次楷，字叔則，侍中中書令、光祿大夫、開府。次綽，字季舒，黃門侍郎，早卒，追贈長水校尉。康、楷、綽皆為名士，而楷才望最重。}
\gezhu{晉諸公贊曰：康有弘量，綽以明達為稱，楷少與琅邪王戎俱為掾發名，鍾會致之大將軍司馬文王曰：「裴楷清通，王戎簡要。」文王即辟為掾，進歷顯位。謝鯤為樂廣傳，稱楷儁朗有識具，當時獨步。黎子苞，秦州刺史。康子純，黃門侍郎。次盾，徐州刺史。次郃，有器望。晉元帝為安東將軍，郃為長史，侍中王曠與司馬越書曰：「裴郃在此，雖不治事，然識量弘淹，此下人士大敬附之。」次廓，中壘將軍。楷子瓚，中書郎。次憲，豫州刺史。綽子遐，太傅主簿。瓚、遐並有盛名，早卒。}
\gezhu{晉諸公贊稱憲有清識。}
\gezhu{魏略列傳以徐福、嚴幹、李義、張旣、游楚、梁習、趙儼、裴潛、韓宣、黃朗十人共卷，其旣、習、儼、潛四人自有傳，徐福事在諸葛亮傳，游楚事在張旣傳。餘韓等四人載之於後。}
\gezhu{嚴幹字公仲，李義字孝懿，皆馮翊東縣人也。馮翊東縣舊無冠族，故二人並單家，其器性皆重厚。當中平末，同年二十餘，幹好擊劒，義好辦護喪事。馮翊甲族桓、田、吉、郭及故侍中鄭文信等，頗以其各有器實，共紀識之。會三輔亂，人多流宕，而幹、義不去，與諸知故相浮沉，採樵自活。逮建安初，關中始開。詔分馮翊西數縣為左內史郡，治高陵；以東數縣為本郡，治臨晉。義於縣分當西屬，義謂幹曰：「西縣兒曹，不可與爭坐席，今當共作方牀耳。」遂相附結，皆仕東郡為右職。司隷辟幹，不至。歲終，郡舉幹孝廉，義上計掾。義留京師，為平陵令，遷宂從僕射，遂歷顯職。逮魏封十郡，請義以為軍祭酒，又為魏尚書左僕射。及文帝即位，拜諫議大夫、執金吾衞尉，卒官。義子豐，字宣國，見夏侯玄傳。幹以孝廉拜蒲阪令，病，去官。復舉至孝，為公車司馬令。為州所請，詔拜議郎，還參州事。會以建策捕高幹，又追錄前討郭援功，封武鄉侯，遷弘農太守。及馬超反，幹郡近超，民人分散。超破，為漢陽太守。遷益州刺史，以道不通，黃初中，轉為五官中郎將。明帝時，遷永安太僕，數歲卒。始李義以直道推誠於人，故於時陳羣等與之齊好。雖無他材力，而終仕進不頓躓。幹從破亂之後，更折節學問，特善春秋公羊。司隷鍾繇不好公羊而好左氏，謂左氏為太官，而謂公羊為賣餅家，故數與幹共辯析長短。繇為人機捷，善持論，而幹訥口，臨時屈無以應。繇謂幹曰：「公羊高竟為左丘明服矣。」幹曰：「直故吏為明使君服耳，公羊未肯也。」}
\gezhu{韓宣字景然，勃海人也。為人短小。建安中，丞相召署軍謀掾，宂散在鄴。嘗於鄴出入宮，於東掖門內與臨菑侯植相遇。時天新雨，地有泥潦。宣欲避之，閡潦不得去。乃以扇自障，住於道邊。植嫌宣旣不去，又不為禮，乃駐車，使其常從問宣何官？宣云：「丞相軍謀掾也。」植又問曰：「應得唐突列侯否？」宣曰：「春秋之義，王人雖微，列于諸侯之上，未聞宰士而為下士諸侯禮也。」植又曰：「即如所言，為人父吏，見其子應有禮否？」宣又曰：「於禮，臣、子一例也，而宣年又長。」植知其枝柱難窮，乃釋去，具為太子言，以為辯。黃初中，為尚書郎，嘗以職事當受罰於殿前，已縛，束杖未行。文帝輦過，問：「此為誰？」左右對曰：「尚書郎勃海韓宣也。」帝追念前臨菑侯所說，乃寤曰：「是子建所道韓宣邪！」特原之，遂解其縛。時天大寒，宣前以當受杖，豫脫袴，纏褌靣縛；及其原，褌腰不下，乃趨而去。帝目而送之，笑曰：「此家有瞻諦之士也。」後出為清河、東郡太守。明帝時，為尚書大鴻臚，數歲卒。宣前後當官，在能否之間，然善以己恕人。始南陽韓曁以宿德在宣前為大鴻臚，曁為人賢，及宣在後亦稱職，故鴻臚中為之語曰：「大鴻臚，小鴻臚，前後治行曷相如。」案本志，宣名都不見，惟魏略有此傳，而世語列於名臣之流。}
\gezhu{黃朗字文達，沛郡人也。為人弘通有性實。父為本縣卒，朗感其如此，抗志游學，由是為方國及其郡士大夫所禮異。特與東平右姓王惠陽為碩交，惠陽親拜朗母於牀下。朗始仕黃初中，為長吏，遷長安令，會喪母不赴，復為魏令，遷襄城典農中郎將、涿郡太守。以明帝時疾病卒。始朗為君長，自以父故，常忌不呼鈴下伍伯，而呼其姓字，至於忿怒，亦終不言。朗旣仕至二千石，而惠陽亦歷長安令、酒泉太守。故時人謂惠陽外似麤疏而內堅密，能不顧朗之本末，事朗母如己母，為通度也。}
\gezhu{魚豢曰：世稱君子之德其猶龍乎，蓋以其善變也。昔長安巿儈有劉仲始者，一為巿吏所辱，乃感激，蹋其尺折之，遂行學問，經門行脩，流名海內。後以有道徵，不肯就，衆人歸其高。余以為前世偶有此耳，而今徐、嚴復參之，若皆非似龍之志也，其何能至於此哉？李推至道，張工度主，韓見識異，黃能拔萃，各著根於石上，而垂陰乎千里，亦未為易也。游翁慷慨，展布腹心，全軀保郡，見延帝王，又放陸生，優游宴戲，亦一實也。梁、趙及裴，雖張、楊不足，至於檢己，老而益明，亦難能也。}


評曰：和洽清和幹理，常林素業純固，楊俊人倫行義，杜襲溫粹識統，趙儼剛毅有度，裴潛平恒貞幹，皆一世之美士也。至林能不繫心於三司，以大夫告老，美矣哉！


\end{pinyinscope}