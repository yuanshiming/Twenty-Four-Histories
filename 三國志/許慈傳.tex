\article{許慈傳}
\begin{pinyinscope}
 
 
 許慈字仁篤，南陽人也。師事劉熈，善鄭氏學，治易、尚書、三禮、毛詩、論語。建安中，與許靖等俱自交州入蜀。時又有魏郡胡潛，字公興，不知其所以在益土。潛雖學不沾洽，然卓犖彊識，祖宗制度之儀，喪紀五服之數，皆指掌畫地，舉手可采。先主定蜀，承喪亂歷紀，學業衰廢，乃鳩合典籍，沙汰衆學，慈、潛並為博士，與孟光、來敏等典掌舊文。值庶事草創，動多疑議，慈、潛更相克伐，謗讟忿爭，形於聲色；書籍有無，不相通借，時尋楚撻，以相震攇。
 
 
\gezhu{攇，虛晚反。}
 其矜己妬彼，乃至於此。先主愍其若斯，羣僚大會，使倡家假為二子之容。傚其訟䦧之狀，酒酣樂作，以為嬉戲，初以辭義相難，終以刀杖相屈，用感切之。潛先沒，慈後主世稍遷至大長秋，卒。
 \gezhu{孫盛曰：蜀少人士，故慈、潛等並見載述。}
 子勛傳其業，復為博士。
 
 
\end{pinyinscope}