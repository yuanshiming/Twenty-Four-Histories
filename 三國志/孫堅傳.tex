\article{孫堅傳}
\begin{pinyinscope}
 
 
 孫堅字文臺，吳郡富春人，蓋孫武之後也。
 
 
\gezhu{吳書曰：堅世仕吳，家于富春，葬於城東。冢上數有光怪，雲氣五色，上屬於天，曼延數里。衆皆往觀視。父老相謂曰：「是非凡氣，孫氏其興矣！」及母懷姙堅，夢腸出繞吳昌門，寤而懼之，以告鄰母。鄰母曰：「安知非吉徵也。」堅生，容貌不凡，性闊達，好奇節。}
 少為縣吏。年十七，與父共載船至錢唐，會海賊胡玉等從匏里上掠取賈人財物，方於岸上分之，行旅皆住，舩不敢進。堅謂父曰：「此賊可擊，請討之。」父曰：「非爾所圖也。」堅行操刀上岸，以手東西指麾，若分部人兵以羅遮賊狀。賊望見，以為官兵捕之，即委財物散走。堅追，斬得一級以還；父大驚。由是顯聞，府召署假尉。會稽妖賊許昌起於句章，自稱陽明皇帝，
 \gezhu{靈帝紀曰：昌以其父為越王也。}
 與其子韶扇動諸縣，衆以萬數。堅以郡司馬募召精勇，得千餘人，與州郡合討破之。是歲，熹平元年也。刺史臧旻列上功狀，詔書除堅鹽瀆丞，數歲徙盱眙丞，又徙下邳丞。
 \gezhu{江表傳曰：堅歷佐三縣，所在有稱，吏民親附。鄉里知舊，好事少年，往來者常數百人，堅接撫待養，有若子弟焉。}
 
 
中平元年，黃巾賊帥張角起於魏郡，託有神靈，遣八使以善道教化天下，而潛相連結，自稱黃天泰平。三月甲子，三十六萬一旦俱發，天下響應，燔燒郡縣，殺害長吏。
 \gezhu{獻帝春秋曰：角稱天公將軍，角弟寶稱地公將軍，寶弟梁稱人公將軍。}
 漢遣車騎將軍皇甫嵩、中郎將朱儁將兵討擊之。儁表請堅為佐軍司馬，鄉里少年隨在下邳者皆願從。堅又募諸商旅及淮、泗精兵，合千許人，與儁并力奮擊，所向無前。
 \gezhu{吳書曰：堅乘勝深入，於西華失利。堅被創墮馬，卧草中。軍衆分散，不知堅所在。堅所騎騘馬馳還營，捂地呼鳴，將士隨馬於草中得堅。堅還營十數日，創少愈，乃復出戰。}
 汝、潁賊困迫，走保宛城。堅身當一面，登城先入，衆乃蟻附，遂大破之。儁具以狀聞上，拜堅別部司馬。
 \gezhu{續漢書曰：儁字公偉，會稽人，少好學，為郡功曹，察孝廉，舉進士。漢朝以討黃巾功拜車騎將軍，累遷河南尹。董卓見儁，外甚親納，而心忌之，儁亦陰備焉。關東兵起，卓議移都，儁輒止卓。卓雖憚儁，然貪其名重，乃表拜太僕以自副。儁被召不肯受拜，因進曰：「國不宜遷，必孤天下望，成山東之結，臣不見其可也。」有司詰曰：「召君受拜而君拒之，不問徙事而君陳之，何也？」儁曰：「副相國，非臣所堪也。遷都非計，臣之所急也。辭所不堪，進臣所急，臣之所宜也。」有司曰：「遷都之事，初無此計也，就有，未露，何所受聞？」儁曰：「相國董卓為臣說之，臣聞之於相國。」有司不能屈，朝廷稱服焉。後為太尉。李傕、郭汜相攻，劫質天子公卿，儁性剛，即發病而卒。}
 
 
邊章、韓遂作亂涼州。中郎將董卓拒討無功。中平三年，遣司空張溫行車騎將軍，西討章等。溫表請堅與參軍事，屯長安。溫以詔書召卓，卓良乆乃詣溫。溫責讓卓，卓應對不順。堅時在坐，前耳語謂溫曰：「卓不怖罪而鴟張大語，宜以召不時至，陳軍法斬之。」溫曰：「卓素著威名於隴蜀之間，今日殺之，西行無依。」堅曰：「明公親率王兵，威震天下，何賴於卓？觀卓所言，不假明公，輕上無禮，一罪也。章、遂跋扈經年，當以時進討，而卓云未可，沮軍疑衆，二罪也。卓受任無功，應召稽留，而軒昂自高，三罪也。古之名將，仗鉞臨衆，未有不斷斬以示威者也，是以穰苴斬莊賈，魏絳戮楊干。今明公垂意於卓，不即加誅，虧損威刑，於是在矣。」溫不忍發舉，乃曰：「君且還，卓將疑人。」堅因起出。章、遂聞大兵向至，黨衆離散，皆乞降。軍還，議者以軍未臨敵，不斷功賞，然聞堅數卓三罪，勸溫斬之，無不歎息。拜堅議郎。時長沙賊區星自稱將軍，衆萬餘人，攻圍城邑，乃以堅為長沙太守。到郡親率將士，施設方略，旬月之閒，克破星等。
 \gezhu{魏書曰：堅到郡，郡中震服，任用良吏。勑吏曰：「謹遇良善，治官曹文書，必循治，以盜賊付太守。」}
 周朝、郭石亦帥徒衆起於零、桂，與星相應。遂越境尋討，三郡肅然。漢朝錄前後功，封堅烏程侯。
 \gezhu{吳錄曰：是時廬江太守陸康從子作宜春長，為賊所攻，遣使求救於堅。堅整嚴救之。主簿進諫，堅荅曰：「太守無文德，以征伐為功，越界攻討，以全異國。以此獲罪，何媿海內乎？」乃進兵往救，賊聞而走之。}
 
 
靈帝崩，卓擅朝政，橫恣京城。諸州郡並興義兵，欲以討卓。
 \gezhu{江表傳曰：堅聞之，拊膺歎曰：「張公昔從吾言，朝廷今無此難也。」}
 堅亦舉兵。荊州刺史王叡素遇堅無禮，堅過殺之。
 \gezhu{案王氏譜，叡字通耀，晉太保祥伯父也。吳錄曰：叡先與堅共擊零、桂賊，以堅武官，言頗輕之。及叡舉兵欲討卓，素與武陵太守曹寅不相能，楊言當先殺寅。寅懼，詐作案行使者光祿大夫溫毅檄，移堅，說叡罪過，令收行刑訖，以狀上。堅即承檄勒兵襲叡。叡聞兵至，登樓望之，遣問欲何為，堅前部荅曰：「兵乆戰勞苦，所得賞，不足以為衣服，詣使君更乞資直耳。」叡曰：「刺史豈有所吝？」便開庫藏，使自入視之，知有所遺不。兵進及樓下，叡見堅，驚曰：「兵自求賞，孫府君何以在其中？」堅曰：「被使者檄誅君。」叡曰：「我何罪？」堅曰：「坐無所知。」叡窮迫，刮金飲之而死。}
 比至南陽，衆數萬人。南陽太守張咨聞軍至，晏然自若。
 \gezhu{英雄記曰：咨字子議，潁川人，亦知名。獻帝春秋曰：袁術表堅假中郎將。堅到南陽，移檄太守請軍糧。咨以問綱紀，綱紀曰：「堅鄰郡二千石，不應調發。」咨遂不與。}
 堅以牛酒禮咨，咨明日亦荅詣堅。酒酣，長沙主簿入白堅：「前移南陽，而道路不治，軍資不具，請收主簿推問意故。」咨大懼欲去，兵陳四周不得出。有頃，主簿復入白堅：「南陽太守稽停義兵，使賊不時討，請收出案軍法從事。」便牽咨於軍門斬之。郡中震慄，無求不獲。
 \gezhu{吳歷曰：初堅至南陽，咨旣不給軍糧，又不肯見堅。堅欲進兵，恐有後患，乃詐得急疾，舉軍震惶，迎呼巫醫，禱祀山川。遣所親人說咨，言病困，欲以兵付咨。咨聞之，心利其兵，即將步騎五六百人詣營省堅。堅卧與相見。無何，卒然而起，按劒罵咨，遂執斬之。此語與本傳不同。}
 前到魯陽，與袁術相見。術表堅行破虜將軍，領豫州刺史。遂治兵於魯陽城。當進軍討卓，遣長史公仇稱將兵從事還州督促軍糧。施帳幔於城東門外，祖道送稱，官屬並會。卓遣步騎數萬人逆堅，輕騎數十先到。堅方行酒談笑，勑部曲整頓行陣，無得妄動。後騎漸益，堅徐罷坐，導引入城，乃謂左右曰：「向堅所以不即起者，恐兵相蹈藉，諸君不得入耳。」卓兵見堅士衆甚整，不敢攻城，乃引還。
 \gezhu{英雄記曰：初堅討董卓，到梁縣之陽人。卓亦遣兵步騎五千迎之，陳郡太守胡軫為大督護，呂布為騎督，其餘步騎將校都督者甚衆。軫字文才，性急，預宣言曰：「今此行也，要當斬一青綬，乃整齊耳。」諸將聞而惡之。軍到廣成，去陽人城數十里。日暮，士馬疲極，當止宿，又本受卓節度宿廣成，秣馬飲食，以夜進兵，投曉攻城。諸將惡憚軫，欲賊敗其事，布等宣言「陽人城中賊已走，當追尋之；不然失之矣」，便夜進軍。城中守備甚設，不可掩襲。於是吏士饑渴，人馬甚疲，且夜至，又無壍壘。釋甲休息，而布又宣言相驚，云「城中賊出來」。軍衆擾亂奔走，皆棄甲，失鞌馬。行十餘里，定無賊，會天明，便還，拾取兵器，欲進攻城。城守已固，穿壍已深，軫等不能攻而還。}
 堅移屯梁東，大為卓軍所攻，堅與數十騎潰圍而出。堅常著赤罽幘，乃脫幘令親近將祖茂著之。卓騎爭逐茂，故堅從閒道得免。茂困迫，下馬，以幘冠冢閒燒柱，因伏草中。卓騎望見，圍繞數重，定近覺是柱，乃去。堅復相收兵，合戰於陽人，大破卓軍，梟其都督華雄等。是時，或閒堅於術，術懷疑，不運軍糧。
 \gezhu{江表傳曰：或謂術曰：「堅若得洛，不可復制，此為除狼而得虎也」，故術疑之。}
 陽人去魯陽百餘里，堅夜馳見術，畫地計校，曰：「所以出身不顧，上為國家討賊，下慰將軍家門之私讎。堅與卓非有骨肉之怨也，而將軍受譖潤之言，還相嫌疑！」
 \gezhu{江表傳載堅語曰：「大勳垂捷而軍糧不繼，此吳起所以歎泣於西河，樂毅所以遺恨於垂成也。願將軍深思之。」}
 術踧踖，即調發軍糧。堅還屯。卓憚堅猛壯，乃遣將軍李傕等來求和親，令堅列疏子弟任刺史、郡守者，許表用之。堅曰：「卓逆天無道，蕩覆王室，今不夷汝三族，縣示四海，則吾死不瞑目，豈將與乃和親邪？」復進軍大谷，拒雒九十里。
 \gezhu{山陽公載記曰：卓謂長史劉艾曰：「關東軍敗數矣，皆畏孤，無能為也。惟孫堅小戇，頗能用人，當語諸將，使知忌之。孤昔與周慎西征，慎圍邊、韓於金城。孤語張溫，求引所將兵為慎作後駐。溫不聽。孤時上言其形勢，知慎必不克。臺今有本末。事未報，溫又使孤討先零叛羌，以為西方可一時蕩定。孤皆知其不然而不得止，遂行，留別部司馬劉靖將步騎四千屯安定，以為聲勢。叛羌便還，欲截歸道，孤小擊輒開，畏安定有兵故也。虜謂安定當數萬人，不知但靖也。時又上章言狀，而孫堅隨周慎行，謂慎求將萬兵造金城，使慎以二萬作後駐，邊、韓城中無宿穀，當於外運，畏慎大兵，不敢輕與堅戰，而堅兵足以斷其運道，兒曹用必還羌谷中，涼州或能定也。溫旣不能用孤，慎又不用堅，自攻金城，壞其外垣，馳使語溫，自以克在旦夕，溫時亦自以計中也。而渡遼兒果斷蔡圍，慎棄輜重走，果如孤策。臺以此封孤都鄉侯。堅以佐軍司馬，所見與人同，自為可耳。」艾曰：「堅雖時見計，故自不如李傕、郭汜。聞在美陽亭北，將千騎步與虜合，殆死，亡失印綬，此不為能也。」卓曰：「堅時烏合義從，兵不如虜精，且戰有利鈍。但當論山東大勢，終無所至耳。」艾曰：「山東兒驅略百姓，以作寇逆，其鋒不如人，堅甲利兵彊弩之用又不如人，亦安得乆？」卓曰：「然，但殺二袁、劉表、孫堅，天下自服從孤耳。」}
 卓尋徙都西入關，焚燒雒邑。堅乃前入至雒，脩諸陵，平塞卓所發掘。
 \gezhu{江表傳曰：舊京空虛，數百里中無煙火。堅前入城，惆悵流涕。吳書曰：堅入洛，埽除漢宗廟，祠以太牢。堅軍城南甄官井上，旦有五色氣，舉軍驚恠，莫有敢汲。堅令人入井，探得漢傳國璽，文曰「受命于天，旣壽永昌」，方圜四寸，上紐交五龍，上一角缺。初，黃門張讓等作亂，劫天子出奔，左右分散，掌璽者以投井中。山陽公載記曰：袁術將僭號，聞堅得傳國璽，乃拘堅夫人而奪之。江表傳曰：案漢獻帝起居注云「天子從河上還，得六璽於閣上」，又太康之初孫皓送金璽六枚，無有玉，明其偽也。虞喜志林曰：天子六璽者，文曰「皇帝之璽」、「皇帝行璽」、「皇帝信璽」、「天子之璽」、「天子行璽」、「天子信璽」。此六璽所封事異，故文字不同。獻帝起注云「從河上還，得六玉璽於閣上」，此之謂也。傳國璽者，乃漢高祖所佩秦皇帝璽，世世傳受，號曰傳國璽。案傳國璽不在六璽之數，安得總其說乎？應氏漢官、皇甫世紀，其論六璽，文義皆符。漢宮傳國璽，文曰「受命于天，旣壽且康」。「且康」「永昌」，二字為錯，未知兩家何者為得。金玉之精，率有光氣，加以神器祕寶，輝耀益彰，蓋一代之奇觀，將來之異聞，而以不解之故，彊謂之偽，不亦誣乎！陳壽為破虜傳亦除此說，俱惑起居注，不知六璽殊名，與傳國為七者也。吳時無能刻玉，故天子以金為璽。璽雖以金，於文不異。吳降而送璽者送天子六璽，曩所得玉璽，乃古人遺印，不可施用。天子之璽，今以無有為難，不通其義者耳。臣松之以為孫堅於興義之中最有忠烈之稱，若得漢神器而潛匿不言，此為陰懷異志，豈所謂忠臣者乎？吳史欲以為國華，而不知損堅之令德。如其果然，以傳子孫，縱非六璽之數，要非常人所畜，孫皓之降，亦不得但送六璽，而寶藏傳國也。受命于天，奚取於歸命之堂，若如喜言，則此璽今尚在孫門。匹夫懷璧，猶曰有罪，而況斯物哉！}
 訖，引軍還，住魯陽。
 \gezhu{吳錄曰：是時關東州郡，務相兼并以自彊大。袁紹遣會稽周㬂為豫州刺史，來襲取州。堅慨然歎曰：「同舉義兵，將救社稷。逆賊垂破而各若此，吾當誰與戮力乎！」言發涕下。㬂字仁明，周昕之弟也。會稽典錄曰：初曹公興義兵，遣人要喁，㬂即收合兵衆，得二千人，從公征伐，以為軍師。後與堅爭豫州，屢戰失利。會次兄九江太守昂為袁術所攻，㬂往助之。軍敗，還鄉里，為許貢所害。}
 
 
初平三年，術使堅征荊州，擊劉表。表遣黃祖逆於樊、鄧之間。堅擊破之，追渡漢水，遂圍襄陽，單馬行峴山，為祖軍士所射殺。
 \gezhu{典略曰；堅悉其衆攻表，表閉門，夜遣將黃祖潛出發兵。祖將兵欲還，堅逆與戰。祖敗走，竄峴山中。堅乘勝夜追祖，祖部兵從竹木間暗射堅，殺之。吳錄曰：堅時年三十七。英雄記曰：堅以初平四年正月七日死。又云：劉表將呂公將兵緣山向堅，堅輕騎尋山討公。公兵下石。中堅頭，應時腦出物故。其不同如此也。}
 兄子賁，帥將士衆就術，術復表賁為豫州刺史。
 
 
堅四子：策、權、翊、匡。權旣稱尊號，謚堅曰武烈皇帝。
 \gezhu{吳錄曰：尊堅廟曰始祖，墓曰高陵。志林曰：堅有五子：策、權、翊、匡，吳氏所生；少子朗，庶生也，一名仁。}
 
 
\end{pinyinscope}