\article{卷六唐本紀第六}

\begin{pinyinscope}

 明宗
 聖德和武欽孝皇帝，世本夷狄，無姓氏。父霓，為雁門部將，生子邈佶烈，以騎射事太祖，為人質厚寡言，執事恭謹，太祖養以為子，賜名嗣源。



 梁攻兗、鄆，朱宣、朱瑾來乞師，太祖遣李存信將兵三萬救之。存信留莘縣不進，使嗣源別以兵三乾先擊梁兵，梁兵解去。存信留莘縣久之，為羅弘信所襲，存信敗走，嗣源獨殿而還，太祖以嗣源所將騎五百號「橫衝都」。光化三年，李嗣昭攻梁
 邢、洺，出青山，遇葛從周兵，嗣昭大敗走，梁兵追之。嗣源從間道後至，謂嗣昭曰：「為公一戰。」乃解鞍礪鏃，憑高為陣，左右指畫，梁追兵望之莫測。嗣源急呼曰：「吾取葛公，士卒可無動！」乃馳騎犯之，出入奮擊。嗣昭繼進，梁兵解去。嗣源身中四矢，太祖解衣賜藥以勞之，由是李橫衝名重四方。



 梁、晉相拒於柏鄉，梁龍驤軍以赤、白馬為兩陣，旗幟鎧仗皆如馬色，晉兵望之皆懼。莊宗舉鐘以飲嗣源曰：「卿望梁家赤、白馬懼乎？雖吾亦怯也。」嗣源笑曰：「有其表爾，翌日歸吾廄也。」莊宗大喜曰：「卿當以氣吞之。」因引鐘飲酹，奮楇馳騎，犯其白馬，挾二裨將而還。梁兵
 敗，以功拜代州刺史。



 莊宗攻劉守光，嗣源及李嗣昭將兵三萬別出飛狐，定山後，取武、媯、儒三州。



 莊宗已平魏州，因徇下磁、相，拜相州刺史、昭德軍節度使。久之，徙鎮安國。契丹攻幽州，莊宗遣嗣源與閻寶等擊走之。



 同光元年，徙鎮橫海。是時，梁、唐相拒于河上，李繼韜以潞州叛降梁，莊宗有憂色，召嗣源帳中，謂曰：「繼韜以上黨降梁，而梁方急攻澤州，吾出不意襲鄆州，以斷梁右臂，可乎？」嗣源對曰：「夾河之兵久矣，茍非出奇，則大計不決，臣請獨當之。」乃以步騎五千涉濟，至鄆州，鄆人無備，遂襲破之，即拜天平軍節度使、蕃漢馬步軍副都總管。



 梁
 軍攻破德勝南柵，莊宗退保楊劉。王彥章急攻鄆州，莊宗悉軍救之，嗣源為前鋒，擊梁軍。追至中都，擒彥章及梁監軍張漢傑。彥章雖敗，而段凝悉將梁兵屯河上，莊宗未知所嚮，諸將多言乘勝以取青、齊，嗣源曰：「彥章之敗，凝猶未知，使其聞之，遲疑定計，亦須三日。縱使料吾所向，亟發救兵，必渡黎陽，數萬之眾，舟楫非一日具也。此去汴州，不數百里，前無險阻，方陣而行，信宿可至，汴州已破，段凝豈足顧哉！」而郭崇韜亦勸莊宗入汴，莊宗以為然，遣嗣源以千騎先至汴州，攻封丘門，王瓚開門降。莊宗後至，見嗣源大喜，手攬其衣，以頭觸之曰：「天
 下與爾共之。」拜中書令。



 二年，莊宗祀天南郊，賜以鐵券。五月，破楊立於潞州。六月，徙鎮宣武，兼蕃漢內外馬步軍總管。冬，契丹侵漁陽，嗣源敗之于涿州。



 三年，徙鎮成德。莊宗幸鄴，請朝行在，不許。貞簡太后疾，請入省，又不許。



 太后崩，請赴山陵，許之，而契丹侵邊，乃止。十二月，遂朝于洛陽。



 天成元年，郭崇韜、朱友謙皆以讒死，嗣源以名位高，亦見疑忌。趙在禮反於魏，大臣皆請遣嗣源討賊，莊宗不許。群臣屢請，莊宗不得已，遣之。三月壬子，嗣源至
 魏，屯御河南，在禮登樓謝罪。甲寅，軍變，嗣源入于魏，與在禮合，夕出，止魏縣。丁巳，以其兵南，遣石敬瑭將三百騎為先鋒。嗣源行過鉅鹿，掠小坊馬二千匹以益軍。壬申，入汴州。



 四月丁亥，莊宗崩。己丑，入洛陽。甲午，監國，朝群臣于興聖宮。乙未，中門使安重誨為樞密使。殺元行欽及租庸使孔謙。壬寅，左驍衛大將軍孔循為樞密使。



 丙午，始奠於西宮，皇帝即位於柩前，易斬縗以袞冕。壬
 子，魏王繼岌薨。甲寅，大赦，改元。渤海國王大諲撰使大陳林來。是月，張居翰罷。



 五月丙辰朔，太子賓客鄭玨、工部尚書任圜為中書侍郎：同中書門下平章事。



 戊辰，趙在禮為義成軍節度使。六月丁酉，汴州控鶴軍亂，指揮使張諫殺其權知州事高逖。己亥，諫伏誅。秋七月庚申，安重誨殺殿直馬延于御史臺門。契丹使梅老述骨來，渤海使大昭佐來。己卯，貶豆盧革為辰州刺史，韋說敘州刺史。甲申，流革于陵州，說于合州。八月乙酉朔，陜州硤石縣民高存妻一產三男子。丁
 酉，以象笏三十二賜百官之無笏者。閱稼於冷泉宮。己亥，契丹寇邊。丁未，平盧軍節度使霍彥威殺其登州刺史王公儼。甲寅，醫官張志忠為太原少尹。九月己未，幸至德宮及袁建豐第。冬十月丁亥，雲南山後兩林百蠻都鬼主、右武衛大將軍李卑晚使大鬼主傅能何華來。辛丑，契丹使沒骨餒來告阿保機哀，廢朝三日。旱，辛亥雨。



 二年春正月癸丑朔，更名亶。癸亥，端明殿學士兵部侍郎馮道、太常卿崔協為中書侍郎：同中書門下平章事。二月壬午朔，新羅使張芬來。西川節度使孟知祥殺其
 兵馬都監李嚴。丙申，赦京師囚。郭從謙為景州刺史，既而殺之。戊戌，山南東道節度使劉訓為南面招討使，以伐荊南。三月壬子朔，幸會節園，群臣買宴。盧臺軍亂，殺其將寫震。新羅使林彥來。夏四月庚寅，盧臺軍將龍晊等伏誅。夏四月庚寅，盧臺軍將龍晊等伏誅。六月丙戌，任圜罷。庚子，幸白司馬坡，祭突厥神。秋七月甲子，隨州刺史西方鄴取夔、忠、萬州。癸酉，殺豆盧革、韋說。八月乙酉，牂牁使宋朝化及昆明
 使者來。九月庚午，黨項使如連山來。壬申，契丹使梅老來。



 冬十月乙酉，如汴州。宣武軍節度使朱守殷反，馬步軍都指揮使馬彥超死之。己丑，守殷自殺。乙未，殺太子少保致仕任圜。辛丑，德音釋輕繫囚。是月，傳箭于霍彥威。十一月乙亥，契丹使梅老來。十二月己丑，回鶻西界吐蕃遣使者來。甲辰，畋于東郊。丙午，追尊祖考為皇帝，妣為皇后；高祖聿謚曰孝恭，廟號惠祖，祖妣劉氏謚曰孝恭昭；曾祖敖謚曰孝質，廟號毅祖，祖妣張氏謚曰孝質
 順；祖琰謚曰孝靖，廟號烈祖，祖妣何氏謚曰孝靖穆；考謚曰孝成，廟號德祖，妣劉氏謚曰孝成懿。立廟于應州。



 三年春正月丁巳，契丹陷平州。二月辛巳，吐渾都督李紹虜來。乙未，孔循罷。



 戊戌，回鶻使李阿山來。三月丁未朔，御札求直言。己未，鄭玨罷。癸亥，成德軍節度使王建立為尚書右僕射、同中書門下平章事。西方鄴克歸州。戊辰，宣徽南院使范延光為樞密使。夏四月戊寅，延光罷。乙酉，達靼遣使者來。義武軍節度使王都反。壬寅，歸德軍節度使王晏球為北面行營招討使。五月，契丹禿餒入于定州。



 辛酉，右衛上將軍趙敬怡為樞密使。封回
 鶻可汁王仁裕為順化可汗。秋七月己未，殺齊州防禦使曹廷隱。八月，盧龍軍節度使趙德鈞執契丹首領惕隱赫邈。慶州防禦使竇廷琬反。冬十月，靜難軍節度使李敬周討之。丁巳，突厥使張慕晉來。十一月壬午，吐渾使念九來。甲午，王建立罷。十二月，李敬周克慶州，竇廷琬伏誅。幸亥，幸康義誠第。



 四年春正月壬辰，回鶻使掣撥都督來。二月癸卯，王晏球克定州。辛酉，晏球獻馘俘。趙敬怡薨。丁卯，崔協薨。庚午，至自汴州。三月丙戌，殺姪從璨。夏四月，契丹寇雲州。癸丑，契丹使撩括梅里來求禿餒，殺之。甲
 寅，端明殿學士、尚書兵部侍郎趙鳳為門下侍郎兼工部尚書、同中書門下平章事。五月己巳，朝群臣賀朔。乙酉，追謚少帝曰昭宣光烈孝皇帝。契丹寇雲州。秋七月壬申，殺右金吾衛上將軍毛璋。八月乙巳，黑水使骨至來。丁未，吐渾首領念公山來。乙卯，黨項折遇明來。己未，高麗王建使張彬來。九月癸巳，殺供奉官烏昭遇。冬十二月辛丑，殺西平縣令李商。



 長興元年春正月丁卯，閱馬於苑。辛卯，宣徽南院使朱弘昭為大內留守。二月，戊戌，黑水兀兒遣使者來。乙巳，
 天雄軍節度使石敬瑭為御營使。癸丑，朝獻於太微宮。甲寅，享于太廟。乙卯，有事于南郊，大赦，改元。三月庚寅，立淑妃曹氏為皇后。夏四月戊戌，安重誨使河中衙內指揮使楊彥溫逐其節度使從珂。壬寅，西京留守索自通、侍衛步軍指揮使藥彥稠討之。辛亥，自通執彥溫殺之。戊午，群臣上尊號曰聖明神武文德恭孝皇帝。辛酉，吐蕃首領於撥葛來。五月丁丑，回鶻使孽栗祖來。庚辰，回鶻使安黑連來。秋七月壬午，訪莊宗子孫瘞所。八月乙未，忠武軍節度使張延朗為
 三司使。壬寅，殺捧聖都軍使李行德、大將張儉，滅其族。吐渾來附。封子從榮為秦王。戊申，海州將王傳極殺其刺史陳宣，叛于吳來降。乙卯，吐渾康合畢來。丙辰，封子從厚為宋王。九月壬戌，吐蕃使王滿儒來。東川節度使董璋反。甲申，成德軍節度使范延光為樞密使。丁亥，石敬瑭為東川行營都招討使。



 冬十月丁酉，始藏冰。甲辰，驍衛上將軍致仕張筠進助軍粟。乙巳，董璋陷閬州，殺節度使李仁矩，指揮使姚洪死之。孟知祥反。十一月庚申朔，秦王從榮受冊，謁于太廟。丙戌，契丹東丹王突欲來奔。
 十二月丁未，二王後、秘書丞、酅國公楊仁矩卒，廢朝一日。丁巳，回鶻順化可汗王仁裕使翟末斯來。安重誨討董璋。沙州曹義金遣使者來。



 二年春正月戊辰，黨項使折七移來。庚辰，達靼使列六薛娘居來。二月丁酉，幸安元信第。戊戌，突厥使杜阿熟、吐渾使康萬琳來。辛丑，安重誨罷。三月，趙鳳罷。丁亥，太常卿李愚為中書侍郎、同中書門下平章事。夏四月甲辰，宣徽北院使趙延壽為樞密使。甲寅，董璋陷遂州，武信軍節度使夏魯奇死之。乙卯，以旱赦流罪以下囚。閏五月丁酉，殺太子太師致仕安重誨及其妻張氏、子崇
 贊崇緒。秋八月己未，契丹使邪姑兒來。九月丁亥，放五坊鷹隼。冬十一月戊申，吐蕃遣使者來。



 辛丑，旌表棣州民邢釗門閭。十二月甲寅朔，除鐵禁，初稅農具錢。己未，西涼府遣使者來。己巳，回鶻使安永思來。辛未，渤海使文成角來。黨項寇方渠。



 三年春正月庚子，契丹使拽骨來。己酉，渤海、回鶻皆遣使者來。二月己卯，靜難軍節度使藥彥稠及黨項戰于牛兒谷，敗之。三月甲申，契丹遣使者來。夏四月庚申，新羅遣使者來。五月己丑，二王後詹事司直楊延紹襲封
 酅國公。丙午，孟知祥攻董璋，陷綿州。六月甲寅，封王建為高麗國王、大義軍使孟知祥殺董璋，陷東川。達靼首領頡哥以其族來附。秋八月己卯，吐蕃遣使者來。冬十月庚申，幸石敬瑭第。



 四年春正月庚寅，端明殿學士、兵部侍郎劉昫為中書侍郎、同中書門下平章事。



 二月戊午，孟知祥使朱滉來。三月甲辰，追冊晉國夫人夏氏為皇后。夏五月戊寅，封子從珂為潞王，從益許王，姪從溫兗王，從璋洋王，從敏涇王。丙戌，契丹使述
 骨卿來。秋七月乙未，回鶻都督李末來，獻白鶻，命放之。八月戊申，大赦。九月戊戌，趙延壽罷。山南東道節度使硃弘昭為樞密使。冬十月庚申，范延光罷。三司使馮贇為樞密使。壬申，幸士和亭，得疾。十一月壬辰，秦王從榮以兵入興聖宮，不克，伏誅。乙未，侍衛親軍都指揮使康義誠殺三司使孫岳。戊戌，皇帝崩於雍和殿。



 嗚呼，自古治世少而亂世多！三代之王有天下者，皆數百年，其可道者，數君而已，況於後世邪！況於五代邪！予
 聞長老為予言：「明宗雖出夷狄，而為人純質，寬仁愛人。」於五代之君，有足稱也。嘗夜焚香，仰天而祝曰：「臣本蕃人，豈足治天下！世亂久矣，願天早生聖人。」自初即位，減罷宮人、伶官；廢內藏庫，四方所上物，悉歸之有司。廣壽殿火災，有司理之，請加丹雘，喟然歎曰：「天以火戒我，豈宜增以侈邪！」歲嘗旱，已而雪，暴出庭中，詔武德司宮中無得掃雪，曰：「此天所以賜我也。」數問宰相馮道等民間疾苦，聞道等言穀帛賤，民無疾疫，則欣然曰：「吾何以堪之，當與公等作好事，以報上天。」吏有犯贓，輒置之死，曰：「此民之蠹也！」以詔書褒廉吏孫岳等，以風示天下。其愛
 人恤物，蓋亦有意於治矣。其即位時，春秋已高，不邇聲色，不樂遊畋。在位七年，於五代之君，最為長世，兵革粗息，年屢豐登，生民實賴以休息。然夷狄性果，仁而不明，屢以非辜誅殺臣下。至於從榮父子之間，不能慮患為防，而變起倉卒，卒陷之以大惡，帝亦由此飲恨而終。當是時，大理少卿康澄上疏言時事，其言曰：「為國家者有不足懼者五，深可畏者六：三辰失行不足懼，天象變見不足懼，小人訛言不足懼，山崩川竭不足懼，水旱蟲蝗不足懼也；賢士藏匿深可畏，四民遷業深可畏，上下相徇深可畏，廉恥道消深可畏，毀譽亂真深可畏，直言不
 聞深可畏也。」識者皆多澄言切中時病。



 若從榮之變，任圜、安重誨等之死，可謂上下相徇，而毀譽亂真之敝矣。然澄之言，豈止一時之病，凡為國者，可不戒哉！



\end{pinyinscope}