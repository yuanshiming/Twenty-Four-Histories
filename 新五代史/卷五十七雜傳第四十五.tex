\article{卷五十七雜傳第四十五}

\begin{pinyinscope}

 李崧李崧，深州饒陽人也。崧幼聰敏，能文章，為鎮州參軍。唐魏王繼岌為興聖宮使，領鎮州節度使，以推官李蕘掌書記。崧謂掌書呂柔曰：「魏王皇子，天下之望，書奏之職，非蕘所當。」柔私使崧代為之，以示盧質、馮道，道等皆以為善。乃以崧為興聖宮巡官，拜協律郎。繼岌與郭崇韜代蜀，以崧掌書記。繼岌已破蜀，劉皇后聰讒者言，陰遣人之蜀，教繼岌殺崇韜，人情不安。崧入見繼岌曰：「王何
 為作此危事？誠不能容崇韜，至洛誅之何晚？今遠軍五千里，不見咫尺之詔殺大臣，動搖人情，是召亂也。」繼岌曰：「吾亦悔之，奈何？」崧乃召書吏三四人，登樓去梯，夜以黃紙作詔書，倒用都統印，明旦告諭諸軍，人心乃定。



 師還，繼岌死於道。崧至京師，任圜判三司，用崧為鹽鐵判官，以內憂去職還鄉里。服除，范延光居鎮州，辟崧掌書記。延光為樞密使，崧拜拾遺，直樞密院。



 累遷戶部侍郎、端明殿學士。長興中，明宗春秋高，秦王從榮多不法，晉高祖為六軍副使，懼禍及，求出外籓。是時，契丹入鴈門，明宗選將以捍太原，晉高祖欲之。



 樞密使范延光、趙
 延壽等議將，久不決，明宗怒甚，責延壽等，延壽等惶恐，欲以康義誠應選，崧獨曰：「太原，國之北門，宜得重臣，非石敬瑭不可也！」由是從崧議。晉高祖深德之，陰遣人謝崧曰：「為浮屠者，必合其尖。」蓋欲使崧終始成己事也。其後晉高祖以兵入京師，崧竄匿伊闕民家，晉高祖召為戶部侍郎，拜中書侍郎、同中書門下平章事兼樞密使。丁內艱，起復。



 高祖崩，出帝即位，以崧兼判三司，與馮玉對掌樞密。是時，晉兵敗契丹於陽城，趙延壽在幽州，詐言思歸以誘晉兵，崧等信之。初，漢高祖在晉，掌親軍，為侍衛都指揮使，與杜重威同制加平章事，漢高祖恥之，
 怒不肯謝，晉高祖遣和凝諭之，乃謝。其後漢高祖出居太原，重威代為侍衛使，崧亦數稱重威之材，於是漢高祖以崧為排己，深恨之。崧又信延壽之詐以為然，卒以重威將大兵，其後敗于中渡，晉遂以亡。



 契丹耶律德光犯京師，德光素聞延壽等稱崧為人，及入京師，謂人曰：「吾破南朝，得崧一人而已！」乃拜崧太子太師。契丹北還，命崧以族俱行，留之鎮州。



 其後麻荅棄鎮州，崧與馮道等得還。高祖素不悅崧，又為怨者譖之，言崧為契丹所厚，故崧遇漢權臣，常惕惕為謙謹，莫敢有所忤。



 漢高祖入京師，以崧第賜蘇逢吉，崧家遭亂，多埋金寶，逢吉
 悉有之。而崧弟嶼、義與逢吉子弟同舍，酒酣，出怨言，以為奪我第。崧又以宅券獻逢吉，逢吉尤不喜。漢法素嚴，楊邠、史弘肇多濫弄法。嶼僕葛延遇為嶼商賈，多乾沒其貲，嶼笞責之。延遇夜宿逢吉部曲李澄家，以情告澄。是時，高祖將葬睿陵，河中李守貞反。澄乃教延遇告變，言崧與其甥王凝謀因山陵放火焚京師，又以蠟丸書通守貞。



 逢吉遣人召崧至第，從容告之，崧知不免，乃以幼女託逢吉。逢吉送崧侍衛獄。崧出乘馬，從者去，無一人，崧恚曰：「自古豈有不死之人，然亦豈有不亡之國乎！」



 乃自誣伏，族誅。



 崧素與翰林學士徐台符相善，後周太
 祖入立，台符告宰相馮道，請誅葛延遇，道以延遇數經赦宥，難之。樞密使王峻聞之，多台符有義，乃奏誅延遇。



 李鏻李鏻，唐宗室子也。其伯父陽事唐，咸通間為給事中。鏻少舉進士，累不中，客河朔間，自稱清海軍掌書記，謁定州王處直，處直不為禮。乃易其綠衣，更為緋衣，謁常山李弘規，弘規進之趙王王鎔，鎔留為從事。其後張文禮弒鎔自立，遣鏻聘唐莊宗於太原。鏻為人利口敢言，乃陰為莊宗畫文禮可破之策。後文禮敗，莊宗以鏻為支使。



 莊宗即位，拜鏻宗正卿，以李瓊為少卿。獻祖、懿祖墓在趙州昭慶縣，唐國初建，鏻、瓊上言：「獻祖宣皇帝建初
 陵，懿祖光皇帝啟運陵，請置臺令。」縣中無賴子自稱宗子者百餘人，宗正無譜牒，莫能考按。有民詣寺自言世為丹陽竟陵臺令，厚賂宗正吏，鏻、瓊不復詳考，遂補為令。民即持絳幡招置部曲，侵奪民田百餘頃，以謂陵園需地。民訴於官，不能決，以聞。莊宗下公卿博士，問故唐諸帝陵寢所在。公卿博士言：「丹陽在今潤州，而竟陵非唐事。鏻不學無知，不足以備九卿。」



 坐貶司農少卿，出為河中節度副使。



 明宗即位，以鏻故人，召還，累遷戶部尚書。鏻意頗希大用，嘗謂馮道、趙鳳曰：「唐家故事，宗室皆為宰相。今天祚中興，宜按舊典，鏻雖不才，嘗事莊宗霸
 府，識今天子於籓邸，論才較業，何後眾人？而久置班行，於諸君安乎？」道等惡其言。後楊溥諜者見鏻言事，鏻謂安重誨曰：「楊溥欲歸國久矣，若朝廷遣使諭之，可以召也。」重誨信之，以玉帶與諜者使為信，久而無效，由是貶鏻兗州行軍司馬。



 鏻與廢帝有舊，愍帝時，為兵部尚書，奉使湖南，聞廢帝立，喜，以謂必用己為相。還過荊南，謂高從誨曰：「士固有否泰，吾不為時用久矣。今新天子即位，我將用矣！」乃就從誨求寶貨入獻以為賀，從誨與馬紅裝拂二、猓犬然皮一，因為鏻置酒，問其副使馬承翰：「今朝廷之臣，孰有公輔之望？」承翰曰：「尚書崔居儉、左丞姚
 顗，其次太常盧文紀也。」從誨笑顧左右，取進奏官報狀示鏻顗與文紀皆拜平章事矣。鏻慚失色。還，遂獻其皮、拂，廢帝終不用。



 初，李愚自太常卿作相，而盧文紀代之，及文紀作相，鏻乃求為太常卿。及拜命，中謝曰：「臣叨入相之資。」朝士傳以為笑。



 鏻事晉累遷太子太保。漢高祖即位，拜鏻司徒，居數月卒，年八十八，贈太傅。



 賈緯賈緯，鎮州獲鹿人也。少舉進士不中，州辟參軍。唐天成中，范延光鎮成德，辟趙州軍事判官，遷石邑令。緯長於史學。唐自武宗已後無實錄，史官之職廢，緯採次傳聞，為《唐年補錄》六十五卷。當唐之末，王室微弱，諸侯強盛，
 征伐擅出，天下多事，故緯所論次多所闕誤。而喪亂之際，事迹粗存，亦有補於史氏。晉天福中，為太常博士，非其好也，數求為史職，改屯田員外郎、起居郎、史館脩撰，與脩《唐書》。丁內艱，服除，知制誥。累遷中書舍人、諫議大夫、給事中，復為脩撰。漢隱帝時，詔與王伸、竇儼等同脩晉高祖、出帝、漢高祖實錄。初，桑維翰為相，常惡緯為人，待之甚薄。緯為維翰傳，言「繼翰死，有銀八千鋌。」翰林學士徐台符以為不可，數以非緯，緯不得已，更為數千鋌。廣順元年，實錄成，緯求遷官不得，由是怨望。是時，宰相王峻監脩國史，緯書日歷，多言當時大臣過失，峻見之，
 怒曰：「賈給事子弟仕宦亦要門閥，奈何歷詆當朝之士，使其子孫何以仕進？」



 言之太祖，貶平盧軍行軍司馬。明年卒于青州。



 段希堯段希堯，河內人也。晉高祖為河東節度使，以希堯為判官。高祖軍屯忻州，軍中有擁高祖呼萬歲者，高祖惶惑，不知所為。希堯勸高祖斬其亂首，乃止。高祖將舉兵太原，與其賓佐謀，希堯以為不可，高祖雖不聽，然重其為人，不責之也。高祖入立，希堯比諸將吏，恩澤最薄。久之，稍遷諫議大夫，使于吳越。是時，江、淮不通，凡使吳越者皆泛海，而多風波之患。希堯過海，遭大風，左右皆恐
 懼，希堯曰：「吾平生不欺，汝等恃吾，可無恐也。」已而風亦止。歷萊、懷、棣三州刺史。出帝時，為吏部侍郎，判東、西銓事，累遷禮部尚書。卒，年七十九，贈太子少保。



 張允張允，鎮州人也。少事鎮州為張文禮參軍。唐莊宗討張文禮，允脫身降，莊宗系之獄，文禮敗，乃出之為魏州功曹。趙在禮辟節度推官，歷滄、兗二鎮掌書記。



 入為監察御史，累遷水部員外郎，知制誥。廢帝皇子重美為河南尹，掌六軍，以允剛介，乃拜允給事中，為六軍判官。罷，遷左散騎常侍。晉高祖即位，屢赦天下，允為《駮赦論》以獻曰：「管子曰：『凡赦者小利而大害，久而不勝其禍；無赦者
 小害而大利，久而不勝其福。』又漢之吳漢疾篤，帝問漢所欲言。漢曰：『惟願陛下無赦爾！』蓋行赦不以為恩，不行赦不以為無恩，罰有罪故也。自古皆以水旱則降德音而宥過，開狴牢而出囚，冀感天心以救其災者，非也。假有二人之訟者，一有罪而一無罪，若有罪者見捨，則無罪者銜冤。此乃致災之道，非救災之術也。至使小人遇天災，則皆喜而相勸以為惡，曰：『國將赦矣，必捨我以救災。』如此，則是教民為惡也。夫天之為道，福善而禍淫。若捨惡人而變災為福，則是天又喜人為惡也。凡天之降災，所以警戒人主節嗜慾，務勤儉，恤鰥寡，正刑罰而已。」
 是時，晉高祖方好臣下有言，覽之大喜。允事漢為吏部侍郎，隱帝誅戮大臣，京師皆恐，允常退朝不敢還家，止于相國寺。周太祖以兵入京師，允匿于佛殿承塵，墜而卒，年六十五。



 王松王松，父徽，為唐僖宗宰相。松舉進士，後唐時，歷刑部郎中，唐末，從事方鎮。晉高祖鎮太原，辟松節度判官。晉高祖即位，拜右諫議大夫，累拜工部尚書。



 出帝北遷，蕭翰立許王從益於京師，以松為左丞相。漢高祖入洛，先遣人馳詔東京百官嘗授偽命者皆焚之，使勿自疑，由是御史臺悉斂百官偽敕焚之。松以手指其胸，引郭子儀
 自誚，以語人曰：「此乃二十四考中書令也。」聞者笑之。後松子仁寶為李守貞河中支使，守貞反，松以子故上書自陳，高祖憐之，但使解職而已。松有田城東，歲時往來京師，以疾卒。



 裴皞裴皞，字司東，河東人也。裴氏自晉、魏以來，世為名族，居燕者號「東眷」，居涼者號「西眷」，居河東者號「中眷」。皞出於名家，而容止端秀，性剛急，直而無隱。少好學，唐光化中舉進士，拜校書郎、拾遺、補闕。事梁為翰林學士、中書舍人。事後唐為禮部侍郎。皞喜論議，每陳朝廷闕失，多斥權臣。改太子賓客，以老拜兵部尚書致仕。晉高祖起
 為工部尚書，復以老告，拜右僕射致仕。卒，年八十五，贈太子太保。



 皞以文學在朝廷久，宰相馬胤孫、桑維翰，皆皞禮部所放進士也。後胤孫知舉，放榜，引新進士詣皞，皞喜作詩曰：「門生門下見門生。」世傳以為榮。維翰已作相，嘗過皞，皞不迎不送。人或問之，皞曰：「我見桑公於中書，庶寮也；桑公見我於私第，門生也。何送迎之有？」人亦以為當。



 王仁裕王仁裕，字德輦，天水人也。少不知書，以狗馬彈射為樂，年二十五始就學，而為人俊秀，以文辭知名秦、隴間。秦帥辟為秦州節度判官。秦州入于蜀，仁裕因事蜀為中書舍人、
 翰林學士。唐莊宗平蜀，仁裕事唐，復為秦州節度判官。王思同鎮興元，辟為從事。思同留守西京，以為判官。廢帝舉兵鳳翔，思同戰敗，廢帝得仁裕，聞其名不殺，置之軍中。自廢帝起事，至其入立，馳檄諸鎮，詔書、告命皆仁裕為之。久之，以都官郎中充翰林學士。晉高祖入立，罷職為郎中，歷司封左司郎中、諫議大夫。漢高祖時，復為翰林學士承旨，累遷戶部尚書，罷為兵部尚書、太子少保。顯德三年卒，年七十七，贈太子少師。



 仁裕性曉音律，晉高祖初定雅樂，宴群臣於永福殿，奏黃鐘，仁裕聞之曰：「音不純肅而無和聲，當有爭者起於禁中。」已而兩軍
 校斗升龍門外，聲聞於內，人以為神。喜為詩。其少也，嘗夢剖其腸胃，以西江水滌之，顧見江中沙石皆為篆籀之文，由是文思益進。乃集其平生所作詩萬餘首為百卷，號《西江集》。仁裕與和凝於五代時皆以文章知名，又嘗知貢舉，仁裕門生王溥、凝門生范質，皆至宰相，時稱其得人。



 裴羽裴羽，字用化，其父贄，相唐僖宗，官至司空。羽以一品子為河南壽安尉。事梁為御史臺主簿，改監察御史。唐明宗時，為吏部郎中，與右散騎常侍陸崇使于閩，為海風所飄至錢塘。是時，吳越王錢鏐與安重誨有隙，唐方絕
 鏐朝貢，羽等被留經歲，而崇以疾卒。後鏐遣羽還，羽求載崇尸與俱歸。鏐初不許，羽以語感動鏐，鏐惻然許之，因附羽表自歸。明宗得鏐表大喜，由是吳越復通於中國。羽護崇喪至京師，及其橐裝還其家，士人皆多羽之義。羽，周太祖時為左散騎常侍，卒，贈戶部尚書。



 王延王延，字世美，鄭州長豐人也。少好學，嘗以賦謁梁相李琪，琪為之稱譽，薦為即墨縣令。馮道作相，與延故人，召拜左補闕。遷水部員外郎，知制誥。拜中書舍人，權知貢舉。吏部尚書盧文紀與故相崔協有隙。是時，協子頎方舉進士，文紀謂延曰：「吾嘗譽子于朝，貢舉選士，當求實
 效，無以虛名取人。昔有越人善泅，生子方晬，其母浮之水上。人怪而問之，則曰：『其父善泅，子必能之。』若是可乎？」延退而笑曰：「盧公之言，為崔協也，恨其父遂及其子邪！」明年，選頎甲科，人皆稱其公。累遷刑部尚書，以太子少保致仕。卒，年七十三。



 延為人重然諾，與其弟規相友愛，五代之際，稱其家法焉。



 馬重績馬重績，字洞微，其先出於北狄，而世事軍中。重績少學數術，明太一、五紀、八象、《三統大歷》，居于太原。唐莊宗鎮太原，每用兵征伐，必以問之，重績所言無不中，拜大理司直。明宗時，廢不用。晉高祖以太原拒命，廢帝遣兵圍
 之，勢甚危急，命重績筮之，遇《同人》，曰：「天火之象，乾建而離明。健者君之德也，明者南面而嚮之，所以治天下也。同人者人所同也，必有同我者焉。《易》曰：『戰乎乾。』乾，西北也。又曰：『相見乎離。』離，南方也。其同我者自北而南乎？乾，西北也，戰而勝，其九月十月之交乎？」是歲九月，契丹助晉擊敗唐軍，晉遂有天下。拜重績太子右贊善大夫，遷司天監。明年，張從賓反，命重績筮之，遇《隨》，曰：「南瞻析木，木不自續，虛而動之，動隨其覆。歲將秋矣，無能為也！」七月而從賓敗。高祖大喜，賜以良馬、器幣。



 天福三年，重績上言：「歷象，王者所以正一氣之元，宣萬邦之命。而古今
 所紀，考審多差，《宣明》氣朔正而星度不驗，《崇玄》五星得而歲差一日，以《宣明》之氣朔，合《崇玄》之五星，二歷相參，然後符合。自前世諸歷，皆起天正十一月為歲首，用太古甲子為上元，積歲愈多，差闊愈甚。臣輒合二歷，創為新法，以唐天寶十四載乙未為上元，雨水正月中氣為氣首。」詔下司天監趙仁錡、張文皓等考覈得失。仁錡等言：「明年庚子正月朔，用重績歷考之，皆合無舛。」乃下詔班行之，號《調元歷》。行之數歲輒差，遂不用。重績又言：「漏刻之法，以中星考晝夜為一百刻，八刻六十分刻之二十為一時，時以四刻十分為正，此自古所用也。



 今失其
 傳，以午正為時始，下侵未四刻十分而為午。由是晝夜昏曉，皆失其正，請依古改正。」從之。重績卒年六十四。



 趙延義趙延義，字子英，秦州人也。曾祖省躬通數術，避亂於蜀。父溫珪，事蜀王建為司天監，每為建占吉兇，小不中，輒加詰責。溫珪臨卒，戒其子孫曰：「數術，吾世業，然吾仕亂國，得罪而幾死者數矣！子孫能以佗道仕進者，不必為也。」然延義少亦以此仕蜀為司天監。蜀亡，仕唐為星官。延義兼通三式，頗善相人。契丹滅晉，延義隨虜至鎮州。李筠、白再榮謀逐麻答歸漢，猶豫未決，延義假述數術贊成之。周太祖自魏以兵入京師，太祖召延義問：「漢祚
 短促者，天數邪？」延義言：「王者撫天下，當以仁恩德澤，而漢法深酷，刑罰枉濫，天下稱冤，此其所以亡也！」



 是時，太祖方以兵圍蘇逢吉、劉銖第，欲誅其族，聞延義言悚然，因貸其族，二家獲全。延義事周為太府卿、判司天監，以疾卒。



\end{pinyinscope}