\article{卷七十五五代史記序}

\begin{pinyinscope}

 孟子曰：三代之得天下也以仁，其失天下也以不仁。自生民以來，一治一亂，旋相消長，未有去仁而興、積仁而亡者。甚哉，五代不仁之極也，其禍敗之復，殄滅剝喪之威，亦其效耳。夫國之所以存者以有民，民之所以生者以有君。方是時，上之人以慘烈自任，刑戮相高，兵革不休，夷滅構禍，置君猶易吏，變國若傳舍，生民膏血塗草野，骸骼暴原隰，君民相視如髦蠻草木，幾何其不胥為夷也！逮皇天悔禍，真人出寧，易暴以仁，轉禍以德，民咸保其首領，收其族屬，各正性命，豈非天邪！方夷夏相蹂，兵連亂結，非無忠良豪傑之士竭謀殫智，以緩民之死，乃湮沒而無聞矣。否閉極而泰道升，聖人作而萬物睹，指揮中原，兵不頓刃，向之滔天巨猾，搖毒煽禍以害斯人者，蹈鼎鑊斧金質之不暇，豈非人邪！天與人相為表裏，和同於無間。聖人知
 天之所助，人之所歸，國之所恃以為固者，仁而已，非特三代然也。堯舜之盛，漢
 唐之興，秦隋之失，魏晉之亡，南北之亂，莫不由此也。五代距今百有餘年，故老遺俗，往往垂絕，無能道說者，史官秉筆之士，或文採不足以耀無窮，道學不足以繼述作，使五十有餘年間，廢興存亡之跡，奸臣賊子之罪，忠臣義士之節，不傳於後世，來者無所考焉。惟廬陵歐陽公，慨然以自任，蓋潛心累年而後成書，其事跡實錄，詳於舊記，而褒貶義例，仰師《春秋》，由遷、固而來，未之有也。至於論
 朋黨宦女，忠孝兩全，義子降服，豈小補哉，豈小補哉！



\end{pinyinscope}