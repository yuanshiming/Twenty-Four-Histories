\article{卷二梁本紀第二}

\begin{pinyinscope}

 開平元年春正月壬寅，天子使御史大夫薛貽矩來勞軍。宰相張文蔚率百官來勸進。夏四月壬戌，更名晃。甲子，皇帝即位。戊辰，大赦，改元，國號梁。封唐主為濟陰王。升汴州為開封府，建為東都，以唐東都為西都。廢京兆府為雍州。賜東都酺一日。契丹阿保機使袍
 笏梅老來。



 五月丁丑朔，以唐相張文蔚楊涉為門下侍郎，御史大夫薛貽矩為中書侍郎；同中書門下平章事。戊寅，渤海、契丹遣使者來。乙酉，封兄全昱為廣王，子友文博王，友珪郢王，友璋福王，友貞均王，友徽建王，姪友諒衡王，友能惠王，友誨邵王。甲午，改樞密院為崇政院，太府卿敬翔為使。是月，潞州行營都指揮使李思安及晉人戰，敗績。六月甲寅，平盧軍節度使韓建守司徒，同中書門下
 平章事。秋七月己亥，追尊祖考為皇帝，妣為皇后；皇高祖黯謚曰宣元，廟號肅祖，祖妣范氏謚曰宣僖；曾祖茂琳謚曰光獻，廟號敬祖，祖妣楊氏謚曰光孝；祖信謚曰昭武，廟號憲祖，祖妣劉氏謚曰昭懿；考誠謚曰文穆，廟號烈祖，妣王氏謚曰文惠。八月丁卯，同州虸蚄蟲生。隰州黃河清。九月，括馬。冬十月己未，講武于繁臺。十一月壬寅，赦亡命背軍髡黥刑徒。



 二年春正月丁酉，渤海遣使者來。己亥，卜郊於西都。弒濟陰王。二月辛未，契丹阿保
 機遣使者來。三月壬申朔，如西都。丙子，如懷州。丁丑，如澤州。戊寅，封鴻臚卿李崧介國公，為二王後。壬午，匡國軍節度使劉知俊為潞州行營招討使。



 癸巳，改卜郊。張文蔚薨。夏四月癸卯，楊涉罷，吏部侍郎於兢為中書侍郎，翰林學士承旨禮部侍郎張策為刑部侍郎：同中書門下平章事。壬子，至澤州。五月己丑，潞州行營都虞候康懷英及晉人戰于夾城，敗績。戊戌，立唐三廟。契丹遣使者來。



 六月壬寅，忠武軍節度使
 劉知俊為西路行營招討使，以伐岐。己酉，殺右金吾衛上將軍王師範，滅其族。丙辰，劉知俊及岐人戰于漠谷，敗之。秋九月丁丑，如陜州，博王友文留守東都。冬十月丁未，至自陜州。十一月癸巳，張策罷，左僕射楊涉同中書門下平章事。十二月己亥，以介國公為三恪，酅國公、萊國公為二王後。



 三年春正月甲戌，如西都。復然燈以祈福。庚寅，享于太廟。辛卯，有事于南郊，大赦。丙申，群臣上尊
 號，曰睿文聖武廣孝皇帝。二月壬戌，講武于西杏園。



 甲子，延州高萬興叛于岐，來降。三月辛未，渤海國王大諲譔遣使者來。甲戌，如河中。山南東道節度使楊師厚為潞州四面行營招討使。劉知俊取丹州。夏四月丙午，知俊克延、鄜、坊三州。五月己卯，至自河中，殺佑國軍節度使王重師。六月庚戌，劉知俊執祐國軍節度使劉捍，叛附于岐。辛亥，如陜州。乙卯，冀王朱友謙為同州東面行營招討使。劉
 知俊奔于岐。丹州軍亂，逐其刺史宋知誨。秋七月，商州軍亂，逐其刺史李稠，稠奔于岐。乙丑，克丹州，執其首惡王行思。乙亥，至自陜州。甲申，襄州軍亂，殺其留後王班。房州刺史楊虔叛附于蜀。八月辛亥，降死罪囚。辛酉，均州刺史張敬方克房州，執楊虔。閏月癸酉，契丹遣使者來。己卯，閱稼于西苑。九月壬寅，行營招討使左衛上將軍陳暉克襄州，執其首惡李洪。丁未，保義軍節度使王檀為潞州東面
 行營招討使。辛亥，韓建、楊涉罷。太常卿趙光逢為中書侍郎、翰林學士承旨工部侍郎杜曉為戶部侍郎：同中書門下平章事。辛酉，李洪、楊虔伏誅。冬十一月甲午，日南至，告謝于南郊。己酉，搜訪賢良。鎮國軍節度使康懷英伐岐。十二月，懷英克寧、慶、衍三州。及劉知俊戰于升平，敗績。



 四年春正月壬辰朔，始用樂。丁未，講武于榆林。二月己丑，閱稼于穀水。秋八月丙寅，如陜州。河南尹張宗奭留守西都。辛未，護國軍
 節度使楊師厚為西路行營招討使以伐岐。九月己丑，至自陜州。辛亥，搜訪賢良。冬十一月己丑，寧國軍節度使王景仁為北面行營招討使以伐趙。趙王王熔、北平王王處直叛附于晉，晉人救趙。十二月癸酉，頒律令格式。



 乾化元年春正月丁亥，王景仁及晉人戰于柏鄉，敗績。庚寅，赦流罪以下囚，求危言正諫。癸巳，天雄軍節度使楊師厚為北面行營招討使。夏四月壬申，契丹阿保機遣使者來。五月甲申朔，大赦，改元。癸巳，幸張宗奭第。秋八月戊辰，閱稼于榆林。渤海遣使者來。戊寅，大閱于興
 安鞠場。九月辛巳朔，御文明殿，入閣。



 庚子，如魏州。張宗奭留守西都。冬十月丙子，大閱于魏東郊。十一月，高萬興取鹽州。壬辰，至自魏州。乙未，回鶻、吐蕃遣使者來。二年春二月丁巳，光祿卿盧玭使于蜀。甲子，如魏州，張宗奭留守西都。次白馬，殺左散騎常侍孫騭、右諫議大夫張衍、兵部郎中張俊。戊寅，如貝州。三月丙戌，屠棗彊。丁未，復如魏州。



 夏四月己巳，至自魏州。戊寅，如西都。五月丁亥，德音
 降死罪已下囚。罷役徒，禁屠及捕生。渤海遣使者來。是月，薛貽矩薨。六月，疾革，郢王友珪反。戊寅，皇帝崩。



 嗚呼，天下之惡梁久矣！自後唐以來，皆以為偽也。至予論次五代，獨不偽梁，而議者或譏予大失《春秋》之旨，以謂「梁負大惡，當加誅絕，而反進之，是獎篡也，非《春秋》之志也。」予應之曰：「是《春秋》之志爾。魯桓公弒隱公而自立者，宣公弒子赤而自立者，鄭厲公逐世子忽而自立者，
 衛公孫剽逐其君衎而自立者，聖人於《春秋》，皆不絕其為君。此予所以不偽梁者，用《春秋》之法也。」「然則《春秋》亦獎篡乎？」曰：「惟不絕四者之為君，於此見《春秋》之意也。聖人之於《春秋》，用意深，故能勸戒切，為言信，然後善惡明。夫欲著其罪於後世，在乎不沒其實。其實嘗為君矣，書其為君。其實篡也，書其篡。各傳其實，而使後世信之，則四君之罪，不可得而掩爾。使為君者不得掩其惡，然後人知惡名不可逃，則為惡者庶乎其息矣。是謂用意深而勸戒切，為言信而善惡明也。桀、紂，不待貶其王，而萬世所共惡者也。《春秋》於大惡之君不誅絕之者，不害其
 褒善貶惡之旨也，惟不沒其實以著其罪，而信乎後世，與其為君而不得掩其惡，以息人之為惡。



 能知《春秋》之此意，然後知予不偽梁之旨也。」



\end{pinyinscope}