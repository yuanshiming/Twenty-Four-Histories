\article{卷十三列傳第七徐世譜　魯悉達　周敷　荀朗　子法尚　周炅}

\begin{pinyinscope}

 徐世譜，字興宗，巴東魚復人也。世居荊州，為主帥，征伐蠻、蜒。至世譜，尤敢勇有膂力，善水戰。梁元帝之為荊
 州刺史，世譜將領鄉人事焉。



 侯景之亂，因預征討，累遷至員外散騎常侍。尋領水軍，從司徒陸法和討景，與景戰於赤亭湖。時景軍甚盛，世譜乃別造樓船、拍艦、火舫、水車以益軍勢。將戰，又乘大艦居前，大敗景軍，生擒景將任約，景退走。因隨王僧辯攻郢州，世譜復乘大艦臨其倉門，賊將宋子仙據城降。以功除使持節、信武將軍、信州刺史，封魚復縣侯，邑五百戶。仍隨僧辯東下，恆為軍鋒。又破景將侯子鑒於湖熟。侯景平後，以功除通直散
 騎常侍、衡州刺史資，領河東太守，增邑并前一千戶。



 西魏來寇荊州，世譜鎮馬頭岸，據有龍洲，元帝授侍中、使持節、都督江南諸軍事、鎮南將軍、護軍將軍，給鼓吹一部。江陵陷沒，世譜東下依侯瑱。紹泰元年，徵為侍中、左衛將軍。高祖之拒王琳，其水戰之具，悉委世譜。世譜性機巧，諳解舊法，所造器械，並隨機損益，妙思出入。



 永定二年，遷護軍將軍。世祖嗣位，加特進，進號安右將軍。天嘉元年，增邑五百戶。二年，出為使持節、散騎常侍、都督
 宣城郡諸軍事、安西將軍、宣城太守，秩中二千石。還為安前將軍、右光祿大夫。尋以疾失明，謝病不朝。四年卒，時年五十五。贈本官，謚曰桓侯。



 世譜從弟世休，隨世譜自梁征討，亦有戰功。官至員外散騎常侍、安遠將軍，枳縣侯，邑八百戶。光大二年，隸都督淳于量徵華皎。卒，贈通直散騎常侍，謚曰壯。



 魯悉達，字志通，扶風郿人也。祖斐，齊通直散騎常侍、安遠將軍、衡州刺史，陽塘侯。父益之，梁雲麾將軍、新蔡、義
 陽二郡太守。悉達幼以孝聞，起家為梁南平嗣王中兵參軍。侯景之亂，悉達糾合鄉人，保新蔡，力田蓄穀。時兵荒饑饉，京都及上川餓死者十八九，有得存者，皆攜老幼以歸焉。悉達分給糧廩，其所濟活者甚眾，仍於新蔡置頓以居之。招集晉熙等五郡，盡有其地。使其弟廣達領兵隨王僧辯討侯景。景平，梁元帝授持節、仁威將軍、散騎常侍、北江州刺史。



 敬帝即位，王琳據有上流，留異、餘孝頃、周迪等所在蜂起，悉達撫綏五郡，甚得民和，士
 卒皆樂為之用。琳授悉達鎮北將軍，高祖亦遣趙知禮授征西將軍、江州刺史，各送鼓吹女樂，悉達兩受之，遷延顧望，皆不就。高祖遣安西將軍沈泰潛師襲之，不能克。齊遣行臺慕容紹宗以眾三萬來攻鬱口諸鎮，兵甲甚盛，悉達與戰，敗齊軍，紹宗僅以身免。



 王琳欲圖東下，以悉達制其中流，恐為己患，頻遣使招誘，悉達終不從。琳不得下，乃連結於齊，共為表裏，齊遣清河王高岳助之。相持歲餘，會裨將梅天養等懼罪，乃引齊軍入城。悉
 達勒麾下數千人，濟江而歸高祖。高祖見之，甚喜，曰：「來何遲也。」悉達對曰：「臣鎮撫上流，願為蕃屏，陛下授臣以官，恩至厚矣，沈泰襲臣，威亦深矣，然臣所以自歸於陛下者，誠以陛下豁達大度，同符漢祖故也。」



 高祖嘆曰：「卿言得之矣。」授平南將軍、散騎常侍、北江州刺史，封彭澤縣侯。



 世祖即位，進號安左將軍。



 悉達雖仗氣任俠，不以富貴驕人，雅好詞賦，招禮才賢，與之賞會。遷安南將軍、吳州刺史。遭母憂，哀毀過禮，因遘疾卒，時年三十八。贈
 安左將軍、江州刺史，謚曰孝侯。子覽嗣。弟廣達，別有傳。



 周敷，字仲遠，臨川人也。為郡豪族。敷形貌眇小，如不勝衣，而膽力勁果，超出時輩。性豪俠，輕財重士，鄉黨少年任氣者咸歸之。



 侯景之亂，鄉人周續合徒眾以討賊為名，梁內史始興王毅以郡讓續，續所部內有欲侵掠於毅，敷擁護之，親率其黨捍衛，送至豫章。時觀寧侯蕭永、長樂侯蕭基、豊城侯蕭泰避難流寓，聞敷信義，皆往依之。敷愍其危懼，屈體崇敬，厚加給恤，送之西上。俄
 而續部下將帥爭權，復反，殺續以降周迪。迪素無簿閥，恐失眾心，倚敷族望，深求交結。敷未能自固，事迪甚恭，迪大憑仗之，漸有兵眾。迪據臨川之工塘，敷鎮臨川故郡。侯景平，梁元帝授敷使持節、通直散騎常侍、信武將軍、寧州刺史，封西豊縣侯，邑一千戶。



 高祖受禪，王琳據有上流，餘孝頃與琳黨李孝欽等共圖周迪，敷大致人馬以助於迪。迪擒孝頃等，敷功居多。熊曇朗之殺周文育，據豫章，將兵萬餘人襲敷，徑至城下，敷與戰，大敗之，
 追奔五十餘里，曇朗單馬獲免，盡收其軍實。曇朗走巴山郡，收合餘黨，敷因與周迪、黃法鷿等進兵圍曇朗，屠之。王琳平，授散騎常侍、平西將軍、豫章太守。是時南江酋帥並顧戀巢窟，私署令長，不受召，朝廷未遑致討，但羈縻之，唯敷獨先入朝。天嘉二年，詣闕，進號安西將軍，給鼓吹一部，賜以女樂一部，令還鎮豫章。



 周迪以敷素出己下，超致顯貴，深不平，乃舉兵反，遣弟方興以兵襲敷。敷與戰，大破方興。仍率眾從都督吳明徹攻迪，破之，
 擒其弟方興并諸渠帥。詔以敷為安西將軍、臨川太守，餘並如故。尋徵為使持節、都督南豫、北江二州諸軍事、鎮南將軍、南豫州刺史，增邑五百戶，常侍、鼓吹如故。五年，迪又收合餘眾，還襲東興。世祖遣都督章昭達征迪，敷又從軍。至定川縣，與迪相對。迪紿敷曰：「吾昔與弟戮力同心，宗從匪他，豈規相害。今願伏罪還朝，因弟披露心腑，先乞挺身共立盟誓。」敷許之，方登壇，為迪所害，時年三十五。詔曰：「使持節、散騎常侍、都督南豫州緣江諸
 軍事、鎮南將軍、南豫州刺史西豊縣開國侯敷，受任遐征，淹時違律，虛衿姦詭，遂貽喪僕。但夙著勤誠，亟勞戎旅，猶深惻愴，愍悼于懷。



 可存其茅賦，量所賻恤，還葬京邑。」謚曰脫。子智安嗣。



 敷兄彖，共敷據本鄉，亦授臨川太守。



 荀朗，字深明，潁川潁陰人也。祖延祖，梁潁川太守，父伯道，衛尉卿。朗少慷慨，有將帥大略，起家梁廬陵王行參軍。侯景之亂，朗招率徒旅，據巢湖間，無所屬。臺城陷後，
 簡文帝密詔授朗雲麾將軍、豫州刺史，令與外籓討景。景使儀同宋子仙、任約等頻往征之，朗據山立砦自守，子仙不能克。時京師大饑，百姓皆於江外就食，朗更招致部曲，解衣推食，以相賑贍，眾至數萬人。侯景敗於巴陵，朗出自濡須截景，破其後軍。王僧辯東討，朗遣其將范寶勝及弟曉領兵二千助之。侯景平後，又別破齊將郭元建於踟躕山。梁承聖二年，率部曲萬餘家濟江，入宣城郡界立頓。梁元帝授朗持節、通直散騎常侍、安南
 將軍、都督南兗州諸軍事、南兗州刺史。未行而荊州陷。



 高祖入輔，齊遣蕭軌、東方老等來寇，據石頭城。朗自宣城來赴，因與侯安都等大破齊軍。永定元年，賜爵興寧縣侯，邑二千戶，以朗兄昂為左衛將軍，弟晷為太子右衛率。尋遣朗隨世祖拒王琳於南皖。



 高祖崩，宣太后與舍人蔡景歷秘不發喪，朗弟曉在都微知之，乃謀率其家兵襲臺。事覺，景歷殺曉，仍繫其兄弟。世祖即位，並釋之。因厚撫慰朗，令與侯安都等共拒王琳。琳平，遷使持
 節、安北將軍、散騎常侍、都督霍、晉、合三州諸軍事、合州刺史。天嘉六年卒，時年四十八。贈南豫州刺史，謚曰壯。子法尚嗣。



 法尚少倜儻，有文武幹略，起家江寧令，襲爵興寧縣侯。太建五年，隨吳明徹北伐。尋授通直散騎侍郎，除涇令，歷梁、安城太守。禎明中，為都督郢、巴、武三州諸軍事、郢州刺史。及隋軍濟江，法尚降于漢東道元帥秦王。入隋，歷邵、觀、綿、豊四州刺史，巴東、燉煌二郡太守。



 周炅，字文昭，汝南安城人也。祖彊，齊太子舍人、梁州刺史。父靈起，梁通直散騎常侍、廬、桂二州刺史，保城縣侯。炅少豪俠任氣，有將帥才。梁大同中為通直散騎侍郎、朱衣直閣。太清元年，出為弋陽太守。侯景之亂，元帝承制改授西陽太守，封西陵縣伯。景遣兄子思穆據守齊安，炅率驍勇襲破思穆，擒斬之。以功授持節、高州刺史。是時炅據武昌、西陽二郡，招聚卒徒，甲兵甚盛。景將任約來據樊山，炅與寧州長史徐文盛擊約，
 斬其部將叱羅子通、趙迦婁等。因乘勝追之，頻克，約眾殆盡。承聖元年，遷使持節、都督江、定二州諸軍事、戎昭將軍、江州刺史，進爵為侯，邑五百戶。



 高祖踐祚，王琳擁據上流，炅以州從之。及王琳遣其將曹慶等攻周迪，仍使炅將兵掎角而進，為侯安都所敗，擒炅送都。世祖釋炅，授戎威將軍、定州刺史，帶西陽、武昌二郡太守。



 天嘉二年，留異據東陽反，世祖召炅還都，欲令討異。未至而異平，炅還本鎮。



 天康元年，預平華皎之功，授員外散騎常侍。太建元
 年，遷持節、龍驤將軍、通直散騎常侍。五年，進授使持節、西道都督安、蘄、江、衡、司、定六州諸軍事、安州刺史，改封龍源縣侯，增邑并前一千戶。其年隨都督吳明徹北討，所向克捷，一月之中，獲十二城。齊遣尚書左丞陸騫以眾二萬出自巴、蘄，與炅相遇。炅留羸弱輜重，設疑兵以當之，身率精銳，由間道邀其後，大敗騫軍，虜獲器械馬驢，不可勝數。進攻巴州，克之。於是江北諸城及穀陽士民，並誅渠帥以城降。進號和戎將軍、散騎常侍，增邑并
 前一千五百戶。仍敕追炅入朝。



 初，蕭詧定州刺史田龍升以城降，詔以為振遠將軍、定州刺史，封赤亭王。及炅入朝，龍升以江北六州七鎮叛入于齊，齊遣歷陽王高景安帥師應之。於是令炅為江北道大都督，總統眾軍，以討龍升。龍升使弋陽太守田龍琰率眾二萬陣於亭川，高景安於水陵、陰山為其聲援，龍升引軍別營山谷。炅乃分兵各當其軍，身率驍勇先擊龍升，龍升大敗，龍琰望塵而奔，並追斬之，高景安遁走，盡復江北之地。以
 功增邑并前二千戶，進號平北將軍，定州刺史，持節、都督如故，仍賜女妓一部。



 太建八年卒官，時年六十四。贈司州刺史，封武昌郡公，謚曰壯。子法僧嗣，官至宣城太守。



 史臣曰：彼數子者，或驅馳前代，或擁據故鄉，並識運知歸，因機景附，位升列牧，爵致通侯，美矣。昔張耳、陳餘自同於至戚，周敷、周迪亦誓等暱親，尋鋒刃而誅殘，斯甚夫胡越矣。讎隙因於勢利，何其鄙歟！



\end{pinyinscope}