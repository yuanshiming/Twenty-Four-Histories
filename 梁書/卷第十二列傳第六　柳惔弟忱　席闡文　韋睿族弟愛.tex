\article{卷第十二列傳第六　柳惔弟忱　席闡文　韋睿族弟愛}

\begin{pinyinscope}

 柳惔，字文通，河東解人也。父世隆，齊司空。惔年十七，齊武帝為中軍，命為參軍，轉主簿。齊初，入為尚書三公郎，累遷太子中舍人，巴東王子響友。子響為荊州，惔隨之鎮。子響暱近小人，惔知將為禍，稱疾還京。及難作，惔以先歸得免。歷中書侍郎，中護軍長史。出為新安太守，居郡，以無政績，免歸。久之，為右軍諮議參軍事。



 建武末，為
 西戎校尉、梁、南秦二州刺史。及高祖起兵，惔舉漢中應義。和帝即位，以為侍中，領前軍將軍。高祖踐阼，徵為護軍將軍，未拜，仍遷太子詹事，加散騎常侍。論功封曲江縣侯，邑千戶。高祖因宴為詩以貽惔曰：「爾實冠群后，惟余實念功。」又嘗侍座，高祖曰：「徐元瑜違命嶺南，《周書》罪不相及，朕已宥其諸子，何如？」惔對曰：「罰不及嗣，賞延于世，今復見之聖朝。」時以為知言。尋遷尚書右僕射。



 天監四年，大舉北伐，臨川王宏都督眾軍，以惔為副。軍還，復為僕射。以久疾，轉金紫光祿大夫，加散騎常侍，給親信二十人。未拜，出為使持節、安南將軍、湘州刺史。六年十
 月，卒于州，時年四十六。高祖為素服舉哀。贈侍中、撫軍將軍，給鼓吹一部。謚曰穆。惔著《仁政傳》及諸詩賦，粗有辭義。子照嗣。



 惔第四弟憕，亦有美譽，歷侍中、鎮西長史。天監十二年，卒，贈寧遠將軍、豫州刺史。



 忱字文若，惔第五弟也。年數歲，父世隆及母閻氏時寢疾，忱不解帶經年。及居喪，以毀聞。起家為司徒行參軍，累遷太子中舍人，西中郎主簿，功曹史。



 齊東昏遣巴西太守劉山陽由荊襲高祖，西中郎長史蕭穎胄計未有定，召忱及其所親席闡文等夜入議之。忱曰：「朝廷狂悖，為惡日滋。頃聞京師長者，莫不重足累息；今幸在遠，得
 假日自安。雍州之事，且藉以相斃耳。獨不見蕭令君乎？以精兵數千，破崔氏十萬眾，竟為群邪所陷，禍酷相尋。前事之不忘，後事之師也。若使彼凶心已逞，豈知使君不係踵而及？且雍州士銳糧多，蕭使君雄姿冠世，必非山陽所能擬；若破山陽，荊州復受失律之責。進退無可，且深慮之。」闡文亦深勸同高祖。穎胄乃誘斬山陽，以忱為寧朔將軍。



 和帝即位，為尚書吏部郎，進號輔國將軍、南平太守。尋遷侍中、冠軍將軍，太守如故。轉吏部尚書，不拜。郢州平，穎胄議遷都夏口，忱復固諫，以為巴硤未賓，不宜輕捨根本，搖動民志。穎胄不從。俄而巴東兵至
 硤口，遷都之議乃息。論者以為見機。



 高祖踐阼，以忱為五兵尚書，領驍騎將軍。論建義功，封州陵伯，邑七百戶。天監二年，出為安西長史、冠軍將軍、南郡太守。六年，徵為員外散騎常侍、太子右衛率。未發，遷持節、督湘州諸軍事、輔國將軍、湘州刺史。八年，坐輒放從軍丁免。俄入為秘書監，遷散騎常侍，轉祠部尚書，未拜遇疾，詔改授給事中、光祿大夫，疾篤不拜。十年，卒於家，時年四十一。追贈中書令，謚曰穆。子範嗣。



 席闡文，安定臨涇人也。少孤貧，涉獵書史。齊初，為雍州刺史蕭赤斧中兵參軍，由是與其子穎胄善。復歷西中
 郎中兵參軍，領城局。高祖之將起義也，闡文深勸之，穎胄同焉，仍遣田祖恭私報高祖，並獻銀裝刀，高祖報以金如意。和帝稱尊號，為給事黃門侍郎，尋遷衛尉卿。穎胄暴卒，州府騷擾，闡文以和帝幼弱，中流任重，時始興王憺留鎮雍部，用與西朝群臣迎王總州事，故賴以寧輯。高祖受禪，除都官尚書、輔國將軍。封山陽伯，邑七百戶。出為東陽太守，又改封湘西，戶邑如故。視事二年，以清白著稱，卒於官。詔賻錢三萬，布五十匹。謚曰威。



 韋睿，字懷文，京兆杜陵人也。自漢丞相賢以後，世為三輔著姓。祖玄，避吏隱於長安南山。宋武帝入關，以太尉
 掾征，不至。伯父祖征，宋末為光祿勛。父祖歸，寧遠長史。睿事繼母以孝聞。睿兄纂、闡，並早知名。纂、睿皆好學，闡有清操。祖征累為郡守，每攜睿之職，視之如子。時睿內兄王憕、姨弟杜惲，並有鄉里盛名。祖征謂睿曰：「汝自謂何如憕、惲？」睿謙不敢對。祖徵曰：「汝文章或小減，學識當過之；然而幹國家，成功業，皆莫汝逮也。」外兄杜幼文為梁州刺史，要睿俱行。梁土富饒，往者多以賄敗；睿時雖幼，獨用廉聞。



 宋永光初，袁抃為雍州刺史，見而異之，引為主簿。抃到州，與鄧琬起兵，睿求出為義成郡，故免抃之禍。後為晉平王左常侍，遷司空桂陽王行參軍，隨齊
 司空柳世隆守郢城，拒荊州刺史沈攸之。攸之平，遷前軍中兵參軍。久之，為廣德令。累遷齊興太守、本州別駕、長水校尉、右軍將軍。齊末多故，不欲遠鄉里，求為上庸太守，加建威將軍。俄而太尉陳顯達、護軍將軍崔慧景頻逼京師，民心遑駭，未有所定，西土人謀之於睿。睿曰：「陳雖舊將，非命世才；崔頗更事，懦而不武。其取赤族也，宜哉！天下真人，殆興於吾州矣。」乃遣其二子，自結於高祖。



 義兵檄至，睿率郡人伐竹為筏，倍道來赴，有眾二千，馬二百匹。高祖見睿甚悅，拊几曰：「他日見君之面，今日見君之心，吾事就矣。」義師剋郢、魯，平加湖，睿多建謀策，
 皆見納用。大軍發郢，謀留守將，高祖難其人；久之，顧睿曰：「棄騏驥而不乘，焉遑遑而更索？」即日以為冠軍將軍、江夏太守，行郢府事。初，郢城之拒守也，男女口垂十萬，閉壘經年，疾疫死者十七八，皆積屍於床下，而生者寢處其上，每屋輒盈滿。睿料簡隱恤，咸為營理，於是死者得埋藏，生者反居業，百姓賴之。



 梁臺建，徵為大理。高祖即位，遷廷尉，封都梁子，邑三百戶。天監二年，改封永昌，戶邑如先。東宮建，遷太子右衛率，出為輔國將軍、豫州刺史、領歷陽太守。三年，魏遣眾來寇，率州兵擊走之。



 四年，王師北伐，詔睿都督眾軍。睿遣長史王超宗、梁郡太
 守馮道根攻魏小峴城，未能拔。睿巡行圍柵，魏城中忽出數百人陳於門外，睿欲擊之，諸將皆曰：「向本輕來，未有戰備，徐還授甲，乃可進耳。」睿曰：「不然。魏城中二千餘人，閉門堅守，足以自保，無故出人於外，必其驍勇者也，若能挫之，其城自拔。」眾猶遲疑，睿指其節曰；「朝廷授此，非以為飾，韋睿之法，不可犯也。」乃進兵。士皆殊死戰，魏軍果敗走，因急攻之，中宿而城拔。遂進討合肥。先是，右軍司馬胡略等至合肥，久未能下，睿按行山川，曰：「吾聞『汾水可以灌平陽，絳水可以灌安邑』，即此是也。」乃堰肥水，親自表率，頃之，堰成水通，舟艦繼至。魏初分築東
 西小城夾合肥，睿先攻二城。既而魏援將揚靈胤帥軍五萬奄至，眾懼不敵，請表益兵。睿笑曰：「賊已至城下，方復求軍，臨難鑄兵，豈及馬腹？且吾求濟師，彼亦徵眾，猶如吳益巴丘，蜀增白帝耳。『師克在和不在眾』，古之義也。」因與戰，破之，軍人少安。



 初，肥水堰立，使軍主王懷靜築城於岸守之，魏攻陷懷靜城，千餘人皆沒。魏人乘勝至睿堤下，其勢甚盛，軍監潘靈祐勸睿退還巢湖，諸將又請走保三叉。睿怒曰：「寧有此邪！將軍死綏，有前無卻。」因令取傘扇麾幢，樹之堤下，示無動志。睿素羸，每戰未嘗騎馬，以板輿自載，督厲眾軍。魏兵來鑿堤，睿親與爭之，
 魏軍少卻，因築壘於堤以自固。睿起鬥艦，高與合肥城等，四面臨之。魏人計窮，相與悲哭。睿攻具既成，堰水又滿，魏救兵無所用。魏守將杜元倫登城督戰，中弩死，城遂潰。俘獲萬餘級，牛馬萬數，絹滿十間屋，悉充軍賞。睿每晝接客旅，夜算軍書，三更起張燈達曙，撫循其眾，常如不及，故投募之士爭歸之。所至頓舍脩立，館宇籓籬牆壁，皆應準繩。



 合肥既平，高祖詔眾軍進次東陵。東陵去魏甓城二十里，將會戰，有詔班師。去賊既近，懼為所躡，睿悉遣輜重居前，身乘小輿殿後，魏人服睿威名，望之不敢逼，全軍而還。至是遷豫州於合肥。



 五年，魏中山
 王元英寇北徐州，圍刺史昌義之於鐘離，眾號百萬，連城四十餘。高祖遣征北將軍曹景宗，都督眾軍二十萬以拒之。次邵陽洲，築壘相守，高祖詔睿率豫州之眾會焉。睿自合肥逕道由陰陵大澤行，值澗谷，輒飛橋以濟。師人畏魏軍盛，多勸睿緩行。睿曰：「鐘離今鑿穴而處，負戶而汲，車馳卒奔，猶恐其後，而況緩乎！魏人已墮吾腹中，卿曹勿憂也。」旬日而至邵陽。初，高祖敕景宗曰：「韋睿，卿之鄉望，宜善敬之。」景宗見睿，禮甚謹。高祖聞之，曰：「二將和，師必濟矣。」睿於景宗營前二十里，夜掘長塹，樹鹿角，截洲為城，比曉而營立。元英大驚，以杖擊地曰：「是何
 神也！」明旦，英自率眾來戰，睿乘素木輿，執白角如意麾軍，一日數合，英甚憚其彊。魏軍又夜來攻城，飛矢雨集，睿子黯請下城以避箭，睿不許。軍中驚，睿於城上厲聲呵之，乃定。魏人先於邵陽洲兩岸為兩橋，樹柵數百步，跨淮通道。睿裝大艦，使梁郡太守馮道根、廬江太守裴邃、秦郡太守李文釗等為水軍。值淮水暴長，睿即遣之，鬥艦競發，皆臨敵壘。以小船載草，灌之以膏，從而焚其橋。風怒火盛，煙塵晦冥，敢死之士，拔柵斫橋，水又漂疾，倏忽之間，橋柵盡壞。而道根等皆身自搏戰，軍人奮勇，呼聲動天地，無不一當百，魏人大潰。元英見橋絕，脫身遁去。
 魏軍趨水死者十餘萬，斬首亦如之。其餘釋甲稽顙，乞為囚奴，猶數十萬。所獲軍實牛馬，不可勝紀。睿遣報昌義之，義之且悲且喜，不暇答語，但叫曰：「更生！更生！」高祖遣中書郎周捨勞於淮上，睿積所獲於軍門，捨觀之，謂睿曰：「君此獲復與熊耳山等。」以功增封七百戶，進爵為侯，徵通直散騎常侍、右衛將軍。



 七年，遷左衛將軍，俄為安西長史、南郡太守，秩中二千石。會司州刺史馬仙琕北伐還軍，為魏人所躡，三關擾動，詔睿督眾軍援焉。睿至安陸，增築城二丈餘，更開大塹，起高樓，眾頗譏其示弱。睿曰：「不然，為將當有怯時，不可專勇。」是時元英復追
 仙琕，將復邵陽之恥，聞睿至，乃退。帝亦詔罷軍。明年，遷信武將軍、江州刺史。九年，徵員外散騎常侍、右衛將軍，累遷左衛將軍、太子詹事，尋加通直散騎常侍。十三年，遷智武將軍、丹陽尹，以公事免。頃之，起為中護軍。



 十四年，出為平北將軍、寧蠻校尉、雍州刺史。初，睿起兵鄉中，客陰俊光泣止睿，睿還為州，俊光道候睿，睿笑謂之曰：「若從公言，乞食於路矣。」餉耕牛十頭。睿於故舊，無所遺惜，士大夫年七十以上，多與假板縣令，鄉里甚懷之。十五年，拜表致仕，優詔不許。十七年，徵散騎常侍、護軍將軍，尋給鼓吹一部，入直殿省。居朝廷，恂恂未嘗忤視，高
 祖甚禮敬之。性慈愛，撫孤兄子過於己子，歷官所得祿賜，皆散之親故，家無餘財。後為護軍，居家無事，慕萬石、陸賈之為人，因畫之於壁以自玩。時雖老，暇日猶課諸兒以學。第三子棱，尤明經史，世稱其洽聞，睿每坐棱使說書，其所發擿，棱猶弗之逮也。高祖方銳意釋氏，天下咸從風而化；睿自以信受素薄，位居大臣，不欲與俗俯仰，所行略如他日。



 普通元年夏，遷侍中、車騎將軍，以疾未拜。八月，卒于家，時年七十九。遺令薄葬，斂以時服。高祖即日臨哭甚慟。賜錢十萬，布二百匹，東園秘器，朝服一具，衣一襲，喪事取給於官，遣中書舍人監護。贈侍中、
 車騎將軍、開府儀同三司。謚曰嚴。



 初，邵陽之役，昌義之甚德睿，請曹景宗與睿會，因設錢二十萬官賭之，景宗擲得雉，睿徐擲得盧，遽取一子反之，曰「異事」，遂作塞。景宗時與群帥爭先啟之捷，睿獨居後，其不尚勝，率多如是，世尤以此賢之。子放、正、棱、黯，放別有傳。



 正字敬直，起家南康王行參軍，稍遷中書侍郎，出為襄陽太守。初，正與東海王僧孺友善，及僧孺為尚書吏部郎，參掌大選，賓友故人莫不傾意，正獨澹然。及僧孺擯廢之後，正復篤素分，有踰曩日，論者稱焉。歷官至給事黃門侍郎。



 棱字威直，性恬素，以書史為業，博物彊記，當世之士，咸就
 質疑。起家安成王府行參軍，稍遷治書侍御史，太子僕，光祿卿。著《漢書續訓》三卷。



 黯字務直，性彊正，少習經史，有文詞。起家太子舍人，稍遷太僕卿，南豫州刺史，太府卿。侯景濟江，黯屯六門，尋改為都督城西面諸軍事。時景於城外起東西二土山，城內亦作以應之，太宗親自負土，哀太子以下躬執畚鍤。黯守西土山，晝夜苦戰，以功授輕車將軍，加持節。卒於城內，贈散騎常侍、左衛將軍。睿族弟愛。



 愛字孝友，沈靜有器局。高祖父廣，晉後軍將軍、北平太守。曾祖軌，以孝武太元之初，南遷襄陽，為本州別駕，散
 騎侍郎。祖公循，宋義陽太守。父義正，早卒。



 愛少而偏孤，事母以孝聞。性清介，不妄交遊，而篤志好學，每虛室獨坐，遊心墳素，而埃塵滿席，寂若無人。年十二，嘗遊京師，值天子出遊南苑，邑里喧嘩，老幼爭觀，愛獨端坐讀書，手不釋卷，宗族見者，莫不異焉。及長，博學有文才，尤善《周易》及《春秋左氏》義。



 袁抃為雍州刺史，辟為主簿。遭母憂，廬於墓側，負土起墳。高祖臨雍州，聞之，親往臨弔。服闋，引為中兵參軍。義師之起也，以愛為壯武將軍、冠軍南平王司馬，帶襄陽令。時京邑未定，雍州空虛，魏興太守顏僧都等據郡反，州內驚擾，百姓攜貳。愛沉敏有謀，
 素為州里信伏，乃推心撫御，曉示逆順；兼率募鄉里，得千餘人，與僧都等戰於始平郡南，大破之，百姓乃安。



 蕭穎胄之死也，和帝徵兵襄陽，愛從始興王憺赴焉。先是，巴東太守蕭璝、巴東太守魯休烈舉兵來逼荊州，及憺至，令愛書諭之，璝即日請降。



 中興二年，從和帝東下。高祖受禪，進號輔國將軍，仍為驍騎將軍，尋除寧蜀太守，與益州刺史鄧元起西上襲劉季連，行至公安，道病卒，贈衛尉卿。子乾向，官至驍騎將軍，征北長史，汝陰、鐘離二郡太守。



 陳吏部尚書姚察曰：昔竇融以河右歸漢，終為盛族；柳
 惔舉南鄭響從，而家聲弗霣，時哉！忱之謀畫，亦用有成，智矣。韋睿起上庸以附義，其地比惔則薄，及合肥、邵陽之役，其功甚盛，推而弗有，君子哉！



\end{pinyinscope}