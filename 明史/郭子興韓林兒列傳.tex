\article{郭子興、韓林兒列傳}



郭子興，其先曹州人。父郭公，少以日者術遊定遠，言禍福輒中。邑富人有瞽女無所歸，郭公乃娶之，家日益饒。生三子，子興其仲出。始生，郭公卜之吉。及長，任俠，喜賓客。會元政亂，子興散家資，椎牛釃酒，與壯士結納。至正十二年春，集少年數千人，襲據濠州。太祖往從之。門者疑其諜，執以告子興。子興奇太祖狀貌，解縛與語，收帳下。為十夫長，數從戰有功。子興喜，其次妻小張夫人亦指目太祖曰：「此異人也。」乃妻以所撫馬公女，是為孝慈高皇后。

始，子興同起事者孫德崖等四人，與子興而五，各稱元帥不相下。四人者粗而戇，日剽掠，子興意輕之。四人不悅，合謀傾子興。子興以是多家居不視事。太祖乘閑說曰：「彼日益合，我益離，久之必為所制。」子興不能從也。

元師破徐州，徐帥彭大、趙均用帥餘眾奔濠。德崖等以其故盜魁有名，乃共推奉之，使居己上。大有智數，子興與相厚而薄均用。於是德崖等譖諸均用曰：「子興知有彭將軍耳，不知有將軍也。」均用怒，乘間執子興，幽諸德崖家。太祖自他部歸，大驚，急帥子興二子訴於大。大曰：「吾在，孰敢魚肉而翁者！」與太祖偕詣德崖家，破械出子興，挾之歸。元師圍濠州，乃釋故憾，共城守五閱月。圍解，大、均用皆自稱王，而子興及德崖等為元帥如故。未幾，大死，子早住領其眾。均用專狠益甚，挾子興攻盱眙、泗州，將害之。太祖已取滁，乃遣人說均用曰：「大王窮迫時，郭公開門延納，德至厚也。大王不能報，反聽細人言圖之，自剪羽翼，失豪傑心，竊為大王不取。且其部曲猶眾，殺之得無悔乎？」均用聞太祖兵甚盛，心憚之，太祖又使人賂其左右，子興用是得免，乃將其所部萬餘就太祖於滁。

子興為人梟悍善鬥，而性悻直少容。方事急，輒從太祖謀議，親信如左右手。事解，即信讒疏太祖。太祖左右任事者悉召之去，稍奪太祖兵柄。太祖事子興愈謹。將士有所獻，孝慈皇后輒以貽子興妻。子興至滁，欲據以自王。太祖曰：「滁四面皆山，舟楫商旅不通，非可旦夕安者也。」子興乃已。及取和州，子興命太祖統諸將守其地。德崖饑，就食和境，求駐軍城中，太祖納之。有讒於子興者。子興夜至和，太祖來謁，子興怒甚，不與語。太祖曰：「德崖嘗困公，宜為備。」子興默然。德崖聞子興至，謀引去。前營已發，德崖方留視後軍，而其軍與子興軍斗，多死者。子興執德崖，太祖亦為德崖軍所執。子興聞之，大驚，立遣徐達往代太祖，縱德崖還。德崖軍釋太祖，達亦脫歸。子興憾德崖甚，將甘心焉，以太祖故強釋之，邑邑不樂。未幾，發病卒，歸葬滁州。

子興三子。長子前戰死，次天敘、天爵。子興死，韓林兒檄天敘為都元帥，張天祐及太祖副之。天祐，子興婦弟也。太祖渡江，天敘、天祐引兵攻集慶，陳野先叛，俱被殺。林兒復以天爵為中書右丞。已而太祖為平章政事。天爵失職怨望，久之謀不利於太祖，誅死，子興後遂絕。有一女，小張夫人出者，事太祖為惠妃，生蜀、谷、代三王。

洪武三年追封子興為滁陽王，詔有司建廟，用中牢祀，復其鄰宥氏，世世守王墓。十六年，太祖手書子興事跡，命太常丞張來儀文其碑。滁人郭老舍者，宣德中以滁陽王親，朝京師。弘治中，有郭琥自言四世祖老舍，滁陽王第四子，予冠帶奉祀。已，為宥氏所訐。禮官言：「滁陽王祀典，太祖所定，曰無後，廟碑昭然，老舍非滁陽王子。」奪奉祀。



韓林兒，欒城人，或言李氏子也。其先世以白蓮會燒香惑眾，謫徙永年。元末，林兒父山童鼓妖言，謂「天下當大亂，彌勒佛下生」。河南、江、淮間愚民多信之。潁州人劉福通與其黨杜遵道、羅文素、盛文郁等復言「山童，宋徽宗八世孫，當主中國」。乃殺白馬黑牛，誓告天地，謀起兵，以紅巾為號。至正十一年五月，事覺，福通等遽入潁州反，而山童為吏所捕誅。林兒與母楊氏逃武安山中。福通據朱皋，破羅山、上蔡、真陽、確山，犯葉、舞陽，陷汝寧、光、息，眾至十餘萬，元兵不能禦。時徐壽輝等起蘄、黃，布王三、孟海馬等起湘、漢，芝麻李起豐、沛，而郭子興亦據濠應之。時皆謂之「紅軍」，亦稱「香軍」。

十五年二月，福通物色林兒，得諸碭山夾河；迎至亳，僭稱皇帝，又號小明王，建國曰宋，建元龍鳳。拆鹿邑太清宮材，治宮闕於亳。尊楊氏為皇太后，遵道、文郁為丞相，福通、文素平章政事，劉六知樞密院事。劉六者，福通弟也。遵道寵用事。福通嫉之，陰命甲士撾殺遵道，自為丞相，加太保，事權一歸福通。既而元師大敗福通於太康，進圍亳，福通挾林兒走安豐。未幾，兵復盛，遣其黨分道略地。

十七年，李武、崔德陷商州，遂破武關以圖關中，而毛貴陷膠、萊、益都、濱州，山東郡邑多下。是年六月，福通帥眾攻汴梁，且分軍三道：關先生、破頭潘、馮長舅、沙劉二、王士誠趨晉、冀；白不信、大刀敖、李喜喜趨關中；毛貴出山東北犯。勢銳甚。田豐者，元鎮守黃河義兵萬戶也，叛附福通，陷濟寧，尋敗走。其秋，福通兵陷大名，遂自曹、濮陷衛輝。白不信、大刀敖、李喜喜陷興元，遂入鳳翔，屢為察罕帖木兒、李思齊所破，走入蜀。

十八年，田豐復陷東平、濟寧、東昌、益都、廣平、順德。毛貴亦數敗元兵，陷清、滄，據長蘆鎮，尋陷濟南；益引兵北，殺宣慰使董搏霄於南皮，陷薊州，犯漷州，略柳林以逼大都。順帝征四方兵入衛，議欲遷都避其鋒，大臣諫乃止。貴旋被元兵擊敗，還據濟南。而福通出沒河南北，五月攻下汴梁，守將竹貞遁去，遂迎林兒都焉。關先生、破頭潘等又分其軍為二，一出絳州，一出沁州。踰太行，破遼、潞，遂陷冀寧；攻保定不克，陷完州，掠大同、興和塞外諸郡，至陷上都，毀諸宮殿，轉掠遼陽，抵高麗。十九年陷遼陽，殺懿州路總管呂震。順帝以上都宮闕盡廢，自此不復北巡。李喜喜餘黨復陷寧夏，略靈武諸邊地。

是時承平久，川郡皆無守備。長吏聞賊來，輒棄城遁，以故所至無不摧破。然林兒本起盜賊，無大志，又聽命福通，徒擁虛名。諸將在外者率不遵約束，所過焚劫，至啖老弱為糧，且皆福通故等夷，福通亦不能制。兵雖盛，威令不行。數攻下城邑，元兵亦數從其後復之，不能守。惟毛貴稍有智略。其破濟南也，立賓興院，選用元故官姬宗周等分守諸路。又於萊州立屯田三百六十所，每屯相距三十里，造挽運大車百輛，凡官民田十取其二。多所規畫，故得據山東者三年。及察罕帖木兒數破賊，盡復關、隴，是年五月大發秦、晉之師會汴城下，屯杏花營，諸軍環城而壘。林兒兵出戰輒敗，嬰城守百餘日，食將盡。福通計無所出，挾林兒從百騎開東門遁還安豐，後宮官屬子女及符璽印章寶貨盡沒於察罕。時毛貴已為其黨趙均用所殺，有續繼祖者，又殺均用，所部自相攻擊。獨田豐據東平，勢稍強。

二十年，關先生等陷大寧，復犯上都。田豐陷保定，元遣使招之，被殺。王士誠又躪晉、冀。元將孛羅敗之於臺州，遂入東平與豐合。福通嘗責李武、崔德逗撓，將罪之。二十一年夏，兩人叛去，降於李思齊。時李喜喜、關先生等東西轉戰，已多走死，餘黨自高麗還寇上都，孛羅復擊降之。而察罕既取汴梁，遂遣子擴廓討東平，脅降田豐、王士誠，乘勝定山東。惟陳猱頭者，獨守益都不下，與福通遙為聲援。

二十二年六月，豐、士誠乘閒刺殺察罕，入益都。元以兵柄付擴廓，圍城數重，猱頭等告急。福通自安豐引兵赴援，遇元師於火星埠，大敗走還。元兵急攻益都，穴地道以入，殺豐、士城，而械送猱頭於京師，林兒勢大窘。明年，張士誠將呂珍圍安豐，林兒告急於太祖。太祖曰：「安豐破則士誠益強。」遂親帥師往救，而珍已入城殺福通。太祖擊走珍，以林兒歸，居之滁州。明年，太祖為吳王。又二年，林兒卒。或曰太祖命廖永忠迎林兒歸應天，至瓜步，覆舟沉於江云。

初，太祖駐和陽，郭子興卒，林兒牒子興子天敘為都元帥，張天祐為右副元帥，太祖為左副元帥。時太祖以孤軍保一城，而林兒稱宋後，四方響應，遂用其年號以令軍中。林兒歿，始以明年為吳元年。其年，遣大將軍定中原，順帝北走，距林兒亡僅歲餘。林兒僭號凡十二年。

贊曰：元之末季，群雄蜂起。子興據有濠州，地偏勢弱。然有明基業，實肇於滁陽一旅。子興之封王祀廟，食報久長，良有以也。林兒橫據中原，縱兵蹂躪，蔽遮江、淮十有餘年。太祖得以從容締造者，藉其力焉。帝王之興，必有先驅者資之以成其業，夫豈偶然哉！
