\article{太祖本紀}

\begin{pinyinscope}
太祖開天行道肇紀立極大聖至神仁文義武俊德成功高皇帝，諱元璋，字國瑞，姓朱氏。先世家沛，徙句容，再徙泗州。父世珍，始徙濠州之鐘離。生四子，太祖其季也。母陳氏，方娠，夢神授藥一丸，置掌中有光，吞之，寤，口餘香氣。及產，紅光滿室。自是夜數有光起，鄰里望見，驚以為火，輒奔救，至則無有。比長，姿貌雄傑，奇骨貫頂。志意廓然，人莫能測。

至正四年，旱蝗，大饑疫。太祖時年十七，父母兄相繼歿，貧不克葬。里人劉繼祖與之地，乃克葬，即鳳陽陵也。太祖孤無所依，乃入皇覺寺為僧。逾月，遊食合肥。道病，二紫衣人與俱，護視甚至。病已，失所在。凡歷光、固、汝、潁諸州三年，復還寺。當是時，元政不綱，盜賊四起。劉福通奉韓山童假宋後起潁，徐壽輝僭帝號起蘄，李二、彭大、趙均用起徐，眾各數萬，並置將帥，殺吏，侵略郡縣，而方國珍已先起海上。他盜擁兵據地，寇掠甚眾。天下大亂。

十二年春二月，定遠人郭子興與其黨孫德崖等起兵濠州。元將徹里不花憚不敢攻，而日俘良民以邀賞。太祖時年二十四，謀避兵，卜於神，去留皆不吉。乃曰：「得毋當舉大事乎？」卜之吉，大喜，遂以閏三月甲戌朔入濠見子興。子興奇其狀貌，留為親兵。戰輒勝，遂妻以所撫馬公女，即高皇后也。子興與德崖齟齬，太祖屢調護之。秋九月，元兵復徐州，李二走死，彭大、趙均用奔濠，德崖等納之。子興禮大而易均用，均用怨之。德崖遂與謀，伺子興出，執而械諸孫氏，將殺之。太祖方在淮北，聞難馳至，訴於彭大。大怒，呼兵以行，太祖亦甲而擁盾，發屋出子興，破械，使人負以歸，遂免。是冬，元將賈魯圍濠。太祖與子興力拒之。

十三年春，賈魯死，圍解。太祖收里中兵，得七百人。子興喜，署為鎮撫。時彭、趙所部暴橫，子興弱，太祖度無足與共事，乃以兵屬他將，獨與徐達、湯和、費聚等南略定遠。計降驢牌寨民兵三千，與俱東。夜襲元將張知院於橫澗山，收其卒二萬。道遇定遠人李善長，與語，大悅，遂與俱攻滁州，下之。是年，張士誠據高郵，自稱誠王。

十四年冬十月，元丞相脫脫大敗士誠於高郵，分兵圍六合。太祖曰：「六合破，滁且不免。」與耿再成軍瓦梁壘，救之。力戰，衛老弱還滁。元兵尋大至，攻滁，太祖設伏誘敗之。然度元兵勢盛且再至，乃還所獲馬，遣父老具牛酒謝元將曰：「守城備他盜耳，奈何舍巨寇戮良民？」元兵引去，城賴以完。脫脫既破士誠，軍聲大振，會中讒，遽解兵柄，江淮亂益熾。

十五年春正月，子興用太祖計，遣張天祐等拔和州，檄太祖總其軍。太祖慮諸將不相下，秘其檄，期旦日會廳事。時席尚右，諸將先入，皆踞右。太祖故後至，就左。比視事，剖決如流，眾瞠目不能發一語，始稍稍屈。議分工甓城，期三日。太祖工竣，諸將皆後。於是始出檄，南面坐曰：「奉命總諸公兵，今甓城皆後期，如軍法何？」諸將皆惶恐謝。乃搜軍中所掠婦女縱還家，民大悅。元兵十萬攻和，拒守三月，食且盡，而太子禿堅、樞密副使絆住馬、民兵元帥陳野先分屯新塘、高望、雞籠山以絕餉道。太祖率眾破之，元兵皆走渡江。三月，郭子興卒。時劉福通迎立韓山童子林兒於亳，國號宋，建元龍鳳。檄子興子天敘為都元帥，張天祐、太祖為左右副元帥。太祖慨然曰：「大丈夫寧能受制於人耶？」遂不受。然念林兒勢盛，可倚藉，乃用其年號以令軍中。

夏四月，常遇春來歸。五月，太祖謀渡江，無舟。會巢湖帥廖永安、俞通海以水軍千艘來附，太祖大喜，往撫其眾。而元中丞蠻子海牙扼銅城閘、馬場河諸隘，巢湖舟師不得出。忽大雨，太祖喜曰：「天助我也！」遂乘水漲，從小港縱舟還。因擊海牙於峪溪口，大敗之，遂定計渡江。諸將請直趨集慶。太祖曰：「取集慶必自采石始。采石重鎮，守必固，牛渚前臨大江，彼難為備，可必克也。」六月乙卯，乘風引帆，直達牛渚。常遇春先登，拔之。采石兵亦潰。緣江諸壘悉附。諸將以和州饑，爭取資糧謀歸。太祖謂徐達曰：「渡江幸捷，若舍而歸，江東非吾有也。」乃悉斷舟纜，放急流中，謂諸將曰：「太平甚近，當與公等取之。」遂乘勝拔太平，執萬戶納哈出。總管靳義赴水死，太祖曰：「義士也」，禮葬之。揭榜禁剽掠。有卒違令，斬以徇，軍中肅然。改路曰府。置太平興國翼元帥府，自領元帥事，召陶安參幕府事，李習為知府。時太平四面皆元兵。右丞阿魯灰、中丞蠻子海牙等嚴師截姑孰口，陳野先水軍帥康茂才以數萬眾攻城。太祖遣徐達、鄧愈、湯和逆戰，別將潛出其後，夾擊之，擒野先，並降其眾，阿魯灰等引去。秋九月，郭天敘、張天祐攻集慶，野先叛，二人皆戰死，於是子興部將盡歸太祖矣。野先尋為民兵所殺，從子兆先收其眾，屯方山，與海牙掎角以窺太平。冬十二月壬子，釋納哈出北歸。

十六年春二月丙子，大破海牙於采石。三月癸未，進攻集慶，擒兆先，降其眾三萬六千人，皆疑懼不自保。太祖擇驍健者五百人入衛，解甲酣寢達旦，眾心始安。庚寅，再敗元兵於蔣山。元御史大夫福壽，力戰死之，蠻子海牙遁歸張士誠，康茂才降。太祖入城，悉召官吏父老諭之曰：「元政水賣擾，干戈蜂起，我來為民除亂耳，其各安堵如故。賢士吾禮用之，舊政不便者除之，吏毋貪暴殃吾民。」民乃大喜過望。改集慶路為應天府，辟夏煜、孫炎、楊憲等十餘人，葬御史大夫福壽，以旌其忠。

當是時，元將定定扼鎮江，別不華、楊仲英屯寧國，青衣軍張明鑑據揚州，八思爾不花駐徽州，石抹宜孫守處州，其弟厚孫守婺州，宋伯顏不花守衢州，而池州已為徐壽輝將所據，張士誠自淮東陷平江，轉掠浙西。太祖既定集慶，慮士誠、壽輝強，江左、浙右諸郡為所并，於是遣徐達攻鎮江，拔之，定定戰死。夏六月，鄧愈克廣德。

秋七月己卯，諸將奉太祖為吳國公。置江南行中書省，自總省事，置僚佐。貽書張士誠，士誠不報，引兵攻鎮江。徐達敗之，進圍常州，不下。九月戊寅，如鎮江，謁孔子廟。遣儒士告諭父老，勸農桑，尋還應天。

十七年春二月，耿炳文克長興。三月，徐達克常州。夏四月丁卯，自將攻寧國，取之，別不華降。五月，上元、寧國、句容獻瑞麥。六月，趙繼祖克江陰。秋七月，徐達克常熟。胡大海克徽州，八思爾不花遁。冬十月，常遇春克池州，繆大亨克揚州，張明鑑降。十二月己丑，釋囚。是年，徐壽輝將明玉珍據重慶路。

十八年春二月乙亥，以康茂才為營田使。三月己酉，錄囚。鄧愈克建德路。夏四月，徐壽輝將陳友諒遣趙普勝陷池州。是月，友諒據龍興路。五月，劉福通破汴梁，迎韓林兒都之。初，福通遣將分道四出，破山東，寇秦晉，掠幽薊，中原大亂，太祖故得次第略定江表。所過不殺，收召才雋，由是人心日附。冬十二月，胡大海攻婺州，久不下，太祖自將往擊之。石抹宜孫遣將率車師由松溪來援，太祖曰：「道狹，車戰適取敗耳。」命胡德濟迎戰於梅花門，大破之，婺州降，執厚孫。先一日，城中人望見城西五色雲如車蓋，以為異，及是乃知為太祖駐兵地。入城，發粟振貧民，改州為寧越府。辟范祖乾、葉儀、許元等十三人分直講經史。戊子，遣使招諭方國珍。

十九年春正月乙巳，太祖謀取浙東未下諸路。戒諸將曰：「克城以武，戡亂以仁。吾比入集慶，秋毫無犯，故一舉而定。每聞諸將得一城不妄殺，輒喜不自勝。夫師行如火，不戢將燎原。為將能以不殺為武，豈惟國家之利，子孫實受其福。」庚申，胡大海克諸暨。是月，命寧越知府王宗顯立郡學。三月甲午，赦大逆以下。丁巳，方國珍以溫、台、慶元來獻，遣其子關為質，不受。夏四月，俞通海等復池州。時耿炳文守長興，吳良守江陰，湯和守常州，皆數敗士誠兵。太祖以故久留寧越，徇浙東。六月壬戌，還應天。秋八月，元察罕帖木兒復汴梁，福通以林兒退保安豐。九月，常遇春克衢州，擒宋伯顏不花。冬十月，遣夏煜授方國珍行省平章，國珍以疾辭。十一月壬寅，胡大海克處州，石抹宜孫遁。時元守兵單弱，且聞中原亂，人心離散，以故江左、浙右諸郡，兵至皆下，遂西與友諒鄰。

二十年春二月，元福建行省參政袁天祿以福寧降。三月戊子，征劉基、宋濂、章溢、葉琛至。夏五月，徐達、常遇春敗陳友諒於池州。閏月丙辰，友諒陷太平，守將朱文遜，院判花雲、王鼎，知府許瑗死之。未幾，友諒弒其主徐壽輝，自稱皇帝，國號漢，盡有江西、湖廣地，約士誠合攻應天，應天大震。諸將議先復太平以牽之，太祖曰：「不可。彼居上游，舟師十倍於我，猝難復也。」或請自將迎擊，太祖曰：「不可。彼以偏師綴我，而全軍趨金陵，順流半日可達，吾步騎急難引還，百里趨戰，兵法所忌，非策也。」乃馳諭胡大海搗信州牽其後，而令康茂才以書紿友諒，令速來。友諒果引兵東。於是常遇春伏石灰山，徐達陣南門外，楊璟屯大勝港，張德勝等以舟師出龍江關，太祖親督軍盧龍山。乙丑，友諒至龍灣，眾欲戰，太祖曰：「天且雨，趣食，乘雨擊之。」須臾，果大雨，士卒競奮，雨止合戰，水陸夾擊，大破之，友諒乘別舸走。遂復太平，下安慶，而大海亦克信州。初，太祖令茂才紿友諒，李善長以為疑。太祖曰：「二寇合，吾首尾受敵，惟速其來而先破之，則士誠膽落矣。」已而士誠兵竟不出。丁卯，置儒學提舉司，以宋濂為提舉，遣子標受經學。六月，耿再成敗石抹宜孫於慶元，宜孫戰死，遣使祭之。秋九月，徐壽輝舊將歐普祥以袁州降。冬十二月，復遣夏煜以書諭國珍。

二十一年春二月甲申，立鹽茶課。己亥，置寶源局。三月丁丑，改樞密院為大都督府。元將薛顯以泗州降。戊寅，國珍遣使來謝，飾金玉馬鞍以獻。卻之曰：「今有事四方，所需者人材，所用者粟帛，寶玩非所好也。」秋七月，友諒將張定邊陷安慶。八月，遣使於元平章察罕帖木兒。時察罕平山東，降田豐，軍聲大振，故太祖與通好。會察罕方攻益都未下，太祖乃自將舟師征陳友諒。戊戌，克安慶，友諒將丁普郎、傅友德迎降。壬寅，次湖口，追敗友諒於江州，克其城，友諒奔武昌。分徇南康、建昌、饒、蘄、黃、廣濟，皆下。冬十一月己未，克撫州。

二十二年春正月，友諒江西行省丞相胡廷瑞以龍興降。乙卯，如龍興，改為洪都府。謁孔子廟。告諭父老，除陳氏苛政，罷諸軍需，存恤貧無告者，民大悅。袁、瑞、臨江、吉安相繼下。二月，還應天。鄧愈留守洪都。癸未，降人蔣英殺金華守將胡大海，郎中王愷死之，英叛降張士誠。處州降人李祐之聞變，亦殺行樞密院判耿再成反，都事孫炎、知府王道同、元帥朱文剛死之。三月癸亥，降人祝宗、康泰反，陷洪都，鄧愈走應天，知府葉琛、都事萬思誠死之。是月，明玉珍稱帝於重慶，國號夏。夏四月己卯，邵榮復處州。甲午，徐達復洪都。五月丙午，朱文正、趙德勝、鄧愈鎮洪都。六月戊寅，察罕以書來報，留我使人不遣。察罕尋為田豐所殺。秋七月丙辰，平章邵榮、參政趙繼祖謀逆，伏誅。冬十二月，元遣尚書張昶航海至慶元，授太祖江西行省平章政事，不受。察罕子擴廓帖木兒致書歸使者。

二十三年春正月丙寅，遣汪河報之。二月壬申，命將士屯田積穀。是月，友諒將張定邊陷饒州。士誠將呂珍破安豐，殺劉福通。三月辛丑，太祖自將救安豐，珍敗走，以韓林兒歸滁州，乃還應天。夏四月壬戌，友諒大舉兵圍洪都。乙丑，諸全守將謝再興叛，附於士誠。五月，築禮賢館。友諒分兵陷吉安，參政劉齊、知府朱叔華死之。陷臨江，同知趙天麟死之。陷無為州，知州董會死之。秋七月癸酉，太祖自將救洪都。癸未，次湖口，先伏兵涇江口及南湖觜，遏友諒歸路，檄信州兵守武陽渡。友諒聞太祖至，解圍，逆戰於鄱陽湖。友諒兵號六十萬，聯巨舟為陣，樓櫓高十餘丈，綿亙數十里，旌旂戈盾，望之如山。丁亥，遇於康郎山，太祖分軍十一隊以禦之。戊子，合戰，徐達擊其前鋒，俞通海以火炮焚其舟數十，殺傷略相當。友諒驍將張定邊直犯太祖舟，舟膠於沙，不得退，危甚，常遇春從旁射中定邊，通海復來援，舟驟進，水湧太祖舟，乃得脫。己丑，友諒悉巨艦出戰，諸將舟小，仰攻不利，有怖色。太祖親麾之，不前，斬退縮者十餘人，人皆殊死戰。會日晡，大風起東北，乃命敢死士操七舟，實火藥蘆葦中，縱火焚友諒舟。風烈火熾，煙焰漲天，湖水盡赤。友諒兵大亂，諸將鼓噪乘之，斬首二千餘級，焚溺死者無算，友諒氣奪。辛卯，復戰，友諒復大敗。於是斂舟自守，不敢更戰。壬辰，太祖移軍扼左蠡，友諒亦退保渚磯。相持三日，其左、右二金吾將軍皆降。友諒勢益蹙，忿甚，盡殺所獲將士。而太祖則悉還所俘，傷者傅以善藥，且祭其親戚諸將陣亡者。八月壬戌，友諒食盡，趨南湖觜，為南湖軍所遏，遂突湖口。太祖邀之，順流搏戰，及於涇江。涇江軍復遮擊之，友諒中流矢死。張定邊以其子理奔武昌。九月，還應天，論功行賞。先是，太祖救安豐，劉基諫不聽。至是謂基曰：「我不當有安豐之行。使友諒乘虛直搗應天，大事去矣。乃頓兵南昌，不亡何待。友諒亡，天下不難定也。」壬午，自將征陳理。是月，張士誠自稱吳王。冬十月壬寅，圍武昌，分徇湖北諸路，皆下。十二月丙申，還應天，常遇春留督諸軍。

二十四年春正月丙寅朔，李善長等率群臣勸進，不允。固請，乃即吳王位。建百官。以善長為右相國，徐達為左相國，常遇春、俞通海為平章政事，諭之曰：「立國之初，當先正紀綱。元氏闇弱，威福下移，馴至於亂，今宜鑒之。」立子標為世子。二月乙未，復自將征武昌，陳理降，漢、沔、荊、岳皆下。三月乙丑，還應天。丁卯，置起居注。庚午，罷諸翼元帥府，置十七衛親軍指揮使司，命中書省辟文武人材。夏四月，建祠，祀死事丁普郎等於康郎山，趙德勝等於南昌。秋七月丁丑，徐達克盧州。戊寅，常遇春徇江西。八月戊戌，復吉安，遂圍贛州。達徇荊、湘諸路。九月甲申，下江陵，夷陵、潭、歸皆降。冬十二月庚寅，達克辰州，遣別將下衡州。

二十五年春正月己巳，徐達下寶慶，湖湘平。常遇春克贛州，熊天瑞降。遂趨南安，招諭嶺南諸路，下韶州、南雄。甲申，如南昌，執大都督朱文正以歸，數其罪，安置桐城。二月己丑，福建行省平章陳友定侵處州，參軍胡深擊敗之，遂下浦城。丙午，士誠將李伯昇攻諸全之新城，李文忠大敗之。夏四月庚寅，常遇春徇襄、漢諸路。五月乙亥，克安陸。己卯，下襄陽。六月壬子，朱亮祖、胡深攻建寧，戰於城下，深被執，死之。秋七月，令從渡江士卒被創廢疾者養之，死者贍其妻子。九月丙辰，建國子學。冬十月戊戌，下令討張士誠。是時，士誠所據，南至紹興，北有通、泰、高郵、淮安、濠、泗，又北至於濟寧。乃命徐達、常遇春等先規取淮東。閏月，圍泰州，克之。十一月，張士誠寇宜興，徐達擊敗之，遂自宜興還攻高郵。

二十六年春正月癸未，士誠窺江陰，太祖自將救之，士誠遁，康茂才追敗之於浮子門。太祖還應天。二月，明玉珍死，子升自立。三月丙申，令中書嚴選舉。徐達克高郵。夏四月乙卯，襲破士誠將徐義水軍於淮安，義遁，梅思祖以城降。濠、徐、宿三州相繼下，淮東平。甲子，如濠州省墓，置守塚二十家，賜故人汪文、劉英粟帛。置酒召父老飲，極歡，曰：「吾去鄉十有餘年，艱難百戰，乃得歸省墳墓，與父老子弟復相見。今苦不得久留歡聚為樂。父老幸教子弟孝弟力田，毋遠賈，濱淮郡縣尚苦寇掠，父老善自愛。」令有司除租賦，皆頓首謝。辛未，徐達克安豐，分兵敗擴廓於徐州。夏五月壬午，至自濠。庚寅，求遺書。秋八月庚戌，改築應天城，作新宮鐘山之陽。辛亥，命徐達為大將軍，常遇春為副將軍，帥師二十萬討張士誠。御戟門誓師曰：「城下之日，毋殺掠，毋毀廬舍，毋發丘壟。士誠母葬平江城外，毋侵毀。」既而召問達、遇春，用兵當何先。遇春欲直搗平江。太祖曰：「湖州張天騏、杭州潘原明為士誠臂指，平江窮蹙，兩人悉力赴援，難以取勝。不若先攻湖州，使疲於奔命。羽翼既披，平江勢孤，立破矣。」甲戌，敗張天騏於湖州，士誠親率兵來援，復敗之於皁林。九月乙未，李文忠攻杭州。冬十月壬子，遇春敗士誠兵於烏鎮。十一月甲申，張天騏降。辛卯，李文忠下餘杭，潘原明降，旁郡悉下。癸卯，圍平江。十二月，韓林兒卒。以明年為吳元年，建廟社宮室，祭告山川。所司進宮殿圖，命去雕琢奇麗者。是歲，元擴廓帖木兒與李思齊、張良弼構怨，屢相攻擊，朝命不行，中原民益困。

二十七年春正月戊戌，諭中書省曰：「東南久罹兵革，民生凋敝，吾甚憫之。且太平、應天諸郡，吾渡江開創地，供億煩勞久矣。今比戶空虛，有司急催科，重困吾民，將何以堪。其賜太平田租二年，應天、鎮江、寧國、廣德各一年。」二月丁未，傅友德敗擴廓將李二於徐州，執之。三月丁丑，始設文武科取士。夏四月，方國珍陰遣人通擴廓及陳友定，移書責之。五月己亥，初置翰林院。是月，以旱減膳素食，復徐、宿、濠、泗、壽、邳、東海、安東、襄陽、安陸及新附地田租三年。六月戊辰，大雨，群臣請復膳。太祖曰：「雖雨，傷禾已多，其賜民今年田租。」癸酉，命朝賀罷女樂。秋七月丙子，給府州縣官之任費，賜綺帛，及其父母妻長子有差，著為令。己丑，雷震宮門獸吻，赦罪囚。庚寅，遣使責方國珍貢糧。八月癸丑，圜丘、方丘、社稷壇成。九月甲戌，太廟成。朱亮祖帥師討國珍。戊寅，詔曰：「先王之政，罪不及孥。自今除大逆不道，毋連坐。」辛巳，徐達克平江，執士誠，吳地平。戊戌，遣使致書於元主，送其宗室神保大王等北還。辛丑，論平吳功，封李善長宣國公，徐達信國公，常遇春鄂國公，將士賜賚有差。朱亮祖克台州。癸卯，新宮成。

冬十月甲辰，遣起居注吳琳、魏觀以幣求遺賢於四方。丙午，令百官禮儀尚左。改李善長左相國，徐達右相國。辛亥，祀元臣餘闕於安慶，李黼於江州。壬子，置御史臺。癸丑，湯和為征南將軍，吳禎副之，討國珍。甲寅，定律令。戊午，正郊社、太廟雅樂。

庚申，召諸將議北征。太祖曰：「山東則王宣反側，河南則擴廓跋扈，關隴則李思齊、張思道梟張猜忌，元祚將亡，中原塗炭。今將北伐，拯生民於水火，何以決勝？」遇春對曰：「以我百戰之師，敵彼久逸之卒，直搗元都，破竹之勢也。」太祖曰：「元建國百年，守備必固，懸軍深入，饋餉不前，援兵四集，危道也。吾欲先取山東，撤彼屏蔽，移兵兩河，破其籓籬，拔潼關而守之，扼其戶檻。天下形勝入我掌握，然後進兵，元都勢孤援絕，不戰自克。鼓行而西，雲中、九原、關隴可席卷也。」諸將皆曰善。

甲子，徐達為征虜大將軍，常遇春為副將軍，帥師二十五萬，由淮入河，北取中原。胡廷瑞為征南將軍，何文輝為副將軍，取福建。湖廣行省平章楊璟、左丞周德興、參政張彬取廣西。己巳，朱亮祖克溫州。十一月辛巳，湯和克慶元，方國珍遁入海。壬午，徐達克沂州，斬王宣。己丑，廖永忠為征南副將軍，自海道會和討國珍。乙未，頒《大統曆》。辛丑，徐達克益都。十二月甲辰，頒律令。丁未，方國珍降，浙東平。張興祖下東平，兗東州縣相繼降。己酉，徐達下濟南。胡廷瑞下邵武。癸丑，李善長帥百官勸進，表三上，乃許。甲子，告於上帝。庚午，湯和、廖永忠由海道克福州。

洪武元年春正月乙亥，祀天地於南郊，即皇帝位。定有天下之號曰明，建元洪武。追尊高祖考曰玄皇帝，廟號德祖，曾祖考曰恒皇帝，廟號懿祖；祖考曰裕皇帝，廟號熙祖，皇考曰淳皇帝，廟號仁祖，妣皆皇后。立妃馬氏為皇后，世子標為皇太子。以李善長、徐達為左、右丞相，諸功臣進爵有差。丙子，頒即位詔於天下。追封皇伯考以下皆為王。辛巳，李善長、徐達等兼東宮官。甲申，遣使核浙西田賦。壬辰，胡廷瑞克建寧。庚子，鄧愈為征戍將軍，略南陽以北州郡。湯和克延平，執元平章陳友定，福建平。是月，天下府州縣官來朝。諭曰：「天下始定，民財力俱困，要在休養安息，惟廉者能約己而利人，勉之。」二月壬寅，定郊社宗廟禮，歲必親祀，以為常。癸卯，湯和提督海運。廖永忠為征南將軍，朱亮祖副之，由海道取廣東。丁未，以太牢祀先師孔子於國學。戊申，祀社稷。壬子，詔衣冠如唐制。癸丑，常遇春克東昌，山東平。甲寅，楊璟克寶慶。三月辛未，詔儒臣修女誡，戒后妃毋預政。壬申，周德興克全州。丁酉，鄧愈克南陽。己亥，徐達徇汴梁，左君弼降。夏四月辛丑，蘄州進竹簟，卻之，命四方毋妄獻。廖永忠師至廣州，元守臣何真降，廣東平。丁未，祫享太廟。戊申，徐達、常遇春大破元兵於洛水北，遂圍河南。梁王阿魯溫降，河南平。丁巳，楊璟克永州。甲子，幸汴梁。丙寅，馮勝克潼關，李思齊、張思道遁。五月己卯，廖永忠下梧州，潯、貴、容、鬱林諸州皆降。辛卯，改汴梁路為開封府。六月庚子，徐達朝行在。甲辰，海南、海北諸道降。壬戌，楊璟、朱亮祖克靖江。秋七月戊子，廖永忠下象州，廣西平。庚寅，振恤中原貧民。辛卯，將還應天，諭達等曰：「中原之民，久為群雄所苦，流離相望，故命將北征，拯民水火。元祖宗功德在人，其子孫罔恤民隱，天厭棄之。君則有罪，民復何辜。前代革命之際，肆行屠戮，違天虐民，朕實不忍。諸將克城，毋肆焚掠妄殺人，元之宗戚，咸俾保全。庶幾上答天心，下慰人望，以副朕伐罪安民之意。不恭命者，罰無赦。」丙申，命馮勝留守開封。閏月丁未，至自開封。己酉，徐達會諸將兵於臨清。壬子，常遇春克德州。丙寅，克通州，元帝趨上都。是月，徵天下賢才為守令。免吳江、慶德、太平、寧國、滁、和被災田租。八月己巳，以應天為南京，開封為北京。庚午，徐達入元都，封府庫圖籍，守宮門，禁士卒侵暴，遣將巡古北口諸隘。壬申，以京師火，四方水旱，詔中書省集議便民事。丁丑，定六部官制。御史中丞劉基致仕。己卯，赦殊死以下。將士從征者恤其家，逋逃許自首。新克州郡毋妄殺。輸賦道遠者，官為轉運，災荒以實聞。免鎮江租稅。避亂民復業者，聽墾荒地，復三年。衍聖公襲封及授曲阜知縣，並如前代制。有司以禮聘致賢士，學校毋事虛文。平刑，毋非時決囚。除書籍田器稅，民間逋負免征。蒙古、色目人有才能者，許擢用。鰥寡孤獨廢疾者，存恤之。民年七十以上，一子復。他利害當興革不在詔內者，有司具以聞。壬午，幸北京。改大都路曰北平府。徵元故臣。癸未，詔徐達、常遇春取山西。甲午，放元宮人。九月癸亥，詔曰：「天下之治，天下之賢共理之。今賢士多隱巖穴，豈有司失於敦勸歟，朝廷疏於禮待歟，抑朕寡昧不足致賢，將在位者壅蔽使不上達歟？不然，賢士大夫，幼學壯行，豈甘沒世而已哉。天下甫定，朕願與諸儒講明治道。有能輔朕濟民者，有司禮遣。」乙丑，常遇春下保定，遂下真定。冬十月庚午，馮勝、湯和下懷慶，澤、潞相繼下。丁丑，至自北京。戊寅，以元都平，詔天下。十一月己亥，遣使分行天下，訪求賢才。庚子，始祀上帝於圜丘。癸亥，詔劉基還。十二月丁卯，徐達克太原，擴廓帖木兒走甘肅，山西平。己巳，置登聞鼓。壬辰，以書諭明升。

二年春正月乙巳，立功臣廟於雞籠山。丁未，享太廟。庚戌，詔曰：「朕淮右布衣，因天下亂，率眾渡江，保民圖治，今十有五年。荷天眷祐，悉皆戡定。用是命將北征，齊魯之民饋糧給軍，不憚千里。朕軫厥勞，已免元年田租。遭旱民未蘇，其更賜一年。頃者大軍平燕都，下晉、冀，民被兵燹，困徵斂，北平、燕南、河東、山西今年田租亦與蠲免。河南諸郡歸附，久欲惠之，西北未平，師過其地，是以未逞。今晉、冀平矣，西抵潼關，北界大河，南至唐、鄧、光、息，今年稅糧悉除之。」又詔曰：「應天、太平、鎮江、宣城、廣德供億浩穰。去歲蠲租，遇旱惠不及下。其再免諸郡及無為州今年租稅。」庚申，常遇春取大同。是月，倭寇山東濱海郡縣。二月丙寅朔，詔修元史。壬午，耕耤田。三月庚子，徐達至奉元，張思道遁。振陜西饑，戶米三石。丙午，常遇春至鳳翔，李思齊奔臨洮。夏四月丙寅，遇春還師北平。己巳，諸王子受經於博士孔克仁。令功臣子弟入學。乙亥，編《祖訓錄》，定封建諸王之制。徐達下鞏昌。丙子，賜秦、隴新附州縣稅糧。丁丑，馮勝至臨洮，李思齊降。乙酉，徐達襲破元豫王於西寧。五月甲午朔，日有食之。丁酉，徐達下平涼、延安。張良臣以慶陽降，尋叛。癸卯，始祀地於方丘。六月己卯，常遇春克開平，元帝北走。壬午，封陳日煃為安南國王。秋七月己亥，鄂國公常遇春卒於軍，詔李文忠領其眾。辛亥，擴廓帖木兒遣將破原州、涇州。辛酉，馮勝擊走之。丙辰，明升遣使來。八月丙寅，元兵攻大同，李文忠擊敗之。己巳，定內侍官制。諭吏部曰：「內臣但備使令，毋多人，古來若輩擅權，可為鑒戒。馭之之道，當使之畏法，勿令有功，有功則驕恣矣。」癸酉，《元史》成。丙子，封王顓為高麗國王。癸未，徐達克慶陽，斬張良臣，陜西平。是月，命儒臣纂禮書。九月辛丑，召徐達、湯和還，馮勝留總軍事。癸卯，以臨濠為中都。戊午，征南師還。冬十月壬戌，遣楊璟諭明昇。甲戌，甘露降於鐘山，群臣請告廟，不許。辛卯，詔天下郡縣立學。是月，遣使貽元帝書。十一月乙巳，祀上帝於圜丘，以仁祖配。十二月甲戌，封阿答阿者為占城國王。甲申，振西安諸府饑，戶米二石。己丑，大賚平定中原及征南將士。庚寅，擴廓帖木兒攻蘭州，指揮于光死之。是年，占城、安南、高麗入貢。

三年春正月癸巳，徐達為征虜大將軍，李文忠、馮勝、鄧愈、湯和副之，分道北征。二月癸未，追封郭子興滁陽王。戊子，詔求賢才可任六部者。是月，李文忠下興和，進兵察罕腦兒，執元平章竹貞。三月庚寅，免南畿、河南、山東、北平、浙東、江西廣信、饒州今年田租。夏四月乙丑，封皇子樉為秦王，㭎晉王，棣燕王，橚吳王，楨楚王，榑齊王，梓潭王，巳趙王，檀魯王，從孫守謙靖江王。徐達大破擴廓帖木兒於沈兒峪，盡降其眾，擴廓走和林。丙戌，元帝崩於應昌，子愛猷識理達臘嗣。是月，慈利土官覃垕作亂。五月己丑，徐達取興元。分遣鄧愈招諭吐蕃。丁酉，詔守令舉學識篤行之士。己亥，設科取士。甲辰，李文忠克應昌。元嗣君北走，獲其子買的里八剌，降五萬餘人，窮追至北慶州，不及而還。丁未，詔行大射禮。戊申，祀地於方丘，以仁祖配。辛亥，徐達下興元。鄧愈克河州。丁巳，詔開國時將帥無嗣者祿其家。是月旱，齋戒，后妃親執爨，皇太子諸王饋於齋所。六月戊午朔，素服草屨，步禱山川壇，露宿凡三日，還齋於西廡。辛酉，賚將士，省獄囚，命有司訪求通經術明治道者。壬戌，大雨。壬申，李文忠捷奏至，命仕元者勿賀。謚元主曰順帝。癸酉，買的里八剌至京師，群臣請獻俘。帝曰：「武王伐殷用之乎？」省臣以唐太宗嘗行之對。帝曰：「太宗是待王世充耳。若遇隋之子孫，恐不爾也。」遂不許。又以捷奏多侈辭，謂宰相曰：「元主中國百年，朕與卿等父母皆賴其生養，奈何為此浮薄之言？亟改之。」乙亥，封買的里八剌為崇禮侯。丙子，告捷於南郊。丁丑，告太廟，詔示天下。辛巳，徙蘇州、松江、嘉興、湖州、杭州民無業者田臨濠，給資糧牛種，復三年。是月，倭寇山東、浙江、福建濱海州縣。秋七月丙辰，明昇將吳友仁寇漢中，參政傅友德擊卻之。中書左丞楊憲有罪誅。八月乙酉，遣使瘞中原遺骸。冬十月丙辰，詔儒士更直午門，為武臣講經史。癸亥，周德興為征南將軍，討覃垕，垕遁。辛巳，貽元嗣君書。十一月壬辰，北征師還。甲午，告武成於郊廟。丙申，大封功臣。進李善長韓國公，徐達魏國公，封李文忠曹國公，馮勝宋國公，鄧愈衛國公，常遇春子茂鄭國公，湯和等侯者二十八人。己亥，設壇親祭戰沒將士。庚戌，有事於圜丘。辛亥，詔戶部置戶籍、戶帖，歲計登耗以聞，著為令。乙卯，封中書右丞汪廣洋忠勤伯，御史中丞劉基誠意伯。十二月癸亥，復貽元嗣君書，並諭和林諸部。甲子，建奉先殿。庚午，遣使祭歷代帝王陵寢，並加修葺。己卯，賜勳臣田。壬午，以正月至是月，日中屢有黑子，詔廷臣言得失。是年，占城、爪哇、西洋入貢。

四年春正月丙戌，李善長罷，汪廣洋為右丞相。丁亥，中山侯湯和為征西將軍，江夏侯周德興、德慶侯廖永忠副之，率舟師由瞿塘，潁川侯傅友德為征虜前將軍，濟寧侯顧時副之，率步騎由秦隴伐蜀。魏國公徐達練兵北平。戊子，衛國公鄧愈督餉給征蜀軍。庚寅，建郊廟於中都。丁未，詔設科取士，連舉三年，嗣後三年一舉。戊申，免山西旱災田租。二月甲戌，幸中都。壬午，至自中都。元平章劉益以遼東降。是月，蠲太平、鎮江、寧國田租。三月乙酉朔，始策試天下貢士，賜吳伯宗等進士及第、出身有差。乙巳，徙山後民萬七千戶屯北平。丁未，誠意伯劉基致仕。夏四月丙戌，傅友德克階州，文、隆、綿三州相繼下。五月，免江西、浙江秋糧。六月壬午，傅友德克漢州。辛卯，廖永忠克夔州。戊戌，明昇將丁世貞破文州，守將朱顯忠死之。癸卯，湯和至重慶，明昇降。戊申，倭寇膠州。是月，徙山後民三萬五千戶於內地，又徙沙漠遺民三萬二千戶屯田北平。秋七月辛亥，徐達練兵山西。辛酉，傅友德下成都，四川平。乙丑，明昇至京師，封歸義侯。八月甲午，免中都、淮、揚及泰、滁、無為田租。己酉，振陜西饑。是月，高州海寇亂，通判王名善死之。九月庚戌朔，日有食之。冬十月丙申，征蜀師還。十一月丙辰，有事於圜丘。庚申，命官吏犯贓者罪勿貸。是月，免陜西、河南被災田租。十二月，徐達還。是年，安南、浡泥、高麗、三佛齊、暹羅、日本、真臘入貢。

五年春正月癸丑，待制王禕使雲南，詔諭元梁王把匝剌瓦爾密。禕至，不屈死。乙丑，徙陳理、明升於高麗。甲戌，魏國公徐達為征虜大將軍，出雁門，趨和林，曹國公李文忠為左副將軍，出應昌，宋國公馮勝為征西將軍，取甘肅，徵擴廓帖木兒。靖海侯吳禎督海運，餉遼東。衛國公鄧愈為征南將軍，江夏侯周德興、江陰侯吳良副之，分道討湖南、廣西洞蠻。二月丙戌，安南陳叔明弒其主日熞自立，遣使入貢，卻之。三月丁卯，都督僉事藍玉敗擴廓於土剌河。夏四月己卯，振濟南、萊州饑。戊戌，始行鄉飲酒禮。庚子，鄧愈平散毛諸洞蠻。五月壬子，徐達及元兵戰於嶺北，敗績。是月，詔曰：「天下大定，禮儀風俗不可不正。諸遭亂為人奴隸者復為民。凍餒者里中富室假貸之，孤寡殘疾者官養之，毋失所。鄉黨論齒，相見揖拜，毋違禮。婚姻毋論財。喪事稱家有無，毋惑陰陽拘忌，停柩暴露。流民復業者各就丁力耕種，毋以舊田為限。僧道齋醮雜男女，恣飲食，有司嚴治之。閩、粵豪家毋閹人子為火者，犯者抵罪。」六月丙子，定宦官禁令。丁丑，定宮官女職之制。戊寅，馮勝克甘肅，追敗元兵於瓜、沙州。癸巳，定六部職掌及歲終考績法。壬寅，吳良平靖州蠻。甲辰，李文忠敗元兵於阿魯渾河，宣寧侯曹良臣戰沒。乙巳，作鐵榜誡功臣。是月，振山東饑，免被災郡縣田租。秋七月丙辰，湯和及元兵戰於斷頭山，敗績。八月丙申，吳良平五開、古州諸蠻。甲辰，元兵犯雲內，同知黃理死之。九月戊午，周德興平婪鳳、安田諸蠻。冬十月丁酉，馮勝師還。是月，免應天、太平、鎮江、寧國、廣德田租。十一月辛酉，有事於圜丘。甲子，征南師還。壬申，納哈出犯遼東。是月，召徐達、李文忠還。十二月甲戌，詔以農桑學校課有司。辛巳，命百官奏事啟皇太子。庚子，鄧愈為征西將軍，征吐番。壬寅，貽元嗣君書。是年，瑣里、占城、高麗、琉球、烏斯藏入貢。高麗貢使再至，諭自後三年一貢。

六年春正月甲寅，謫汪廣洋為廣東參政。二月乙未，諭暫罷科舉，察舉賢才。壬寅，命御史及按察使考察有司。三月癸卯朔，日有食之。頒《昭鑒錄》，訓誡諸王。戊申，太閱。壬子，徐達為征虜大將軍，李文忠、馮勝、鄧愈、湯和副之，備邊山西、北平。甲子，指揮使於顯為總兵官，備倭。夏四月己丑，令有司上山川險易圖。六月壬午，盱眙獻瑞麥，薦宗廟。壬辰，擴廓帖木兒遣兵攻雁門，指揮吳均擊卻之。是月，免北平、河間、河南、開封、延安、汾州被災田租。秋七月壬寅，命戶部稽渡江以來各省水旱災傷分數，優恤之。壬子，胡惟庸為右丞相，八月乙亥，詔祀三皇及歷代帝王。冬十月辛巳，召徐達、馮勝還。十一月壬子，擴廓帖木兒犯大同，徐達遣將擊敗之，達仍留鎮。甲子，遣兵部尚書劉仁振真定饑。丙寅，冬至，帝不豫，改卜郊。閏月乙亥，錄故功臣子孫未嗣者二百九人。壬午，有事於圜丘。庚寅，頒定《大明律》。是年，暹羅、高麗、占城、真臘、三佛齊入貢。命安南陳叔明權知國事。

七年春正月甲戌，都督僉事王簡、王誠、平章李伯昇屯田河南、山東、北平。靖海侯吳禎為總兵官，都督於顯副之，巡海捕倭。二月丁酉朔，日有食之。戊午，修曲阜孔子廟，設孔、顏、孟三氏學。是月，平陽、太原、汾州、歷城、汲縣旱蝗，並免租稅。夏四月己亥，都督藍玉敗元兵於白酒泉，遂拔興和。壬寅，金吾指揮陸齡討永、道諸州蠻，平之。五月丙子，免真定等四十二禕府州縣被災田租。辛巳，振蘇州饑民三十萬戶。癸巳，減蘇、松、嘉、湖極重田租之半。六月，陜西平涼、延安、靖寧、鄜州雨雹，山西、山東、北平、河南蝗，並蠲田租。秋七月甲子，李文忠破元兵於大寧、高州。壬申，倭寇登、萊。八月甲午朔，祀歷代帝王廟。辛丑，詔軍士陣歿父母妻子不能自存者，官為存養。百姓避兵離散或客死，遺老幼，並資遣還。遠宦卒官，妻子不能歸者，有司給舟車資送。庚申，振河間、廣平、順德、真定饑，蠲租稅。九月丁丑，遣崇禮侯買的里八剌歸，遺元嗣君書。冬十一月壬戌，納哈出犯遼陽，千戶吳壽擊走之。辛未，有事於圜丘。十二月戊戌，召鄧愈、湯和還。是年，阿難功德國、暹羅、琉球、三佛齊、烏斯藏、撒里、畏兀兒入貢。

八年春正月辛未，增祀雞籠山功臣廟一百八人。癸酉，命有司察窮民無告者，給屋舍衣食。辛巳，鄧愈、湯和等十三人屯戍北平、陜西、河南。丁亥，詔天下立社學。是月，河決開封，發民夫塞之。二月甲午，宥雜犯死罪以下及官犯私罪者，謫鳳陽輸作屯種贖罪。癸丑，耕耤田。召徐達、李文忠、馮勝還，傅友德等留鎮北平。三月辛酉，立鈔法。辛巳，罷寶源局鑄錢。

夏四月辛卯，幸中都。丁巳，至自中都。免彰德、大名、臨洮、平涼、河州被災田租。罷營中都。致仕誠意怕劉基卒。五月己巳，永嘉候朱亮祖偕傅友德鎮北平。六月壬寅，指揮同知胡汝平貴州蠻。

秋七月己未朔，日有食之。辛酉，改作太廟。壬戌，召傅友德、朱亮祖還，李文忠、顧時鎮山西、北平。戊辰，詔百官奔父母喪不俟報。京師地震。丁丑，免應天、太平、寧國鎮江及蘄、黃諸府被災田租。八月己酉，元擴廓帖木兒卒。

冬十月丁亥，詔舉富民素行端潔達時務者。壬子，命皇太子諸王講武中都。十一月丁丑，有事於圓丘。十二月戊子，京師地震。甲寅，遣使振蘇州、湖州、嘉興、松江、常州、太平、寧國、杭州水災。是月，納哈出犯遼東，指揮馬雲、葉旺大敗之。

是年，撒里、高麗、占城、暹羅、日本、爪哇、三佛齊入貢。

九年春正月，中山侯湯和，潁川侯傅友德，都督僉事藍玉、王弼，中書右丞丁玉，備邊延安。三月己卯，詔曰：「比年西征燉煌，北伐沙漠，軍需甲仗，皆資山、陜，又以秦、晉二府宮殿之役，重困吾民。平定以來，閭閻未息。國都始建，土木屢興。畿輔既極煩勞，外郡疲於轉運。今蓄儲有餘，其淮、揚、安、徽、池五府及山西、陜西、河南、福建、江西、浙江、北平、湖廣今年租賦，悉免之。」

夏四月庚戌，京師自去年八月不雨，是日始雨。五月癸酉，自庚戌雨，至是日始霽。六月甲午，改行中書省為承宣布政使司。辛丑，李文忠還。

秋七月癸丑朔，日有食之。是月，蠲蘇、松、嘉、湖水災田租，振永平旱災。元將伯顏帖木兒犯延安，傅友德敗降之。八月己酉，遣官省歷代帝王陵寢，禁芻牧，置守陵戶。忠臣烈士祠，有司以時葺治。分遣國子生修嶽鎮海瀆祠。西番朵兒只巴寇罕東，河州指揮甯正擊走之。閏九月庚寅，以災異詔求直言。

冬十月己未，太廟成，自是行合享禮。丙子，命秦、晉、燕、吳、楚、齊諸王治兵鳳陽。十一月壬午，有事於圓丘。戊子，徙山西及真定民無產者田鳳陽。十二月甲寅，振畿內、浙江、湖北水災。己卯，遣都督同知沐英乘傳詣陜西問民疾苦。

是年，覽邦、琉球、安南、日本、烏斯藏、高麗入貢。

十年春正月辛卯，以羽林等衛軍益秦、晉、燕三府護衛。是春，振蘇、松、嘉、湖水災。

夏四月己酉，鄧愈為征西將軍，沐英為副將軍，率師討吐番，大破之。是月，振太平、寧國及宜興、錢塘諸縣水災。五月庚子，韓國公李善長、曹國公李文忠總中書省、大都督府、御史臺，議軍國重事。癸卯，振湖廣水災。丙午，戶部主事趙乾振荊、蘄遲緩，伏誅。六月丁巳，詔臣民言事者，實封達御前。丙寅，命政事啟皇太子裁決奏聞。

秋七月甲申，置通政司。是月，始遣御史巡按州縣。八月庚戌，改建大祀殿於南郊。癸丑，選武臣子弟讀書國子監。九月丙申，振紹興、金華、衢州水災。辛丑，胡惟庸為左丞相，汪廣洋為右丞相。

冬十月戊午，封沐英四平侯。辛酉，賜百官公田。十一月癸未，衛國公鄧愈卒。丁亥，合祀天地於奉天殿。是月，免河南、陜西、廣東、湖廣田租。威茂蠻叛，御史大夫丁玉為平羌將軍，討平之。十二月乙巳朔，日有食之。丁未，錄故功臣子孫百百餘人，授官有差。

是年，占城、三佛齊、暹羅、爪哇、真臘入貢。高麗使五至，以嗣王未立，卻之。

十一年春正月甲戌，封皇子椿為蜀王，柏湘王，桂豫王，模漢王，植衛王。改封吳王橚為周王。己卯，進封湯和信國公。是月，徵天下布政使及知府來朝。二月，指揮胡淵平茂州蠻。三月壬午，命奏事毋關白中書省。是月，第來朝官為三等。

夏四月，元嗣君愛猷識理達臘殂，子脫古思帖木兒嗣。五月丁酉，存問蘇、松、嘉、湖被水災民，戶賜米一石，蠲逋賦六十五萬有奇。六月壬子，遣使祭故元嗣君。己巳，五開蠻叛，殺靖州指揮過興，以辰州指揮楊仲名為總兵官，討之。

秋七月丁丑，振平陽饑。是月，蘇、松、揚、台海溢，遣官存恤。八月，免應天、太平、鎮江、寧國、廣德諸府州秋糧。九月丙申，追封劉繼祖為義惠侯。

冬十月甲子，大祀殿成。十一月庚午，征西將軍西平侯沐英率都督藍玉、玉弼討西番。是月，五開蠻平。

是年，暹羅、闍婆、高麗、琉球、占城、三佛齊、朵甘、烏斯藏、彭亨、百花入貢。

十二年春正月己卯，始合禮天地於南郊。甲申，洮州十八族番叛，命沐英移兵討之。丙申，丁玉平松州蠻。二月戊戌，李文忠督理河、岷、臨、鞏軍事。乙巳，詔曰：「今春雨雪經旬。天下貧民困於饑寒者多有，其令有司給以鈔。」丙寅，信國公湯和率列候練兵臨清。

夏五月癸未，蠲北平田租。六月丁卯，都督馬雲征大寧。秋七月丙辰，丁玉回師討眉縣賊，平之。己未，李文忠還掌大都督府事。八月辛巳，詔凡致仕官復其家，終身無所與。九月己亥，沐英大破西番，擒其部長三副使。

冬十一月甲午，沐英班師，封仇成、藍玉等十二人為侯。庚申，大寧平。十二月，汪廣洋貶廣南，賜死。徵天下博學老成之士至京師。

是年，占城、爪哇、暹羅、日本、安南、高麗入貢。高麗貢黃金百斤、白金萬兩，以不如約，卻之。

十三年春正月戊戌，左丞相胡惟庸謀反，及其黨御史大夫陳寧、中丞塗節等伏誅。癸卯，大祀天地於南郊。罷中書省，廢丞相等官，更定六部官秩，改大都督府為中、左、右、前、後五軍都督府。二月壬戌朔，詔舉聰明正直、孝弟力田、賢良方正、文學術數之士。發丹符，驗天下金穀之數。戊辰，文武官年六十以上者聽致仕，給以誥敕。三月壬辰，減蘇、松、嘉、湖重賦十之二。壬寅，燕王隸之國北平。壬子，沐英襲元將脫火赤於亦集乃，擒之，盡降其眾。

夏四月己丑，命群臣各舉所知。五月甲午，雷震謹身殿。乙未，大赦。丙申，釋在京及臨濠屯田輸作者。己亥，免天下田租。吏以過誤罷者還其職。壬寅，都督濮英進兵赤斤站，獲故元豳王亦憐真及其部曲而還。是月，罷御史臺。命從征士卒老疾者許以子代，老而無子及寡婦，有司資遣還。六月丙寅，雷震奉天門，避正殿省愆。丁卯，罷王府工役。丁丑，置諫院官。

秋八月，命天下學校師生，日給廩膳。九月辛卯，景川侯曹震、營陽侯楊璟、永城侯恭顯屯田北平。乙巳，天壽節，始受群臣朝賀，賜宴於謹身殿，後以為常。丙午，置四輔官，告於太廟。以儒士王本、估佑、襲斅、杜斅、趙民望、吳源為春、夏官。是月，詔陜西衛軍以三分之二屯田。安置翰林學士承旨宋濂於茂州，道卒。

冬十一月乙未，徐達還。丙午，元平章完者不花、乃兒不花犯永平，指揮劉廣戰沒，千戶王輅擊敗之，擒完者不花。十二月，天下府州縣所舉士至者八百六十餘人，授官有差。南雄侯趙庸鎮廣東，討陽春蠻。

是年，琉球、日本、安南、占城、真臘、爪哇入貢，日本以無表卻之。

十四年春正月戊子，徐達為征虜大將軍，湯和、傅友德為左、右副將軍，帥師討乃兒不花。命新授官者各舉所知。乙未，大祀天地於南郊。壬子，罷天下歲造兵器。癸丑，命公候子弟入國學。丙辰，詔求隱逸。二月庚辰，核天下官田。三月丙戌，大赦。辛丑，頒《五經》、《四書》於北方學校。

夏四月庚午，徐達率諸將出塞，至北黃河，擊破元兵，獲全寧四部以歸。五月，五溪蠻叛，江夏侯周德興討平之。

秋八月丙子，詔求明經老成之士，有司禮送京師。庚辰，河決原武、祥符、中牟。辛巳，徐達還。九月壬午朔，傅友德為征南將軍，藍玉、沐英為左、右副將軍，帥征支南。徐達鎮北平。丙午，周德興移師討施州蠻，平之。

冬十月壬子朔，日有食之。癸丑，命法司錄囚，會翰林院給事中及春坊官會議平允以聞。甲寅，免應天、太平、應德、鎮江、寧國田租。癸亥，分遣御史錄囚。己卯，延安侯唐勝宗帥師討浙東山寇，平之。十一月壬午，吉安侯陸仲亨鎮成都。庚戌，趙庸討廣州海寇，大破之。十二月丁巳，命翰林春坊官考駁諸司章奏。戊辰，傅友德大敗元兵於白石江，遂下曲靖。壬申，元梁王把匝剌瓦爾密走普寧自殺。

是年，暹羅、安南、爪哇、朵甘、烏斯藏入貢。以安南寇思明，不納。

十五年春正月辛巳，宴群臣於謹身殿，始用九奏樂。景川侯曹震、定遠侯王弼下威楚路。壬午，元曲靖宣慰司及中慶、澄江、武定諸路俱降，雲南平。己丑，減大辟囚。乙未，大祀天地於南郊。庚戌，命天下朝覲官各舉所知一人。二月壬子。河決河南，命駙馬都尉李祺振之。甲寅，以雲南平，詔天下。閏月癸卯，藍玉、沐英克大理，分兵徇鶴慶、麗江、金齒，俱下。三月庚午，河決朝邑。

夏四月甲申，遷元梁王把匝剌瓦兒密及威順王子伯伯等家屬於耽羅。丙戌，詔天下通祀孔子。壬辰，免畿內、浙江、江西、河南、山東稅糧。五月乙丑，太學成，釋奠於先師孔子。丙子，廣平府吏王允道請開磁州鐵冶。帝曰：「朕聞王者使天下無遺賢，不聞無遺利。今軍器不乏，而民業已定，無益於國，且重擾民。」杖之，流嶺南。丁丑，遣行人訪經明行修之士。

秋七月乙卯，河決滎澤、陽武。辛酉，罷四輔官。乙亥，傅友德、沐英擊烏撒蠻，大敗之。八月丁丑，復設科取士，三年一行，為定制。丙戌，皇后崩。己丑，延安侯唐勝宗、長興侯耿炳文屯田陜西。丁酉，擢秀才曾泰為戶部尚書。辛丑，命徵至秀才分六科試用。九月己酉，吏部以經明行修之士鄭韜等三千七百餘人入見，令舉所知，復遣使徵之。賜韜等鈔，尋各授布政使、參政等官有差。庚午，葬孝慈皇后於孝陵。

冬十月丙子，置都察院。丙申，錄囚。甲辰，徐達還。是月，廣東群盜平，詔趙庸班師。十一月戊午，置殿閣大學士，以邵質、吳伯宗、宋訥、吳沉為之。十二月辛卯，振北平被災屯田士卒。乙亥，永城侯薛顯理山西軍務。

是年，爪哇、琉球、烏斯藏、占城入貢。

十六年春正月乙卯，大祀天地於南郊。戊午，徐達鎮北平。二月丙申，初命天下學校歲貢士於京師。三月甲辰，召征南師還，沐英留鎮雲南。丙寅，復鳳陽、臨淮二縣民徭賦，世世無所與。

夏五月庚申，免畿內各府田租。六月辛卯，免畿內十二州縣養馬戶田租一年，滁州免二年。

秋七月，分遣御史錄囚。八月壬申朔，日有食之。九月癸亥，申國公鄧鎮為征南將軍，討龍泉山寇，平之。

冬十月丁丑，召徐達等還。十二月甲午，刑部尚書開濟有罪誅。

是年，琉球、占城、西番、打箭爐、暹羅、須文達那入貢。

十七年春正月丁未，太祀天地於南郊。戊申，徐達鎮北平。壬戌，湯和巡視沿海諸城防倭。三月戊戌朔，頒科舉取士式。曹國公李文忠卒。甲子，大赦天下。

夏四月壬午，論平雲南功，進封傅友德潁國公，陳桓恆等侯者四人，大賚將士。庚寅，收陣亡遺骸。增築國子學舍。五月丙寅，涼州指揮宋晟討西番於亦集乃，敗之。

秋七月戊戌，禁內官預外事，敕諸司毋通內官監文移。癸丑，詔百官迎養父母者，官給舟車。丁巳，免畿內今年田租之半。庚申，錄囚。壬戌，盱貽人獻天書，斬之。八月丙寅，河決開封。壬申，決杞縣，遣官塞之。己丑，蠲河南諸省逋賦。

冬十月丙子，河南、北平大水，分遣駙馬都尉李祺等振之。閏月癸丑，詔天下罪囚，刑部、都察院詳議，大理寺覆讞後奏決。是月，召徐達還。十二月壬子，蠲雲南逋賦。

是年，琉球、暹羅、安南、占城入貢。

十八年春正月辛未，大祀天地於南郊。癸酉，朝覲官分五等考績，黜陟有差。二月甲辰，以久陰雨雷雹，詔臣民極言得失。己未，魏國公徐達卒。三月壬戌，賜丁顯等進士及第、出身有差。詔中外官父母歿任所者，有司給舟車歸其喪，著為令。乙亥，免畿內今年田租。命天下郡縣瘞暴骨。丙子，初選進士為翰林院、承敕監、六科庶吉士。己丑，戶部侍郎郭桓坐盜官糧誅。

夏四月丁酉，吏部尚書餘熂以罪誅。丙辰，思州蠻叛，湯和為征虜將軍，周德興為副將軍，帥師從楚王楨討之。六月戊申，定外官三年一朝，著為令。

秋七月甲戌，封王禑為高麗國王。庚辰，五開蠻叛。八月庚戌，馮勝、傅友德、藍玉備邊北平。是月，振河南水災。

冬十月己丑，頒《大誥》於天下。癸卯，召馮勝還。甲辰，詔曰：「孟子傳道，有功名教。歷年既久，子孫甚微。近有以罪輸作者，豈禮先賢之意哉。其加意詢訪，凡聖賢後裔輸作者，皆免之。」是月，楚王楨、信國公湯和討平五開蠻。十一月乙亥，蠲河南、山東、北平田租。十二月丙午，詔有司舉孝廉。癸丑，麓川平緬宣慰使思倫發反，都督馮誠敗績，千戶王升死之。

是年，高麗、琉球、安南、暹羅入貢。

十九年春正月辛酉，振大名及江浦水災。甲子，大祀天地於南郊。是月，征蠻師還。二月丙申，耕耤田，癸丑，振河南饑。

夏四月甲辰，詔贖河南饑民所鬻子女。六月甲辰，詔有司存問高年。貧民年八十以上，月給米五斗，酒三斗，肉五斤；九十以上，歲加帛一匹，絮一斤；有田產者罷給米。應天、鳳陽富民年八十以上賜爵社士，九十以上鄉士；天下富民八十以上里士，九十以上社士。皆與縣官均祀，復其家。鰥寡孤獨不能自存者，歲給米六石。士卒戰傷除其籍，賜復三年。將校陣亡，其子世襲加一秩。巖穴之士，以禮聘遣。丁未，振青州及鄭州饑。

秋七月癸未，詔舉經明行修練達時務之士。年六十以上者，置翰林備顧問，六十以下，於六部、布按二司用之。八月甲辰，命皇太子修泗州盱眙祖陵，葬德祖以下帝后冕服。九月庚申，屯田雲南。

冬十月，命官軍已亡子女幼或父母老者皆給全俸，著為令。十二月癸未朔，日有食之。是月，命宋國公馮勝分兵防邊。發北平、山東、山西、河南民運糧於大寧。

是年，高麗、琉球、暹羅、占城、安南入貢。

二十年春正月癸丑，馮勝為征虜大將軍，傅友德、藍玉副之，率師徵納哈出。焚錦衣衛刑具，以繫囚付刑部。甲子，大祀天地於南郊。禮成，天氣清明。侍臣進曰：「此陛下敬天之誠所致。」帝曰：「所謂敬天者，不獨嚴而有禮，當有其實。天以子民之任付於君，為君者欲求事天，必先恤民。恤民者，事天之實也。即如國家命人任守令之事，若不能福民，則是棄君之命，不敬孰大焉。」又曰：「為人君者，父天母地子民，皆職分之所當盡，祀天地，非祈福於己，實為天下蒼生也。」二月壬午，閱武。乙未，耕耤田。三月辛亥，馮勝率師出松亭關，城大寧、寬河、會州、富峪。

夏四月戊子，江夏侯周德興築福建瀕海城，練兵防倭。六月庚子，臨江侯陳鏞從征失道，戰沒。癸卯，馮勝兵踰金山。丁未，納哈出降。閏月庚申，師還次金山，都督濮英殿軍遇伏，死之。

秋八月癸酉，收馮勝將軍印，召還，藍玉攝軍事。景川侯曹震屯田雲南品甸。九月戊寅，封納哈出海西侯。癸未，置大寧都指揮使司。丁酉，安置鄭國公常茂於龍州。丁未，藍玉為征虜大將軍，延安侯唐勝宗、武定侯郭英副之，北征沙漠。是月，城西寧。

冬十月戊申，封朱壽為舳艫侯，張赫為航海侯。是月，馮勝罷歸鳳陽，奉朝請。十一月壬午，普定侯陳桓、靖寧侯葉昇屯田定邊、姚安、畢節諸衛。己丑，湯和還，凡築寧海、臨山等五十九城。十二月，振登、萊饑。

是年，琉球、安南、高麗、占城、真臘、朵甘、烏斯藏入貢。

二十一年春正月辛巳，麓川蠻思倫發入寇馬龍他郎甸，都督甯正擊敗之。辛卯，大祀天地於南郊。甲午，振青州饑，逮治有司匿不以聞者。三月乙亥，賜任亨泰等進士及第、出身有差。丙戌，振東昌饑。甲辰，沐英討思倫發敗之。

夏四月丙辰，藍玉襲破元嗣君於捕魚兒海，獲其次子地保奴及妃主王公以下數萬人而還。五月甲戌朔，日有食之。六月甲辰，信國公湯和歸鳳陽。甲子，傅友德為征南將軍，沐英、陳桓為左、右副將軍，帥師討東川叛蠻。

秋七月戊寅，安置地保奴於琉球。八月癸丑，徙澤、潞民無業者墾河南、北田，賜鈔備農具，復三年。丁卯，藍玉師還，大賚北征將士。戊辰，封孫恪為全寧侯。是月，御製八諭飭武臣。九月丙戌，秦、晉、燕、周、楚、齊、湘、魯、潭九王來朝。癸巳，越州蠻阿資叛，沐英會傅友德討之。

冬十月丁未，東川蠻平。十二月壬戌，進封藍玉涼國公。

是年，高麗、古城、琉球、暹羅、真臘、撒馬兒罕、安南入貢。詔安南三歲一朝，象犀之屬毋獻。安南黎季犛弒其主煒。

二十二年春正月丙戌，改大宗正院曰宗人府，以秦王樉為宗人令，晉王㭎、燕王棣為左、右宗正，周王橚、楚王楨為左、右宗人。丁亥，大祀天地於南郊。乙未，傅友德破阿資於普安。二月己未，藍玉練兵四川。壬戌，禁武臣預民事。癸亥，湖廣千戶夏得忠結九溪蠻作亂，靖寧侯葉昇討平之，得忠伏誅。是月，阿資降。三月庚午，傅友德帥諸將分屯四川，湖廣，防西南蠻。

夏四月己亥，徙江南民田淮南，賜鈔備農具，復三年。癸丑，魏國公徐允恭、開國公常昇等練兵湖廣。甲寅，徙元降王於眈羅。是月，遣御史按山東官匿災不奏者。五月辛卯，置泰寧、朵顏、福餘三衛於兀良哈。

秋七月，傅友德等還。八月乙卯，詔天下舉高年有德識時務者。是月，更定《大明律》。九月丙寅朔，日有食之。

冬十一月丙寅，宣德侯金鎮等練兵湖廣。己卯，思倫發入貢謝罪，麓川平。十二月甲辰，周王橚有罪，遷雲南，尋罷徙，留居京師。定遠侯王弼等練兵山西、河南、陜西。

是年，高麗、安南、占城、暹羅、真臘入貢。元也速迭兒弒其主脫古思帖木兒而立坤帖木兒。高麗廢其主禑，又廢其主昌。安南黎季犛復弒其主日焜。

二十三年春正月丁卯，晉王㭎、燕王棣帥師征元丞相咬住、太尉乃兒不花，征虜前將軍潁國公傅友德等皆聽節制。己卯，大祀天地於南郊。庚辰，貴州蠻叛，延安侯唐勝宗討平之。乙酉，齊王榑帥師從燕王棣北征。贛州賊為亂，東川侯胡海充總兵官，普定侯陳桓、靖寧侯葉昇為副將，討平之。唐勝宗督貴州各衛屯田。二月戊申，藍玉討平西番叛蠻。丙辰，耕耤田。癸亥，河決歸德，發諸軍民塞之。三月癸巳，燕王棣師次迤都，咬住等降。

夏四月，吉安侯陸仲亨等坐胡惟庸黨下獄。丙申，潭王梓自焚死。閏月丙子，藍玉平施南、忠建叛蠻。五月甲午，遣諸公侯還里，賜金幣有差。乙卯，賜太師韓國公李善長死，陸仲亨等皆坐誅。作《昭示姦黨錄》，布告天下。六月乙丑，藍玉遣鳳翔侯張龍平都勻、散毛諸蠻。庚寅，授耆民有才德知典故者官。

秋七月壬辰，河決開封，振之。癸巳，崇明、海門風雨海溢，遣官振之，發民二十五萬築隄。八月壬申，詔毋以吏卒充選舉。藍玉還。是月，振河南、北平、山東水災。九月庚寅朔，日有食之。

冬十月己卯，振湖廣饑。十一月癸丑，免山東被災田租。十二月癸亥，令殊死以下囚輸粟北邊自贖。壬申，罷天下歲織文綺。

是年，墨刺、哈梅里、高麗、占城、真臘、琉球、暹羅入貢。

二十四年春正月癸卯，大祀天地於南郊。戊申，潁國公傅友德為征虜將軍，定遠侯王弼、武定侯郭英副之，備北平邊。丁巳，免山東田租。二月壬申，耕耤田。三月戊子朔，日有食之。魏國公徐輝祖、曹國公李景隆、涼國公藍玉等備邊陜西。乙未，靖寧侯葉昇練兵甘肅。丁酉，賜許觀等進士及第、出身有差。

夏四月辛未，封皇子旃為慶王，權寧王，楩岷王，橞谷王，松韓王，模王，楹安王，桱唐王，棟郢王，彞伊王。癸未，燕王棣督傅友德諸將出塞，敗敵而還。五月戊戌，漢、衛、谷、慶、寧、岷六王練兵臨清。六月己未，詔廷臣參考歷代禮制，更定冠服、居室、器用制度。甲子，久旱錄囚。

秋七月庚子，徙富民實京師。辛丑，免畿內官田租之半。八月乙卯，秦王樉有罪，召還京師。乙丑，皇太子巡撫陜西。乙亥，都督僉事劉真、宋晟討哈梅里，敗之。九月乙酉，遣使諭西域。是月，倭寇雷州，百戶李玉、鎮撫陶鼎戰死。

冬十月丁巳，免北平、河間被水田租。十一月甲午，五開蠻叛，都督僉事茅鼎討平之。庚戌，皇太子還京師，晉王㭎來朝。辛亥，振河南水災。十二月庚午，周王橚復國。辛巳，阿資復叛，都督僉事何福討降之。

是年，天下郡縣賦役黃冊成，計戶千六十八萬四千四百三十五，丁五千六百七十七萬四千五百六十一。琉球、暹羅、別失八里、撒馬兒罕入貢。以占城有篡逆事，卻之。

二十五年春正月戊子，周王橚來朝，庚寅，河決陽武，發軍民塞之，免被水田租。乙未，大祀天地於南郊。何福討都勻、畢節諸蠻，平之。辛丑，令死困輸粟塞十。壬寅，晉王㭎、燕王棣、楚王楨、湘王柏來朝。二月戊午，召曹國公李景隆等還京師。靖寧侯葉升等練兵於河南及臨、鞏、甘、涼、延慶。都督茅鼎等平五開蠻。丙寅，耕耤田。庚辰，詔天下衛所軍以十之七屯田。三月癸未，馮勝等十四人分理陜西、山西、河南諸衛軍務。庚寅，改封豫王桂為代王，漢王楧為肅王，衛王植為遼王。

夏四月壬子，涼國公藍玉征罕東。癸丑，建昌衛指揮月魯帖木兒叛，指揮魯毅敗之。丙子，皇太子標薨。戊寅，都督聶緯、徐司馬、瞿能討月魯帖木兒，俟藍玉還，並聽節制。五月辛巳，藍玉至罕東，寇遁，遂趨建昌。己丑，振陳州原武水災。六月丁卯，西平候沐英卒於雲南。

秋七月庚辰，秦王樉復國。癸未，指揮瞿能敗月魯帖木兒於雙狼寨。八月己未，江夏侯周德興坐事誅。丁卯，馮勝、傅友德帥開國公常昇等分行山西，籍民為軍，屯田於大同、東勝，立十六衛。甲戌，給公侯歲祿，歸賜田於官。丙子，靖寧侯葉升坐胡惟庸黨誅。九月庚寅，立皇孫允炆為皇太孫，高麗李成桂幽其主瑤而自立，以國人表來請命，詔聽之，更其國號曰朝鮮。

冬十月乙亥，沐春襲封西平侯，鎮雲南。十一月甲午，藍玉擒月魯帖木兒，誅之，召玉還。十二月甲戌，宋國公馮勝、潁國公傅友德等兼東宮師保官。閏月戊戌，馮勝為總兵官，傅友德副之，練兵山西、河南、兼領屯衛。

是年，琉球中山、山南、高麗，哈梅里入貢。

二十六年春正月戊申，免天下耆民來朝。辛酉，大祀天地於南郊。二月丁丑，晉王㭎統山西、河南軍出塞，召馮勝、傅友德、常昇、王弼等還。乙酉，蜀王椿來朝。涼國公藍玉以謀反，並鶴慶侯張翼、普定侯陳桓、景川侯曹震、舳艫侯朱壽、東莞伯何榮、吏部尚書詹徽等皆坐誅。己丑，頒《逆臣錄》於天下。庚寅，耕耤田。三月辛亥，代王桂率護衛兵出塞，聽晉王節制。長興侯耿炳文練兵陜西。丙辰，馮勝、傅友德備邊山西、北平，其屬衛將校悉聽晉王、燕王節制。庚申，詔二王軍務大者始以聞。壬戌，會寧侯張溫坐藍玉黨誅。

夏四月乙亥，孝感饑，遣使乘傳發倉貸之。詔自今遇歲饑，先貸後聞，著為令。戊子，周王橚來朝。庚寅，旱，詔群臣直言得失，省獄囚。丙申，以安南擅廢立，絕其朝貢。

秋七月甲辰朔，日有食之。戊申，選秀才張宗浚等隨詹事府官分直文華殿，侍皇太孫。八月，秦、晉、燕、周、齊五王來朝。九月癸丑，代、肅、遼、慶、寧五王來朝。赦胡惟庸、藍玉餘黨。

冬十月丙申，擢國子監生六十四人為布政使等官。十二月，頒《永鑑錄》於諸王。

是年，琉球、爪哇、暹羅入貢。

二十七年春正月乙卯，大祀天地於南郊。辛酉，李景隆為平羌將軍，鎮甘肅。發天下倉穀貸貧民。三月庚子，賜張信等進士及第、出身有差。辛丑，魏國公徐輝祖、安陸侯吳傑備倭浙江。庚戌，課民樹桑棗木棉。甲子，以四方底平，收藏甲兵，示不復用。

秋八月甲戌，吳傑及永定侯張銓率致仕武臣，備倭廣東。乙亥，遣國子監生分行天下。督吏民修水利。丙戌，階、文軍亂，都督甯正為平羌將軍討之。九月，徐輝祖節制陜西沿邊諸軍。

冬十一月乙丑，潁國公傅友德坐事誅。阿資復叛，西平侯沐春擊敗之。十二月乙亥，定遠侯王弼坐事誅。

是年，烏斯藏、琉球、緬、朵甘、爪哇、撒馬兒罕、朝鮮入貢。安南來貢，卻之。

二十八年春正月丙午，階、文寇平，甯正以兵從秦王樉征洮州叛番。丁未，大祀天地於南郊。甲子，西平侯沐春擒斬阿資，越州平。是月，周王橚、晉王、㭎率河南、山西諸衛軍出塞，築城屯田。燕王棣帥總兵官周興出遼東塞。二月丁卯，宋國公馮勝坐事誅。己丑，諭戶部編民百戶為里。婚姻死喪疾病患難，里中富者助財，貧者助力。春秋耕獲，通力合作，以教民睦。

夏六月壬申，詔諸土司皆立儒學。辛巳，周興等自開原追敵至甫答迷城，不及而還。己丑，御奉天門，諭群臣曰：「朕起兵至今四十餘年，灼見情偽，懲創奸頑或法外用刑，本非常典。後嗣止頒《律》與《大誥》，不許用黥剌、剕、劓、閹割之刑。臣下敢以請者，置重典。」又曰：「朕罷丞相，設府、部、都察院分理庶政，事權歸於朝廷。嗣君不許復立丞相。臣下敢以請者置重典。皇親惟謀逆不赦。餘罪，宗親會議取上裁。法司只許舉奏，毋得擅逮。勒諸典章，永為遵守。」

秋八月丁卯，都督楊文為征南將軍，指揮韓觀、都督僉事宋晟副之，討龍州士官趙宗壽。戊辰，信國公湯和卒。辛巳，趙宗壽伏罪來朝，楊文移兵討奉議、南丹叛蠻。九月丁酉，免畿內、山東秋糧。庚戌，頒《皇明祖訓條章》於中外，「後世有言更祖制者，以奸臣論」。十一月乙亥，奉議、南丹蠻悉平。十二月壬辰，詔河南、山東桑棗及二十七年後新墾田，毋徵稅。

是年，朝鮮、琉球、暹羅入貢。

二十九年春正月壬申，大祀天地於南郊。二月癸卯，征虜前將軍胡冕討郴、桂蠻，平之。辛亥，燕王棣帥師巡大寧，周世子有燉帥師巡北平關隘。三月辛酉，楚王楨、湘王柏來朝。甲子，燕王敗敵於徹徹兒山，又追敗之於兀良哈禿城而還。

秋八月丁未，免應天、太平五府田租。九月乙亥，召致仕武臣二千五百餘人入朝，大賚之，各進秩一級。

是年，琉球、安南、朝鮮、烏斯茂入貢。

三十年春正月丙辰，耿炳文為征西將軍，郭英副之，巡西北邊。丙寅，大祀天地於南郊。丁卯，置行太僕寺於山西、北平、陜西、甘肅、遼東，掌馬政。己巳，左都督楊文屯田遼東。是月，沔縣盜起，詔耿炳文討之。二月庚寅，水西蠻叛，都督僉事顧成為征南將軍，討平之。三月癸丑，賜陳安阜等進士及第、出身有差。庚辰，古州蠻叛，龍里千戶吳得、鎮撫井孚戰死。

夏四月己亥，都指揮齊讓為平羌將軍，討之。壬寅，水西蠻平。五月壬子朔，日有食之。乙卯，楚王楨、湘王柏帥師討古州蠻。六月辛巳，賜禮部覆試貢士韓克忠等進士及第、出身有差。己酉，駙馬都尉歐陽倫有罪賜死。

秋八月丁亥，河決開封。甲午，李景隆為征虜大將軍，練兵河南。九月庚戌，漢、沔寇平。戊辰，麓川平緬土酋刀幹孟逐其宣慰使思倫發以叛。乙亥，都督楊文為征虜將軍，代齊讓。

冬十月戊子，停遼東海運。辛卯，耿炳文練兵陜西。乙未，重建國子監先師廟成。十一月癸酉，沐春為征虜前將軍，都督何福等副之，討刀幹孟。

是年，琉球、占城、朝鮮、暹羅、烏斯藏、泥八剌入貢。

三十一年春正月壬戌，大祀天地於南郊。乙丑，遣使之山東、河南課耕。二月乙酉，倭寇寧海，指揮陶鐸擊敗之。辛丑，古州蠻平，召楊文還。甲辰，都督僉事徐凱討平麼些蠻。

夏四月庚辰，廷臣以朝鮮屢生釁隙請討，不許。五月丁未，沐春擊刀幹孟，大敗之。甲寅，帝不豫。戊午，都督楊文從燕王棣，武定侯郭英從遼王植，備禦開平，俱聽燕王節制。

閏月癸未，帝疾大漸。乙酉，崩於西宮，年七十有一。遺詔曰：「朕膺天命三十有一年，憂危積心，日勤不怠，務有益於民。奈起自寒微，無古人之博知，好善惡惡，不及遠矣。今得萬物自然之理，其奚哀念之有。皇太孫允炆仁明孝友，天下歸心，宜登大位。內外文武臣僚同心輔政，以安吾民。喪祭儀物，毋用金玉。孝陵山川因其故，毋改作。天下臣民，哭臨三日，皆釋服，毋妨嫁娶。諸王臨國中，毋至京師。諸不在令中者，推此令從事。」辛卯，葬孝陵。謚曰高皇帝，廟號太祖。永樂元年，謚聖神文武欽明啟運俊德成功統天大孝高皇帝。嘉靖十七年，增謚開天行道肇紀立極大聖至神仁文義武俊德成功高皇帝。

帝天授智勇，統一方夏，緯武經文，為漢、唐、宋諸君所未及。當其肇造之初，能沉幾觀變，次第經略，綽有成算。嘗與諸臣論取天下之略，曰：「朕遭時喪亂，初起鄉土，本圖自全。及渡江以來，觀群雄所為，徒為生民之患，而張士誠、陳友諒尤為巨蠹。士誠恃富，友諒恃強，朕獨無所恃。惟不嗜殺人，布信義，行節儉，與卿等同心共濟。初與二寇相持，士誠尤逼近。或謂宜先擊之。朕以友諒志驕，士誠器小，志驕則好生事，器小則無遠圓，故先攻友諒。鄱陽之役，士誠卒不能出姑蘇一步以為之援。向使先攻士誠，浙西負固堅守，友諒必空國而來，吾腹背受敵矣。二寇既除，北定中原，所以先山東、次河洛，止潼關之兵不遽取秦、隴者，蓋擴廓帖木兒、李思齊、張思道皆百戰之餘，未肯遽下，急之則併力一隅，猝未易定，故出其不意，反旆而北。燕都既舉，然後西征。張、李望絕勢窮，不戰而克，然擴廓猶力抗不屈。向令未下燕都，驟與角力，勝負未可知也。」帝之雄才大略，料敵制勝，率類此。故能戡定禍亂，以有天下。語云「天道後起者勝」，豈偶然哉。

贊曰：太祖以聰明神武之資，抱濟世安民之志，乘時應運，豪傑景從，戡亂摧強，十五載而成帝業。崛起布衣，奄奠海宇，西漢以後所未有也。懲元政廢弛，治尚嚴峻。而能禮致耆儒，考禮定樂，昭揭經義，尊崇正學，加恩勝國，澄清吏治，修人紀，崇鳳都，正後宮名義，內治肅清，禁宦豎不得干政，五府六部官職相維，置衛屯田，兵食俱足。武定禍亂，文致太平，太祖實身兼之。至於雅尚志節，聽蔡子英北歸。晚歲憂民益切，嘗以一歲開支河暨塘堰數萬以利農桑、備旱潦。用此子孫承業二百餘年，士重名義，閭閻充實。至今苗裔蒙澤，尚如東樓、白馬，世承先祀，有以哉。


\end{pinyinscope}