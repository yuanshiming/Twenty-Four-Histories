\article{列傳第二百十七　西域一}

\begin{pinyinscope}
○哈密衛柳城火州土魯番

哈密，東去嘉峪關一千六百里，漢伊吾盧地。明帝置宜禾都尉，領屯田。唐為伊州。宋入於回紇。元末以威武王納忽里鎮之，尋改為肅王，卒，弟安克帖木兒嗣。

洪武中，太祖既定畏兀兒地，置安定等衛，漸逼哈密。安克帖木兒懼，將納款。

成祖初，遣官招諭之，許其以馬市易，即遣使來朝，貢馬百九十匹。永樂元年十一月至京，帝喜，賜賚有加，命有司給直收其馬四千七百四十匹，擇良者十匹入內廄，餘以給守邊騎士。

明年六月復貢，請封，乃封為忠順王，賜金印，復貢馬謝恩。已而迤北可汗鬼力赤毒死之，其國人以病卒聞。三年二月遣官賜祭，以其兄子脫脫為王，賜玉帶。脫脫自幼俘入中國，帝拔之奴隸中，俾列宿衛，欲令嗣爵。恐其國不從，遣官問之，不敢違，請還主其眾。因賜其祖母及母彩幣，旋遣使貢馬謝恩。

四年春，甘肅總兵官宋晟奏，脫脫為祖母所逐。帝怒，敕責其頭目曰：「脫脫朝廷所立，即有過，不奏而擅逐之，是慢朝廷也。老人昏耄，頭目亦不知朝廷耶？即迎歸，善匡輔，俾孝事祖母。」由是脫脫得還，祖母及頭目各遣使謝罪。三月立哈密衛，以其頭目馬哈麻火者等為指揮、千百戶等官，又以周安為忠順王長史，劉行為紀善，輔導。冬，授頭目十九人為都指揮等官。

明年，宋晟奏，頭目陸十等作亂，已誅，慮他變，請兵防禦。帝命晟發兵應之，而以安克帖木兒妻子往依鬼力赤，恐誘賊侵哈密，敕晟謹備。晟卒，以何福代，又敕福開誠撫忠順。會頭目請設把總一人理國政，帝敕福曰：「置把總，是增一王也；政令不一，下安適從。」寢其議。自是，比歲朝貢，悉加優賜，其使臣皆增秩授官。

帝眷脫脫特厚，而脫脫顧凌侮朝使，沈湎昏聵，不恤國事，其下買柱等交諫不從。帝聞之怒，八年十一月遣官賜敕戒諭之。未至，而脫脫以暴疾卒。訃聞，遣官賜祭。擢都指揮同知哈剌哈納為都督僉事，鎮守其地，賜敕及白金、綵幣。且封脫脫從弟兔力帖木兒為忠義王，賜印誥、玉帶，世守哈密。十年，貢馬謝恩，自是修貢惟謹，故王祖母亦數奉貢。

十七年，帝以朝使往來西域者，忠義王致禮延接，命中官齎綺帛勞之，賜其母妻金珠冠服、彩幣，及其部下頭目。其使臣及境內回回尋貢馬三千五百餘匹及貂皮諸物，詔賜鈔三萬二千錠、綺百、帛一千。二十一年貢駝三百三十、馬千匹。

仁宗踐阼，詔諭其國。洪熙元年再入貢，賀即位。仁宗崩，宣宗繼統，其王兔力帖木兒亦卒，使來告哀。

宣德元年遣官賜祭，命故王脫脫子卜答失里嗣忠順王，且以登極肆赦，命其國中亦赦，復貢馬謝恩。明年遣弟北斗奴等來朝，貢駝馬方物。授北斗奴都督僉事，因命中官諭王，遣故忠義王弟脫歡帖木兒赴京。三年以卜答失里年幼，命脫歡帖木兒嗣忠義王，同理國事。自是，二王並貢，歲或三四至，奏求婚娶禮幣，命悉予之。

正統二年，脫歡帖木兒卒，封其子脫脫塔木兒為忠義王，未幾卒。已而忠順王亦卒，封其子倒瓦答失里為忠順王。五年遣使三貢，廷議以為煩，定令每年一貢。

初，成祖之封忠順王也，以哈密為西域要道，欲其迎護朝使，統領諸番，為西陲屏蔽。而其王率庸懦，又其地種落雜居。一曰回回，一曰畏兀兒，一曰哈剌灰，其頭目不相統屬，王莫能節制。眾心離渙，國勢漸衰。及倒瓦答失里立，都督皮剌納潛通瓦剌猛可卜花等謀殺王，不克。王父在時，納沙州叛亡百餘家，屢敕王令還，止遣其半，其貢使又數辱驛吏卒，呵叱通事，當四方貢使大宴日，惡言詬詈，天子不加罪，但令慎擇使臣，以是益無忌。其地，北瓦剌，西土魯番，東沙州、罕東、赤斤諸衛，悉與構怨。由是鄰國交侵。罕東兵抵城外，掠人畜去。沙州、赤斤先後兵侵，皆大獲。瓦剌酋也先，王母弩溫答失里弟也，亦遣兵圍哈密城，殺頭目，俘男婦，掠牛馬駝不可勝計，取王母及妻北還，脅王往見，王懼不敢往，數遣使告難。敕令諸部修好，迄不從，惟王母妻獲還。

十年，也先復取王母妻及弟，並撒馬兒罕貢使百餘人掠之，又數趣王往見。王外順朝命，實懼也先。十三年夏，親詣瓦剌，居數月方還；而遣使誑天子，謂守朝命不敢往。天子為賜敕褒嘉。已，知其詐，嚴旨詰責，然其王迄不能自振。會也先方東犯，不復還故土，以是哈密獲少安。

景泰三年遣其臣捏列沙朝貢，請授官。先是，使臣至京必加恩命。是時于謙掌中樞，言哈密世受國恩，乃敢交通瓦剌。今雖歸款，心猶譎詐。若加官秩，賞出無名。乃止。終景泰世，使臣無授官者。

天順元年，倒瓦答失里卒，弟卜列革遣使告哀，即封為忠順王。時都指揮馬雲使西域，聞迤北酋加思蘭梗道，不敢進。會哈蜜王報道已通，雲乃行，至哈密。而賊兵實未退，且謀劫朝使。帝疑王與賊通，遣使切責。

四年，王卒，無子，母弩溫答失里主國事。初，也先被誅，其弟伯都王及從子兀忽納走居哈密。王母為上書乞恩，授伯都王都督僉事，兀忽納指揮僉事。自卜列革之亡，親屬無可繼，命國人議當襲者。頭目阿只等言脫歡帖木兒外孫把塔木兒官都督同知，可繼。王母謂臣不可繼君，而安定王阿兒察與忠順王同祖，為請襲封。七年冬，奏上，禮官言：「加思蘭見哈密無主，謀據其地，勢危急，乞從其請。」帝命都指揮賀玉往。至西寧逗遛不進，哈密使臣苦兒魯海牙請先行，又不許。帝逮玉下吏，改命都指揮李珍，而敕安定、罕東護使臣偕往。阿兒察以哈密多難，力辭不行，珍乃返。

哈密素衰微，又婦人主國，眾益離散。加思蘭乘隙襲破其城，大肆殺掠，王母率親屬部落走苦峪，猶數遣使朝貢，且告難。朝廷不能援，但敕其國人速議當繼者而已。其國殘以破故，來者日眾。

成化元年，禮官姚夔等言：「哈密貢馬二百匹，而使人乃二百六十人。以中國有限之財，供外蕃無益之費，非策。」帝下廷臣議，定歲一入貢，不得過二百人，制可。

明年，兵部言王母避苦峪久，今賊兵已退，宜令還故土，從之。已而貢使言其地饑寒，男婦二百餘人隨來丐食，不能歸國。命人給米六斗、布二疋，遣之。

初，國人請立把塔木兒，以王母不肯，無王者八年。至是頭目交章請，詞極哀。乃擢把塔木兒為右都督，攝行國王事，賜之誥印。五年，王母陳老病乞藥物，帝即賜之。尋與瓦刺、土魯番遣使三百餘人來貢，邊臣以聞。廷議貢有定期，今前使未回後使又至，且瓦剌強寇，今乃與哈密偕；非哈密挾其勢以邀利，即瓦剌假其事以窺邊。帝乃卻其獻，令邊臣宴賚，遣還。貢使堅不受賜，必欲親詣闕下，乃命遣十之一赴京。

八年，把塔木兒子罕慎以父卒請嗣職。帝許之，而不命其主國事，國中政令無所出。土魯番速檀阿力乘機襲破其城，執王母，奪金印，以忠順王孫女為妾，據守其地。九年四月，事聞，命邊臣謹戒備，敕罕東、赤斤諸衛協力戰守。尋遣都督同知李文、右通政劉文赴甘肅經略。抵肅州，遣錦衣千戶馬俊奉敕往諭。時阿力留其妹婿牙蘭守哈密，而己攜王母、金印已返土魯番。俊至，諭以朝命，抗詞不遜，羈俊月餘。一日，牙蘭忽至，言大兵三萬即日西來，阿力乃宴勞俊等，舁王母出見。王母懼不敢言，夜潛遣人來云：「為我奏天子，速發兵救哈密。」文等以聞，遂檄都督罕慎及赤斤、罕東、乜克力諸部集兵進討。十年冬，兵至卜隆吉兒川，諜報阿力集眾抗拒，且結別部謀掠罕東、赤斤二衛。文等不敢進，令二衛還守本土，罕慎及乜克力、畏兀兒之眾退居苦峪，文等亦引還肅州。帝乃命罕慎權主國事，因其請給米布，且賜以穀種。文等無功而還。

土魯番久據哈密，朝命邊臣築苦峪城，移哈密衛於其地。十八年春，罕慎糾罕東、赤斤二衛，得兵一千三百人，與己所部共萬人，夜襲哈密城破之，牙蘭遁走；乘勢連復八城，遂還居故土。巡撫王朝遠以聞，帝喜，賜敕獎勵，並獎二衛。朝遠請封罕慎為王，且言土魯番亦革心向化，與罕慎議和，宜乘時安撫，取還王孫女及金印，俾隨王母共掌國事，哈密國人亦乞封罕慎。廷議不從，乃進左都督，賚白金百兩、彩幣十表裏，特敕獎勞，將士升賞有差。

弘治元年從其國人請，封罕慎為忠順王。土魯番阿力已死，而其子阿黑麻嗣為速檀，偽與罕慎結婚，誘而殺之，仍令牙蘭據其地。哈密都指揮阿木郎來奔求救，廷臣請諭土魯番貢使，令復還侵地，並敕赤斤、罕東，共圖興復。明年，哈密舊部綽卜都等率眾攻牙蘭，殺其弟，奪其叛臣者盼卜等人畜以歸。事聞，進秩加賞。先是，罕慎遣使來貢，未還而遘難，其弟奄克孛剌率部眾逃之邊方，朝命以賜罕慎者還賜其弟。阿黑麻之去哈密也，止留六十人佐牙蘭。阿木郎覘其單弱，請邊臣調赤斤、罕東兵，夜襲破其城，牙蘭遁去，斬獲甚多，有詔獎賚。

當是時，阿黑麻桀傲甚，自以地遠中國，屢抗天子命。及破哈密，貢使頻至，朝廷仍善待之，由是益輕中國。帝乃薄其賜賚，或拘留使臣，卻其貢物，敕責令悔罪。己，訪獲惠順王族孫陜巴，將輔立之。阿黑麻漸警懼，三年遣使叩關，願獻還哈密及金印，釋其拘留使臣。天子納其貢，仍留前使者。明年，果以城印來歸，乃從馬文升言，還其所拘使臣。文升又言：「番人重種類，且素服蒙古，哈密故有回回、畏兀兒、哈剌灰三種，北山又有小列禿、乜克力相侵逼，非得蒙古後裔鎮之不可。今安定王族人陜巴，乃故忠義王脫脫近屬從孫，可主哈密。」天子以為然，而諸番亦共奏陜巴當立。五年春立陜巴為忠順王，賜印誥、冠服及守城戎器，擢阿木郎都督僉事，與都督同知奄克孛剌共輔之。

已而諸番索陜巴犒賜不得，皆怨。阿木郎又引乜克力人掠土魯番牛馬，阿黑麻怒，六年春潛兵夜襲哈密，殺其人百餘，逃及降者各半。陜巴與阿木郎據大土剌以守。大土剌，華言大土臺也。圍三日不下。阿木郎急調乜克力、瓦剌二部兵來援，俱敗去。乃執陜巴，擒阿木郎支解之。牙蘭復據守，並移書邊臣訴阿木郎罪。時土魯番先後貢使皆未還。邊臣以其書不遜，且僭稱可汗，乞命將遣兵先剿除牙蘭，然後直抵土魯番，馘阿黑麻之首，取還陜巴。否則降敕嚴責，令還陜巴，乃宥其罪。廷議從後策，令守臣拘貢使，縱數人還，齎敕曉示禍福。帝如其請，命廷推大臣赴甘肅經略。

初，哈密變聞，丘濬謂馬文升曰：「西陲事重，須公一行。」文升曰：「國家有事，臣子義不辭難。然番人嗜利，不善騎射，自古未有西域能為中國患者，徐當靖之。」濬復以為言，文升請行。廷臣僉言北寇強，本兵未可遠出，乃推兵部右侍郎張海、都督同知緱謙二人。帝賜敕指授二人，而二人皆庸才，但遣土魯番人歸諭其主，令獻還侵地，駐甘州待之。明年，阿黑麻遣使叩關求貢，詭言願還陜巴及哈密，乞朝廷亦還其使者。海等以聞，請再降敕宣諭。廷議言，先已降敕，今若再降，有傷國體，宜令海等自遣人往諭。不從命，則仍留前使，且盡驅新使出關，永不許貢，仍與守臣檄罕東、赤斤諸部兵，直搗哈密，襲斬牙蘭。如無機可乘，則封嘉峪關，毋納其使。陜巴雖封王，其還與否，於中國無損益，宜別擇賢者代之。帝以陜巴既與中國無損益，則哈密城池已破，如獻還，當若何處之。廷臣復言陜巴乃安定王千奔之姪，忠順王之孫，向之封王，欲令鎮撫一方爾。今被虜，孱弱可知，即使復還，勢難復立。宜革其王爵，居之甘州，犒賚安定王，諭以不復立之故。令都督奄克孛剌總理哈密事，與回回都督寫亦虎仙，哈剌灰都督拜迭力迷失等分領三種番人以輔之。且修浚苦峪城塹，凡番人散處甘、涼者，令悉還其地，給以牛具口糧。若陜巴未還，不必索取，我不急陜巴，彼將自還也。帝悉如其言，敕諭海等。海等見敕書將棄陜巴，甚喜，即逐其貢使，閉嘉峪關，繕修苦峪城，令流寓番人歸其地，拜疏還朝。八年正月至京，言官交章劾其經略無功，並下吏貶秩，而哈密終不還。

文升銳意謀興復，用許進巡撫甘肅以圖之。進偕大將劉寧等潛師夜襲，牙蘭逸去，斬其遺卒，撫降餘眾而還。自明初以來，官軍無涉其地者，諸番始知畏，阿黑麻亦欲還陜巴。然哈密屢破，遺民入居者旦暮虞寇。阿黑麻果復來攻，固守不下，訖散去。諸人自以窮窘難守，盡焚室廬，走肅州求濟。邊臣以聞，詔賜牛具、穀種，並發流寓三種番人及哈密之寄居赤斤者，盡赴苦峪及瓜、沙州，俾自耕牧，以圖興復。

時哈密無王，奄克孛剌為之長。十年遣其黨寫亦虎仙等來貢，給幣帛五千酬其直，使臣猶久留，大肆咆烋。禮官徐瓊等極論其罪，乃驅之去。時諸番以朝廷閉關絕貢不得入，咸怨阿黑麻，阿黑麻悔，送還陜巴及哈密之眾，乞通貢如故。廷議謂無番文不可驟許，必令具文乃從其請。陜巴前議廢，今使暫居甘州，俟眾頭目俱歸心，然後修復哈密城塹，令復舊業。帝悉從之。冬，起王越總制三邊軍務兼經理哈密。十一年秋，越言哈密不可棄，陜巴亦不可廢，宜仍其舊封，令先還哈密，量給修城、築室之費，犒賜三種番人及赤斤、罕東、小列禿、乜克力諸部，以獎前勞，且責後效。帝亦報可。自是哈密復安，土魯番亦修貢惟謹。

奄克孛剌者，罕慎弟也，與陜巴不相能。當事患之，令陜巴娶罕慎女，與之結好。陜巴嗜酒掊剋，失眾心，部下阿孛剌等咸怨。十七年春，陰構阿黑麻迎其幼子真帖木兒主哈密。陜巴懼，挈家走苦峪。奄克孛剌與寫亦虎仙在肅州，邊臣以二人為番眾所服，令還輔陜巴，與百戶董傑偕行。傑有膽略。既抵哈密，阿孛剌與其黨五人約夜以兵來劫。傑知之，與奄克孛剌等謀，召阿孛剌等計事，立斬之，其下遂不敢叛。乃令陜巴還哈密，真帖木兒還土魯番。真帖木兒年十三，其母即罕慎女也，聞父已死，兄滿速兒嗣為速檀與諸弟相仇殺，懼不敢歸，願倚奄克孛剌，曰：「吾外祖也。」邊臣慮與陜巴隙，居之甘州。十八年冬，陜巴卒，其子拜牙即自稱速檀，命封為忠順王。

正德三年，寫亦虎仙入貢，不與通事偕行，自攜邊臣文牒投進。大通事王永怒，疏請究治，寫酋亦奏永需求。永供奉豹房，恃寵恣橫。詔勿究治，兩戒諭之。寫酋自是益輕朝廷，潛懷異志。

初，拜牙即嗣職，滿速兒與通和，且遣使求真帖木兒，邊臣言與之便。樞臣謂土魯番稔惡久，今見我扶植哈密，聲勢漸張，乃卑詞求貢，以還弟為名。我留其弟，正合古人質其親愛之意，不可遽遣。帝從之。六年始命寫亦虎仙偕都督滿哈剌三送之西還，至哈密，奄克孛剌欲止之，二人不可。護至土魯番，遂以國情輸滿速兒，且誘拜牙即叛。拜牙即素昏愚，性又淫暴，心怵屬部害已，而滿速兒又甘言誘之，即欲偕奄克孛剌同往，不從，奔肅州。八年秋，拜牙即棄城叛入土魯番。滿速兒遣火者他只丁據哈密，又遣火者馬黑木赴甘肅言拜牙即不能守國，滿速兒遣將代守，乞犒賜。

九年四月，事聞，命都御史彭澤往經略。澤未至，賊遣兵分掠苦峪、沙州，聲言予我金幣萬，即歸城印。澤抵甘州，謂番人嗜利，可因而款也。遣通事馬驥諭令還侵地及王，當予重賞。滿速兒偽許之，澤即畀幣帛二千及白金酒器一具。十一年五月，拜疏言：「臣遣通事往宣國威，要以重賞，其酋悔過效順，即以金印及哈密城付之。滿哈剌三、寫亦虎仙二人召還他只丁，並還所奪赤斤衛印。惟忠順王在他所，未還。請錄效勞人役功，賜臣骸骨歸田里。」帝即令還朝。忠順王迄不返，他只丁亦不肯退，復要重賞，始以城來歸。

明年五月，甘肅巡撫李昆上言：「得滿速兒牒，謂拜牙即不可復位，即還故土，已失人心，乞別立安定王千奔後裔。此言良然。如必欲其復國，乞敕滿速兒兄弟送還，仍厚賜繒帛，冀其效順。」廷議：「經略西陲已踰三載，而忠順迄無還期，宜興師絕貢，不可遂其要求，損我威重。但城印歸，國體具在，宜敕責滿速兒背負國恩，求取無厭。仍量賜其兄弟，令其速歸忠順。不從，則閉關絕貢，嚴兵為備。」從之。

初，寫亦虎仙與滿速兒深相結，故首倡逆謀。已而有隙，滿速兒欲殺之，大懼，求他只丁為解，許賂幣千五百匹，期至肅州畀之，且啖之入寇，曰肅州可得也。滿速兒喜，令與其婿馬黑木俱入貢，以覘虛實，且徵其賂。邊臣以同來火者撒者兒，乃火者他只丁弟，懼為變，并其黨虎都寫亦羈之甘州，而督寫亦虎仙出關，懼不肯去。他只丁聞其弟被拘，怒，復又奪哈密城，請滿速兒移居之，分兵脅據沙州，擁眾入寇，至兔兒壩，遊擊芮寧與參將蔣存禮，都指揮黃榮、王琮各率兵往禦。寧先抵娑子壩，遇賊。賊悉眾圍寧，而分兵綴諸將，寧所部七百人皆戰沒。賊薄肅州城，索所許幣。副使陳九疇固守，且先絕其內應，賊知事洩，慮援兵至，大掠而去。

十二年正月，羽書聞，廷議復命彭澤總制軍務，偕中官張永、都督郤永率師西征。賊還至瓜州，副總兵鄭廉合奄克孛剌兵擊敗之，斬七十九級。賊乃遁去，又與瓦剌相攻，力不敵，移書求款，澤等乃罷行。

先是，寫亦虎仙與子米兒馬黑木、婿火者馬黑木及其黨失拜煙答俱以內應繫獄，失拜煙答被捶死。及事平，械寫亦虎仙赴京，下刑部獄，其子仍繫甘州。失拜煙答子米兒馬黑麻者，寫亦虎仙姪婿他，以入貢在京，探知王瓊欲傾彭澤，突入長安門訟父冤，下錦衣獄。會兵部、法司請行甘肅訊報，瓊欲因此興大獄，奏遣科道二人往勘。明年，勘至，於澤無所坐。瓊怒，劾澤欺罔辱國，斥為民。坐昆、九疇激變，逮下吏，並獲重譴。明年，寫亦虎仙亦減死，遂夤緣錢寧，與其婿得侍帝左右。帝悅之，賜國姓，授錦衣指揮，扈駕南征。

滿速兒犯邊後，屢求通貢，不得。十五年歸先所掠將卒及忠順王家屬，復求貢。廷議許之，而王迄不還。巡按御史潘仿力言貢不當許，不聽。明年，世宗嗣位，楊廷和以寫亦虎仙稔中國情實，歸必為邊患，於遺詔中數其罪，并其子婿伏誅，而用陳九疇為甘肅巡撫。

時滿速兒比歲來貢，朝廷待之若故，亦不復問忠順王事。嘉靖三年秋，擁二萬騎圍肅州，分兵犯甘州。九疇及總兵官姜奭等力戰敗之，斬他只丁，賊乃卻去。事聞，命兵部尚書金獻民西討，抵蘭州，賊已久退，乃引還。九疇因力言賊不可撫，乞閉關絕貢，專固邊防，可之。明年秋，賊復犯肅州，分兵圍參將雲冒，而以大眾抵南山。九疇時已解職，他將援兵至，賊始遁。

當是時，番屢犯邊城，當局者無能振國威，為邊疆復仇雪恥，而一二新進用事者反借以修怨。由是，封疆之獄起。百戶王邦奇者，素憾楊廷和、彭澤，六年春，上言：「今哈密失國，番賊內侵，由澤賂番求和，廷和論殺寫亦虎仙所致。誅此兩人，庶哈密可復，邊境無虞。」桂萼、張璁輩欲藉此興大獄，斥廷和、澤為民，盡置其子弟親黨於理，有自殺者。復遣給事、錦衣官往按。番酋牙蘭言非敢獲罪天朝，所以犯邊，由冤殺寫亦虎仙、失拜煙答二人故。今願獻還城印贖前罪。事下兵部，尚書王時中等言：「番酋乞貢數四，先已下總制尚書王憲，因其貢使鐫責。所請當不妄，第其詞出牙蘭，非真求貢之文，或詐以款我。若果悔罪，必先歸城印及所掠人畜，械送首惡，稽首關門，方可聽許。」帝納之。萼以前獄未竟，必欲重興大獄，請留質牙蘭，遣譯者諭其主還侵地。而與禮、兵二部尚書方獻夫、王時中等協議，為挑激之詞，言番人上書者四輩，皆委咎前吏，雖詞多詆飾，亦事發有因。宜遣官嚴核激變虛實，用服其心，其他具如前議。九疇報捷時，言滿速兒、牙蘭已斃炮石下，二人實未死。帝固疑之。覽萼等議，益疑邊臣欺罔，手詔數百言，切責九疇，欲置之死，而戒首輔楊一清勿黨庇，遂遣官逮九疇。尚書金獻民、侍郎李昆以下，坐累者四十餘人。

七年正月，九疇逮至下獄。萼等必欲殺之，並株連廷和、澤。刑部尚書胡世寧力救，帝稍悟，免死戍邊，澤、獻民等皆落職。番酋氣益驕，而萼又薦王瓊督三邊，盡釋還九疇所繫番使，許之通貢。番酋迄不悔罪，侮玩如故。時以牙蘭獲罪其主，率部帳來歸，邊臣受之。滿速兒怒，其部下虎力納咱兒引瓦剌二千餘騎犯肅州，至老鸛堡，值撒馬兒罕貢使在堡中，賊呼與語，遊擊彭浚急引兵擊之。賊言欲問信通和，浚不聽，進戰，破之。賊遁走赤斤，使人持番文求貢，委罪瓦剌，詞多悖謾。瓊希時貴指，必欲議撫，因言番人且悔，宜原情赦罪，以罷兵息民，並上浚及副使趙載功狀。章下兵部。

初，胡世寧之救陳九疇也，欲棄哈密不守，言：「拜牙即久歸土魯番，即還故土，亦其臣屬，其他族裔無可繼者。回回一種，早已歸之。哈剌灰、畏兀兒二族逃附肅州已久，不可驅之出關。然則哈密將安興復哉？縱得忠順嫡派，畀之金印，助之兵食，誰與為守？不過一二年，復為所奪，益彼富強，辱我皇命，徒使再得城印，為後日要挾之地。乞聖明熟籌，如先朝和寧交址故事，置哈密勿間。如其不侵擾，則許之通貢。否則，閉關絕之，庶不以外番疲中國。」詹事霍韜力駁其非。至是，世寧改掌兵部，上言：「番酋變詐多端，欲取我肅州，則漸置奸回於內地。事覺，則多縱反間，傾我輔臣。乃者許之朝貢，使方入關，而賊兵已至，河西幾危。此閉關與通貢，利害較然。今瓊等既言賊薄我城堡，縛我士卒，聲言大舉，以恐嚇天朝，而又言賊方懼悔，宜仍許通貢，何自相牴牾。霍韜又以賊無印信番文為疑，臣謂即有印信，亦安足據。第毋墮其術中，以間我忠臣，弛我邊備，斯可矣。牙蘭本我屬番，為彼掠去，今束身來歸，事屬反正，宜即撫而用之。招彼攜貳，益我籓籬。至於興復哈密，臣等竊以為非中國所急也。夫哈密三立三絕，今其王已為賊用，民盡流亡。借使更立他種，彼強則入寇，弱則從賊，難保為不侵不叛之臣。故臣以為立之無益，適令番酋挾為奸利耳。乞賜瓊璽書，令會同甘肅守臣，遣番使歸諭滿速兒，詰以入寇狀。倘委為不知，則令械送虎力納咱兒。或事出瓦剌，則縛其人以自贖。否則羈其使臣，發兵往討，庶威信並行，賊知斂戢。更敕瓊為國忠謀，力求善後之策，以通番納貢為權宜，足食固圉為久計，封疆幸甚。」疏入，帝深然之，命瓊熟計詳處，毋輕信番言。

至明年，甘肅巡撫唐澤亦以哈密未易興復，請專圖自治之策。瓊善之，據以上聞，帝報可。自是置哈密不問，土魯番許之通貢，西陲藉以息肩。而哈密後為失拜煙答子米兒馬黑木所有，服屬土魯番。朝廷猶令其比歲一貢，異於諸番，迄隆慶、萬曆朝猶入貢不絕，然非忠順王苗裔矣。

柳城，一名魯陳，又名柳陳城，即後漢柳中地，西域長史所治。唐置柳中縣。西去火州七十里，東去哈密千里。經一大川，道旁多骸骨，相傳有鬼魅，行旅早暮失侶多迷死。出大川，渡流沙，在火山下，有城屹然廣二三里，即柳城也。四面皆田園，流不環繞，樹木陰翳。土宜穄麥豆麻，有桃李棗瓜胡蘆之屬。而葡萄最多，小而甘，無核，名鎖子葡萄。畜有牛羊馬駝。節候常和。土人純朴，男子椎結，婦人蒙皁布，其語音類畏兀兒。

永樂四年，劉帖木兒使別失八里，因命齎彩幣賜柳城酋長。明年，其萬戶瓦赤剌即遣使來貢。七年，傅安自西域還，其酋復遣使隨入貢。帝即命安齎綺帛報之。十一年夏，遣使隨白阿兒忻台入貢。冬，萬戶觀音奴再遣使隨安入貢。二十年與哈密共貢羊二千。

宣德五年，頭目阿黑把失來貢。正統五年、十三年並入貢。自後不復至。

柳城密爾火州、土魯番，凡天朝遣使及其酋長入貢，多與之偕。後土魯番強，二國並為所滅。

火州，又名哈剌，在柳城西七十里，土魯番東三十里，即漢車師前王地。隋時為高昌國。唐太宗滅高昌，以其地為西州。宋時回鶻居之，嘗入貢。元名火州，與安定、曲先諸衛統號畏兀兒，置達魯花赤監治之。

永樂四年五月命鴻臚丞劉帖木兒護別失八里使者歸，因齎彩幣賜其王子哈散。明年遣使貢玉璞方物。使臣言，回回行賈京師者，甘、涼軍士多私送出境，洩漏邊務。帝命御史往按，且敕總兵官宋晟嚴束之。七年遣使偕哈烈、撒馬兒罕來貢。十一年夏，都指揮白阿兒忻台遣使偕俺的乾、失剌思等九國來貢。秋，命陳誠、李暹等以璽書、文綺、紗羅、布帛往勞。十三年冬，遣使隨誠來貢。自是久不至。正統十三年復貢，後遂絕。

其地多山，青紅若火，故名火州。氣候熱。五穀、畜產與柳城同。城方十餘里，僧寺多於民居。東有荒城，即高昌國都，漢戊己校尉所治。西北連別失八里。國小，不能自立，後為土魯番所並。

土魯番，在火州西百里，去哈密千餘里，嘉峪關二千六百里。漢車師前王地。隋高昌國。唐滅高昌，置西州及交河縣，此則交河縣安樂城也。宋復名高昌，為回鶻所據，嘗入貢。元設萬戶府。

永樂四年遣官使別失八里，道其地，以彩幣賜之。其萬戶賽因帖木兒遣使貢玉璞，明年達京師。六年，其國番僧清來率徒法泉等朝貢。天子欲令化導番俗，即授為灌頂慈慧圓智普通國師，徒七人並為土魯番僧綱司官，賜賚甚厚。由是其徒來者不絕，貢名馬、海青及他物。天子亦數遣官獎勞之。

二十年，其酋尹吉兒察與哈密共貢馬千三百匹，賜賚有加。已而尹吉兒察為別失八里酋歪思所逐，走歸京師。天子憫之，命為都督僉事，遣還故土。尹吉兒察德中國，洪熙元年躬率部落來朝。宣德元年亦如之。天子待之甚厚，還國病卒。三年，其子滿哥帖木兒來朝。正統六年，朝議土魯番久失貢，因米昔兒使臣還，令齎鈔幣賜其酋巴剌麻兒。明年遣使入貢。

初，其地介于闐、別失八里諸大國間，勢甚微弱。後侵掠火州、柳城，皆為所并，國日強，其酋也密力火者遂僭稱王。以景泰三年，偕其妻及部下頭目各遣使入貢。天順三年復貢，其使臣進秩者二十有四人。先後命指揮白全、都指揮桑斌等使其國。

成化元年，禮官姚夔等定議，土魯番三年或五年一貢，貢不得過十人。五年遣使來貢，其酋阿力自稱速檀，奏求海青、鞍馬、蟒服、彩幣、器用。禮官言物多違禁，不可盡從，命賜彩幣、布帛。明年復貢，奏求忽撥思箏、鼓羅、占鐙、高麗布諸物。廷議不許。

時土魯番愈強，而哈密以無主削弱，阿力欲并之。九年春，襲破其城，執王母，奪金印，分兵守之而去。朝廷命李文等經略，無功而還。阿力修貢如故，一歲中，使來者三，朝廷仍善待之，未嘗一語嚴詰。貢使益傲，求馴象。兵部言象以備儀衛，禮有進獻，無求索，乃卻其請。使臣復言已得哈密城池及瓦剌奄檀王人馬一萬，又收捕曲先并亦思渴頭目倒刺火只，乞朝廷遣使通道，往來和好。帝曰：「迤西道無阻，不須遣官。阿力果誠心修貢，朝廷不計前愆，仍以禮待。」使臣復言赤斤諸衛素與有仇，乞遣將士護行，且謂阿力雖得哈密，止以物產充貢，願質使臣家屬於邊，賜敕歸諭其王，獻還城印。帝從其護行之請，而賜敕諭阿力獻王母及城印，即和好如初。使臣還，復遣他使再入貢，而不還哈密。

十二年八月，甘州守臣言，番使謂王母已死，城印俱存，俟朝廷往諭即獻還。帝已卻其貢使，復俾入京。時大臣專務姑息，致遐方小醜無顧忌。

十四年，阿力死，其子阿黑麻嗣為速檀，遣使來貢。十八年，哈密都督罕慎潛師搗哈密，克之。賊將牙蘭遁走。阿黑麻頗懼。朝議罕慎有功，將立為王。阿黑麻聞之，怒曰：「罕慎非忠順族，安得立！」乃偽與結婚。

弘治元年躬至哈密城下，誘罕慎盟，執殺之，復據其城，而遣使入貢；稱與罕慎締姻，乞賜蟒服及九龍渾金膝襴諸物。使至甘州，而罕慎之變已聞，朝廷亦不罪，但令還諭其主，歸我侵地。番賊知中國易與，不奉命，復遣使來貢。禮官議薄其賞，拘使臣，番賊稍懼。

三年春，偕撒馬兒罕貢獅子，願獻還城印，朝廷亦還其使臣。禮官請卻勿納，帝不從。及使還，命內官張芾護行，諭內閣草敕。閣臣劉吉等言：「阿黑麻背負天恩，殺我所立罕慎，宜遣大將直搗巢穴，滅其種類，始足雪中國之憤。或不即討，亦當如古帝王封玉門關，絕其貢使，猶不失大體。今寵其使臣，厚加優待，又遣中使伴送，此何理哉！陛下事遵成憲，乃無故召番人入大內看戲獅子，大賚御品，誇耀而出。都下聞之，咸為駭嘆，謂祖宗以來，從無此事。奈何屈萬乘之尊，為奇獸之玩，俾異言異服之人，雜遝清嚴之地。況使臣滿剌土兒即罕慎外舅，忘主事仇，逆天無道。而阿黑麻聚集人馬，謀犯肅州，名雖奉貢，意實叵測。兵部議羈其使臣，正合事宜。若不停張芾之行，彼使臣還國，阿黑麻必謂中土帝王可通情希寵，大臣謀國，天子不聽，其奈我何。長番賊之志，損天朝之威，莫甚於此。」疏入，帝止芾行，而問閣臣興師、絕貢二事。吉等以時勢未能，但請薄其賜賚。因言飼獅日用二羊，十歲則七千二百羊矣，守獅日役校尉五十人，一歲則一萬八千人矣。若絕其餧養，聽其自斃，傳之千載，實為美談。帝不能用。

秋，又遣使從海道貢獅子，朝命卻之，其使乃潛詣京師。禮官請治沿途有司罪，仍卻其使，從之。當是時，中外乂安，大臣馬文升、耿裕輩，咸知國體，於貢使多所裁損，阿黑麻稍知中國有人。四年秋，遣使再貢獅子，願還金印，及所據十一城。邊臣以聞，許之，果以城印來歸。明年封陜巴為忠順王，納之哈密，厚賜阿黑麻使臣，先所拘者盡釋還。

六年春，其前使二十七人還，未出境，後使三十九人猶在京師，阿黑麻復襲陷哈密，執陜巴以去。帝命侍郎張海等經略，優待其使，俾得進見。禮官耿裕等諫曰：「朝廷馭外番，宜惜大體。番使自去年入都，久不宣召，今春三月以來，宣召至再，且賜幣帛羊酒，正當謾書投入之時，小人何知，將謂朝廷恩禮視昔有加，乃畏我而然。事干國體，不可不慎。況此賊倔強無禮，久蓄不庭之心。所遣使臣，必其親信腹心，乃令出入禁掖，略無防閑。萬一奸宄窺伺，潛逞逆謀，雖悔何及。今其使寫亦滿速兒等宴賚已竣，猶不肯行，曰恐朝廷復宣召。夫不寶遠物，則遠人格。獅本野獸，不足為奇，何至上煩鑾輿，屢加臨視，致荒徼小醜，得覲聖顏，藉為口實。」疏入，帝即遣還。張海等抵甘肅，遵朝議，卻其貢物，羈前後使臣一百七十二人於邊，閉嘉峪關，永絕貢道。而巡撫許進等，又潛兵直搗哈密，走牙蘭，阿黑麻漸懼。其鄰邦不獲貢，胥怨阿黑麻。十年冬，送還陜巴，款關求貢，廷議許之。十二年，其使再求，命前使安置廣東者悉釋還。

十七年，阿黑麻死，諸子爭立，相仇殺。已而長子滿速兒嗣為速檀，修貢如故。明年，忠順王陜巴卒，子拜牙即襲，昏愚失道，國內益亂。而滿速兒桀點變詐踰於父，復有吞哈密之志。

正德四年，其弟真帖木兒在甘州，貢使乞放還。朝議不許，乃以甘州守臣奏送還。還即以邊情告其兄，共謀為逆。九年誘拜牙即叛，復據哈密。朝廷遣彭澤經略，贖還城印。其部下他只丁復據之，且導滿速兒犯肅州。自是，哈密不可復得，而患且中於甘肅。會中朝大臣自相傾陷，番酋覘知之，益肆讒構，賊腹心得侍天子，中國體大虧，賊氣焰益盛。

十五年復許通貢。甘肅巡按潘仿言：「番賊犯順，殺戮摽掠，慘不可勝言。今雖悔罪，果足贖前日萬一乎？數年以來，雖嘗閉關，未能問罪。今彼以困憊求通，且將窺我意向，探我虛實，緩我後圖，誘我重利。不於此時稍正其罪，將益啟輕慢之心，招反覆之釁，非所以尊中國馭外番也。況彼番文執難從之詞，示敢拒之狀，當悔罪求通之日，為侮慢不恭之語，其變詐已見。若曰來者不拒，馭戎之常，盡略彼事之非，納求和之使，必將叨冒恩禮，飽饜賞餼，和市私販，滿載而歸。所欲既足，驕志復萌，少不慊心，動則藉口，反復之釁，且在目前。叛則未嘗加罪，而反獲鈔掠之利，來則未必見拒，而更有賜賚之榮，何憚不為。臣謂宜乘窘迫之時，聊為懾伏之計，雖納其悔過之詞，姑阻其來貢之使，降敕責其犯順，仍索歸還未盡之人。其番文可疑者，詳加詰問，使彼知中國尊嚴，天威難犯，庶幾反側不萌，歸服可久。」時王瓊力主款議，不納其言。

明年，世宗立，賊腹心寫亦虎仙伏誅，失所恃，再謀犯邊。嘉靖三年寇肅州，掠甘州，四年復寇肅州，皆失利去，於是卑詞求貢。會璁、萼等起封疆之獄，遂陰庇滿速兒再許之貢，議已定。賊黨牙蘭者，本曲先人，幼為番掠，長而黠健，阿力以妹妻之，握兵用事，久為西陲患，至是獲罪其主，七年夏，率所部二千人來降。有帖木兒哥、土巴者，俱沙州番族，土魯番役屬之，歲徵婦女牛馬，不勝侵暴，亦率其族屬數千帳來歸。邊臣悉處之內地。

滿速兒怒，使其部下虎力納咱兒引瓦剌寇肅州，不勝，則復遣使求貢。總督王瓊請許之，詹事霍韜言：「番人攻陷哈密以來，議者或請通貢，或請絕貢，聖諭必有悔罪番文然後許。今王瓊譯進之文，皆其部下小醜之語，無印信足憑。我遽許之，恐戎心益驕，後難駕馭。可虞者一。哈密城池雖稱獻還，然無實據，何以興復。或者遂有棄置不問之議，彼愈得志，必且劫我罕東，誘我赤斤，掠我瓜、沙，外連瓦剌，內擾河西，而邊警無時息矣。可虞者二。牙蘭為番酋腹心，擁眾來奔，而彼云不知所向，安知非詐降以誘我。他日犯邊，曰納我叛臣也。我不歸彼叛臣，彼不歸我哈密。自是西陲益多事，而哈密終無興復之期。可虞者三。牙半之來，日給廩餼，所費實多，猶曰羈縻之策不獲已也。倘番酋擁眾叩關，索彼叛人，將予之耶，抑拒之耶？又或牙蘭包藏禍心，構變於內，內外協應，何以禦之？可虞者四。或曰今陜西饑困，甘肅孤危，哈密可棄也。臣則曰，保哈密所以保甘、陜也，保甘肅所以保陜西也。若以哈密難守即棄哈密，然則甘肅難守亦棄甘肅乎？昔文皇之立哈密也，因元遺孽力能自立，因而立之。彼假其名，我享其利。今忠順之嗣三絕矣，天之所廢，孰能興之？今於諸夷中，求其雄傑能守哈密者，即畀金印，俾和輯諸番，為我籓蔽，斯可矣，必求忠順之裔而立焉，多見其固也。」疏入，帝嘉其留心邊計，下兵部確議。尚書胡世寧等力言牙蘭不可棄，哈密不必興復，請專圖自治之策，帝深納其言。自是番酋許通貢，而哈密城印及忠順王存亡置不復問，河西稍獲休息，而滿速兒桀傲益甚矣。

十二年遣臣奏三事。一，請追治巡撫陳九疇罪。一，請遣官議和。一，請還叛人牙蘭。詞多悖慢，朝廷不能罪，但戒以修職貢無妄言。然自寫亦虎仙誅，他只丁陣歿，牙蘭又降，失其所倚賴，勢亦漸孤，部下各自雄長，稱王入貢者多至十五人，政權亦不一。

十五年，甘肅巡撫趙載陳邊事，言：「番酋屢服屢叛，我撫之太厚，信之太深，愈長其奸狡。今後入犯，宜戮其使臣，徙其從人於兩粵，閉關拒絕。即彼悔罪，亦但許奉貢，不得輒還從人。彼內有所牽，外有所畏，自不敢輕犯。」帝頗採其言。

二十四年，滿速兒死，長子沙嗣為速檀，其弟馬黑麻亦稱速檀，分據哈密。已而兄弟仇殺，馬黑麻乃結婚瓦剌以抗其兄，且墾田沙州，謀入犯。其部下來告，馬黑麻乃叩關求貢，復求內地安置。邊臣諭止之，乃還故土，與兄同處。總督張珩以聞，詔許其入貢。二十六年定令五歲一貢。其後貢期如令，而來使益多。逮世宗末年，番文至二百四十八道。朝廷重違其情，咸為給賜。

隆慶四年，馬黑麻嗣兄職，遣使謝恩。其弟瑣非等三人，亦各稱速檀，遣使來貢。禮官請裁其犒賜，許附馬黑麻隨從之數，可之。迄萬歷朝，奉貢不絕。


\end{pinyinscope}