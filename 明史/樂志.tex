\article{樂志}


古先聖王，治定功成而作樂，以合天地之性，類萬物之情，天神格而民志協。蓋樂者心聲也，君心和，六合之內無不和矣。是以樂作於上，民化於下。秦、漢而降，斯理浸微，聲音之道與政治不相通，而民之風俗日趨於靡曼。明興，太祖銳志雅樂。是時，儒臣冷謙、陶凱、詹同、宋濂、樂韶鳳輩皆知聲律，相與究切釐定。而掌故闊略，欲還古音，其道無由。太祖亦方以下情偷薄，務嚴刑以束之，其於履中蹈和之本，未暇及也。文皇帝訪問黃鐘之律，臣工無能應者。英、景、憲、孝之世，宮縣徒為具文。殿廷燕享，郊壇祭祀，教坊羽流，慢瀆茍簡，劉翔、胡瑞為之深慨。世宗制作自任，張鶚、李文察以審音受知，終以無成。蓋學士大夫之著述止能論其理，而施諸五音六律輒多未協，樂官能紀其鏗鏘鼓舞而不曉其義，是以卒世莫能明也。稽明代之制作，大抵集漢、唐、宋、元人之舊，而稍更易其名。凡聲容之次第，器數之繁縟，在當日非不爛然俱舉，第雅俗雜出，無從正之。故備列於篇，以資考者。

太祖初克金陵，即立典樂官。其明年置雅樂，以供郊社之祭。吳元年，命自今朝賀，不用女樂。先是命選道童充樂舞生，至是始集。太祖御戟門，召學士朱升、范權引樂舞生入見，閱試之。太祖親擊石磬，命升辨五音。升不能審，以宮音為徵音。太祖哂其誤，命樂生登歌一曲而罷。是年置太常司，其屬有協律郎等官。元末有冷謙者，知音，善鼓瑟，以黃冠隱吳山。召為協律郎，令協樂章聲譜，俾樂生習之。取石靈璧以製磬，採桐梓湖州以製琴瑟。乃考正四廟雅樂，命謙較定音律及編鐘、編磬等器，遂定樂舞之制。樂生仍用道童，舞生改用軍民俊秀子弟。又置教坊司，掌宴會大樂。設大使、副使、和聲郎，左、右韶樂，左右司樂，皆以樂工為之。後改和聲郎為奉鑾。

洪武元年春，親祭太社、太稷。夏祫享於太廟。其冬祀昊天上帝於圜丘。明年，祀皇地祇於方丘，又以次祀先農、日月、太歲、風雷、嶽瀆、周天星辰、歷代帝王、至聖文宣王，皆定樂舞之數，奏曲之名。

圜丘：迎神，奏《中和之曲》。奠玉帛，奏《肅和之曲》。奉牲，奏《凝和之曲》。初獻，奏《壽和之曲》，《武功之舞》。亞獻，奏《豫和之曲》，終獻，奏《熙和之曲》，俱《文德之舞》。徹豆，奏《雍和之曲》。送神，奏《安和之曲》。望燎，奏《時和之曲》。方丘並同，曲詞各異，易望燎曰望瘞。太社太稷，易迎神曰《廣和》，省奉牲，餘並與方丘同，曲詞各異。

先農：迎神、奠帛，奏《永和之曲》。進俎，奏《雍和之曲》。初獻、終獻，並奏《壽和之曲》。徹豆、送神，並奏《永和之曲》。望瘞，奏《太和之曲》。

朝日：迎神，奏《熙和之曲》。奠玉帛，奏《保和之曲》。初獻，奏《安和之曲》，《武功之舞》。亞獻，奏《中和之曲》，終獻，奏《肅和之曲》，俱《文德之舞》。徹豆，奏《凝和之曲》。送神，奏《壽和之曲》。望燎，奏《豫和之曲》。夕月，迎神易《凝和》，奠帛以下與朝日同，曲詞各異。

太歲、風雷、嶽瀆：迎神，奏《中和》。奠帛，奏《安和》。初獻，奏《保和》。亞獻，奏《肅和》。終獻，奏《凝和》。徹豆，奏《壽和》。送神，奏《豫和》。望燎，奏《熙和》。

周天星辰，初附祀夕月，洪武四年別祀：迎神，奏《凝和》。奠帛、初獻，奏《保和》，《武功舞》。亞獻，奏《中和》，終獻，奏《肅和》，俱《文德舞》。徹豆，奏《豫和》。送神，奏《雍和》。

太廟：迎神，奏《太和之曲》。奉冊寶，奏《熙和之曲》。進俎，奏《凝和之曲》。初獻，奏《壽和之曲》，《武功之舞》。亞獻，奏《豫和之曲》，終獻，奏《熙和之曲》，俱《文德之舞》。徹豆，奏《雍和之曲》。送神，奏《安和之曲》。初獻則德、懿、熙、仁各奏樂舞，亞、終獻則四廟共之。

釋奠孔子：初用大成登歌舊樂。洪武六年，始命詹同、樂韶鳳等更製樂章。迎神，奏《咸和》。奠帛，奏《寧和》。初獻，奏《安和》。亞獻、終獻，奏《景和》。徹饌、送神，奏《咸和》。

歷代帝王：迎神，奏《雍和》。奠帛、初獻，奏《保和》，《武功舞》。亞獻，奏《中和》，終獻，奏《肅和》，俱《文德舞》。徹豆，奏《凝和》。送神，奏《壽和》。望瘞，奏《豫和》。

又定王國祭祀樂章：迎神，奏《太清之曲》。初獻，奏《壽清之曲》。亞獻，奏《豫清之曲》。終獻，奏《熙清之曲》。徹饌，奏《雍清之曲》。送神，奏《安清之曲》。其社稷山川，易迎神為《廣清》，增奉瘞曰《時清》。

此祭祀之樂歌節奏也。

洪武三年，又定朝會宴饗之制。

凡聖節、正旦、冬至、大朝賀，和聲郎陳樂於丹墀百官拜位之南，北向。駕出，仗動。和聲郎舉麾，奏《飛龍引之曲》，樂作，升座。樂止，偃麾。百官拜，奏《風雲會之曲》，拜畢，樂止。丞相上殿致詞，奏《慶皇都之曲》，致詞畢，樂止。百官又拜，奏《喜昇平之曲》，拜畢，樂止。駕興，奏《賀聖朝之曲》，還宮，樂止。百官退，和聲郎、樂工以次出。

凡宴饗，和聲郎四人總樂舞，二人執麾，立樂工前之兩旁；二人押樂，立樂工後之兩旁。殿上陳設畢，和聲郎執麾由兩階升，立於御酒案之左右；二人引歌工、樂工由兩階升，立於丹陛上之兩旁，東西向。舞師二人執旌，引武舞士立於西階下之南；又二人執翿，引文舞士立於東階下之南；又二人執幢，引四夷舞士立於武舞之西南；俱北向。武舞曰《平定天下之舞》，象以武功定禍亂也；文舞曰《車書會同之舞》，象以文德致太平也；四夷舞曰《撫安四夷之舞》，象以威德服遠人也。此大樂二人，執戲竹，引大樂工陳列於丹陛之西，文武二舞樂工列於丹陛之東，四夷樂工列於四夷舞之北，俱北向。駕將出，仗動，大樂作。升座，樂止。進第一爵，和聲郎舉麾，唱奏《起臨濠之曲》。引樂二人引歌工、樂工詣酒案前，北面，重行立定。奏畢，偃麾，押樂引眾工退。第二，奏《開太平之曲》。第三，奏《安建業之曲》。第四，奏《大一統之曲》。第五，奏《平幽都之典》。第六，奏《撫四夷之曲》。第七，奏《定封賞之曲》。第八，奏《大一統之曲》。第九，奏《守承平之曲》。其舉麾、偃麾，歌工、樂工進退，皆如前儀。進第一次膳，和聲郎舉麾，唱奏《飛龍引之樂》，大樂作。食畢，樂止，偃麾。第二，奏《風雲會之樂》。第三，奏《慶皇都之樂》。第四，奏《平定天下之舞》。第五，奏《賀聖朝之樂》。第六，奏《撫安四夷之舞》。第七，奏《九重歡之樂》。第八，奏《車書會同之舞》。第九，奏《萬年春之樂》。其舉麾、偃麾如前儀。九奏三舞既畢，駕興，大樂作。入宮，樂止，和聲郎執麾引眾工以次出。

宴饗之曲，後凡再更。四年所定，一曰《本太初》，二曰《仰大明》，三曰《民初生》，四曰《品物亨》，五曰《御六龍》，六曰《泰階平》，七曰《君德成》，八曰《聖道行》，九曰《樂清寧》。其詞，詹同、陶凱所製也。十五年所定，一曰《炎精開運》，二曰《皇風》，三曰《眷皇明》，四曰《天道傳》，五曰《振皇綱》，六曰《金陵》，七曰《長楊》，八曰《芳醴》，九曰《駕六龍》。

凡大朝賀，教坊司設中和韶樂於殿之東西，北向；陳大舞於丹陛之東西，亦北向。駕興，中和韶樂奏《聖安之曲》。陞座進寶，樂止。百官拜，大樂作。拜畢，樂止。進表，大樂作。進訖，樂止。宣表目，致賀訖，百官俯伏，大樂作。拜畢，樂止。宣制訖，百官舞蹈山呼，大樂作。拜畢，樂止。駕興，中和韶樂奏《定安之曲》，導駕至華蓋殿，樂止。百官以次出。

其大宴饗，教坊司設中和韶樂於殿內，設大樂於殿外，立三舞雜隊於殿下。駕興，大樂作。升座，樂止。文武官入列於殿外，北向拜，大樂作。拜畢，樂止。進御筵，樂作。進訖，樂止。進花，樂作。進訖，樂止。進第一爵，教坊司奏《炎精開運之曲》，樂作。內外官拜畢，樂止。散花，樂作。散訖，樂止。第二爵，教坊司奏《皇風之曲》。樂止，進湯。鼓吹饗節前導至殿外，鼓吹止，殿上樂作。群臣湯饌成，樂止。武舞入，教坊司請奏《平定天下之舞》。第三爵，教坊司請奏《眷皇明之曲》，進酒如前儀。樂止，教坊司請奏《撫安四夷之舞》。第四爵，奏《天道傳之曲》，進酒進湯如前儀。樂止，奏《車書會同之舞》。第五爵，奏《振皇綱之曲》，進酒如前儀。樂止，奏百戲承應。第六爵，奏《金陵之曲》，進酒進湯如前儀。樂止，奏八蠻獻寶承應。第七爵，奏《長楊之曲》，進酒如前儀。樂止，奏採蓮隊子承應。第八爵，奏《芳醴之曲》，進酒進湯如前儀。樂止，奏魚躍於淵承應。第九爵，奏《駕六龍之曲》，進酒如前儀。樂止，收爵。進湯，進大膳，樂作。供群臣飯食訖，樂止，百花隊舞承應。宴成徹案。群臣出席，北向拜，樂作。拜畢，樂止。駕興，大樂作、鳴鞭，百官以次出。

此朝賀宴饗之樂歌節奏也。

其樂器之制，郊丘廟社，洪武元年定。樂工六十二人，編鐘、編磬各十六，琴十，瑟四，搏拊四，柷敔各一，壎四，篪四，簫八，笙八，笛四，應鼓一；歌工十二；協律郎一從執麾以引之。七年復增籥四，鳳笙四，壎用六，搏拊用二，共七十二人。舞則武舞生六十二人，引舞二人，各執干戚；文舞生六十二人，引舞二人，各執羽籥；舞師二人執節以引之。共一百三十人。惟文廟樂生六十人，編鐘、編磬各十六，琴十，瑟四，搏拊四，柷敔各一，壎四，篪四，簫八，笙八，笛四，大鼓一；歌工十。六年鑄太和鐘。其制，仿宋景鐘。以九九為數，高八尺一寸。拱以九龍，柱以龍虡，建樓於圜丘齋宮之東北，懸之。郊祀，駕動則鐘聲作。升壇，鐘止，眾音作。禮畢，升輦，鐘聲作。俟導駕樂作，乃止。十七年改鑄，減其尺十之四焉。

朝賀。洪武三年定丹陛大樂：簫四，笙四，箜篌四，方響四，頭管四，龍笛四，琵琶四，闉六，杖鼓二十四，大鼓二，板二。二十六年又定殿中韶樂：簫十二，笙十二，排簫四，橫笛十二，壎四，篪四，琴十，瑟四，編鐘二，編磬二，應鼓二，柷一，敔一，捕拊二，丹陛大樂：戲竹二，簫十二，笙十二，笛十二，頭管十二，闉八，琵琶八，二十弦八，方響二，鼓二，拍板八，杖鼓十二。命婦朝賀中宮，設女樂：戲竹二，簫十四，笙十四，笛十四，頭管十四，闉十，琵琶八，二十弦八，方響六，鼓五，拍板八，杖鼓十二。正旦、冬至、千秋凡三節。其後太皇太后、皇太后並用之。朔望朝參：戲竹二，簫四，笙四，笛四，頭管四，闉二，琵琶二，二十弦二，方響一，鼓一，拍板二，杖鼓六。

大宴。洪武元年定殿內侑食樂：簫六，笙六，歌工四。丹陛大樂：戲竹二，簫四，笙四，琵琶六，闉六，箜篌四，方響四，頭管四，龍笛四，杖鼓二十四，大鼓二，板二。文武二舞樂器：笙二，橫管二，闉二，杖鼓二，大鼓一，板一。四夷舞樂：腰鼓二，琵琶二，胡琴二，箜篌二，頭管二，羌笛二，闉二，水盞一，板一。二十六年又定殿內侑食樂：祝一，敔一，搏拊一，琴四，瑟二，簫四，笙四，笛四，壎二，篪二，排簫一，鐘一，磬一，應鼓一。丹陛大樂：戲竹二，簫四，笙四，頭管二，琵琶二，闉二，二十弦二，方響二，杖鼓八，鼓一，板一。迎膳樂：戲竹二，笙二，笛四，頭管二，闉二，杖鼓十，鼓一，板一。進膳樂：笙二，笛二，杖鼓八，鼓一，板一。太平清樂：笙四，笛四，頭管二，闉四，方響一，杖鼓八，小鼓一，板一。

樂工舞士服色之制。郊廟，洪武元年定；朝賀，洪武三年定。文武兩舞：武舞士三十二人，左干右戚，四行，行八人，舞作發揚蹈厲坐作擊刺之狀，舞師二人執旌以引之；文舞士三十二人，左籥右翟，四行，行八人，舞作進退舒徐揖讓升降之狀，舞師二人執翿以引之。四夷之舞：舞士十六人，四行，行四人，舞作拜跪朝謁喜躍俯伏之狀，舞師二人執幢以引之。

此祭祀朝賀之樂舞器服也。

當太祖時，前後稍有增損。樂章之鄙者，命儒臣易其詞。二郊之作，太祖所親製。後改合祀，其詞復更。太社稷奉仁祖配，亦更製七奏。嘗諭禮臣曰：「古樂之詩，章和而正。後世之詩，章淫以誇。故一切諛詞艷曲，皆棄不取。」嘗命儒臣撰回鑾樂歌，所奏《神降祥》、《神貺》、《酣酒》、《色荒》、《禽荒》諸曲，凡三十九章，命曰《御鑾歌》，皆寓諷諫之意。然當時作者，惟務明達易曉，非能如漢、晉間詩歌，鏗鏘雅健，可錄而誦也。殿中韶樂，其詞出於教坊俳優，多乖雅道。十二月樂歌，按月律以奏，及進膳、迎膳等曲，皆用樂府、小令、雜劇為娛戲。流俗喧嘵，淫哇不逞。太祖所欲屏者，顧反設之殿陛間不為怪也。

永樂十八年，北京郊廟成。其合祀合享禮樂，一如舊制。更定宴饗樂舞：初奏《上萬壽之曲》，《平定天下之舞》；二奏《仰天恩之曲》，《撫四夷之舞》；三奏《感地德之曲》，《車書會同之舞》；四奏《民樂生之曲》，《表正萬邦之舞》；五奏《感皇恩之曲》，《天命有德之舞》；六奏《慶豐年之曲》；七奏《集禎應之曲》；八奏《永皇圖之曲》；九奏《樂太平之曲》。奏曲膚淺，舞曲益下俚。景泰元年，助教劉翔上書指其失。請敕儒臣推演道德教化之意，君臣相與之樂，作為詩章，協以律呂，如古《靈臺》、《辟雍》、《清廟》、《湛露》之音，以振勵風教，備一代盛典。時以襲用既久，卒莫能改。其後教坊司樂工所奏中和韶樂，且多不諧者。成化中，禮官嘗請三倍其額，博教而約取之。

弘治之初，孝宗親耕耤田，教坊司以雜劇承應，間出狎語。都御史馬文升厲色斥去。給事中胡瑞嘗言：「御殿受朝，典禮至大，而殿中中和韶樂乃屬之教坊司，嶽鎮海瀆，三年一祭，乃委之神樂觀樂舞生，褻神明，傷大體。望敕廷臣議，岳瀆等祭，當以縉紳從事。中和韶樂，擇民間子弟肆習，設官掌之。年久則量授職事。」帝以奏樂遣祭，皆國朝舊典，不能從也。馬文升為尚書，因災異陳言，其一訪名儒以正雅樂，事下禮官。禮官言：「高皇帝命儒臣考定八音，修造樂器，參定樂章。其登歌之詞，多自裁定。但歷今百三十餘年，不復校正，音律舛訛，釐正宜急。且太常官恐未足當製器協律之任。乞詔下諸司，博求中外臣工及山林有精曉音律者，禮送京師。會禮官熟議至當，然後造器正音，庶幾可以復祖制，致太和。」帝可其奏。末年詔南京及各王府，選精通樂藝者詣京師，復以禮官言而罷。

正德三年，武宗諭內鐘鼓司康能等曰：「慶成大宴，華夷臣工所觀瞻，宜舉大樂。邇者音樂廢缺，無以重朝廷。」禮部乃請選三院樂工年壯者，嚴督肄之，仍移各省司取藝精者赴京供應。顧所隸益猥雜，筋斗百戲之類日盛於禁廷。既而河間等府奉詔送樂戶，居之新宅。樂工既得幸，時時言居外者不宜獨逸，乃復移各省司所送技精者於教坊。於是乘傳續食者又數百人，俳優之勢大張。臧賢以伶人進，與諸佞倖角寵竊權矣。

嘉靖元年，御史汪珊請屏絕玩好，令教坊司毋得以新聲巧技進。世宗嘉納之。是時更定諸典禮，因亦有志於樂。建觀德殿以祀獻帝，如協律郎肄樂供祀事。後建世廟成，改殿曰崇先。乃親製樂章，命大學士費宏等更定曲名，以別於太廟。其迎神曰《永和之曲》。初獻曰《清和之曲》，亞獻曰《康和之曲》，終獻曰《沖和之曲》，徹饌曰《泰和之曲》，送神曰《寧和之曲》。宏等復議，獻皇生長太平，不尚武功，其三獻皆當用《文德舞》。從之。已而太常復請，乃命禮官會張璁議。璁言：「樂舞以佾數為降殺，不聞以武文為偏全。使八佾之制，用其文而去其武，則兩階之容，得其左而闕其右。是皇上舉天子禮樂，而自降殺之矣。」乃從璁議，仍用二舞。

九年二月，始祈穀於南郊。帝親製樂章，命太常協於音譜。是年，始祀先蠶，下禮官議樂舞。禮官言：「先蠶之祀，周、漢所同。其樂舞儀節，經史不載。唐開元先蠶儀注，大樂令設宮縣於北郊壇壝內，諸女工咸列於后，則祀先蠶用女樂可知。《唐六典》，宮縣之舞八佾，軒縣之舞六佾，則祀先蠶用八佾又可知。然止言舞生冠服，而不及舞女冠服。陳暘《樂書享先蠶圖》下，止有《宮架登歌圖》，而不及舞。夫有樂有舞，雖祀禮之常，然周、漢制度既不可考，宋祀先蠶，代以有司，又不可據。惟開元略為近古，而陳氏《樂書》考據亦明。前享先農，既以佾數不足，降八為六，則今祀先蠶，止用樂歌，不用樂舞，亦合古制。且以見少殺先農之禮。」帝以舞非女子事，罷不用。使議樂女冠服以聞。禮官言：「北郊陰方，其色尚黑。同色相感，事神之道。漢蠶東郊，魏蠶西郊，色皆尚青，非其色矣。樂女冠服宜黑。」乃用樂六奏，去舞。其樂女皆黑冠服，因定享先蠶樂章。

又以祀典方釐定南北郊，復朝日夕月之祭，命詞臣取洪武時舊樂歌，一切更改。禮官因請廣求博訪，有如宋胡瑗、李照者，具以名聞。授之太常，考定雅樂。給事中夏言乃以致仕甘肅行太僕寺丞張鶚應詔。命趣召之。既至，言曰：

大樂之正，乃先定元聲。元聲起自冥罔既覺之時，亥子相乘之際。積絲成毫，積毫成釐，積釐成分。一時三十分，一日十二時。故聲生於日，律起於辰。氣在聲先，聲從氣後。若拘於器以求氣，則氣不能致器，而反受制於器，何以定黃鐘、起曆元？須依蔡元定，多截竹以擬黃鐘之律，長短每差一分。冬至日按律而候，依法而取。如眾管中先飛灰者，即得元氣。驗其時刻，如在子初二刻，即子初一刻移於初二刻矣；如在正二刻，即子正一刻移於正二刻矣。顧命知歷官一人，同臣參候，庶幾元聲可得，而古樂可復。

又言：

古人製為十六編鐘，非徒事觀美，蓋為旋宮而設。其下八鐘，黃鐘、大呂、太簇、夾鐘、姑洗、仲呂、蕤賓、林鐘是已；其上八鐘，夷則、南呂、無射、應鐘、黃鐘、大呂、太簇是已。近世止用黃鐘一均，而不遍具十六鐘，古人立樂之方已失。況太常止以五、凡、工、尺、上、一、四、六、勾、合字眼譜之，去古益遠。且如黃鐘為合似矣，其以大呂為下四，太簇為高四，夾鐘為下一，姑洗為高一，夷則為下工，南呂為高工之類，皆以兩律兼一字，何以旋宮取律，止黃鐘一均而已。

且黃鐘、大呂、太族、夾鐘為上四清聲。蓋黃鐘為君，至尊無比。黃鐘為宮，則十一律皆從而受制，臣民事物莫敢凌犯焉。至於夾鐘為宮，則下生無射為徵，無射上生仲呂為商，仲呂下生黃鐘為羽。然黃鐘正律聲長，非仲呂為商三分去一之次。所以用黃鐘為羽，必用子聲，即上黃六之清聲，正為不敢用黃鐘全聲，而用其半耳。姑洗以下之均，大率若此。此四清聲之所由立也。編鐘十六，其理亦然。

宋胡瑗知此義，故四清聲皆小其圍徑以就之。然黃鐘、太簇二聲雖合，大呂、夾鐘二聲又非，遂使十二律、五聲皆不得正。至於李照、范鎮止用十二律，不用四清聲，其合於三分損益者則和矣。夷則以降，其臣民事物，安能尊卑有辨，而不相凌犯耶？

臣又考《周禮》，圜鐘、函鐘、黃鐘、天地人三宮之說，有薦神之樂，有降神之樂。所為薦神之樂者，乃奏黃鐘，歌大呂，子丑合也，舞《雲門》以祀天神。乃奏太簇，歌應鐘，寅亥合也，舞《咸池》以祀地祇。乃奏姑洗，歌南呂，辰酉合也，舞《大韶》以祭四望。乃奏蕤賓，歌林鐘，午未合也，舞《大夏》以祭山川。乃奏夷則，歌小呂，巳申合也，舞《大武》以享先祖，舞《大濩》以享先妣。所謂降神之樂者，冬至祀天圜丘，則以圜鐘為宮，黃鐘為角，太簇為徵，姑洗為羽，是三者陽律相繼。相繼者，天之道也。夏至祭地方丘，則以函鐘為宮，夾鐘為角，姑洗為徵，南呂為羽，是三者陰呂相生。相生者，地之功也。祭宗廟，以黃鐘為宮，大呂為角，太簇為徵，夾鐘為羽，是三者律呂相合。相合者，人之情也。

且圜鐘，夾鐘也。生於房心之氣，為天地之明堂，祀天從此起宮，在琴中角絃第十徽，卯位也。函鐘，林鐘也。生於坤位之氣，在井東輿鬼之外，主地祇，祭地從此起宮，在琴中徽絃第五徽，未位也。黃鐘，生於虛危之氣，為宗廟，祭人鬼從此起宮，在琴中宮絃第三徽，子位也。至若六變而天神降，八變而地祇格，九變而人鬼享，非有難易之分。蓋陽數起子而終於少陰之申，陰數起午而終於少陽之寅。圜鐘在卯，自卯至申六數，故六變而天神降。函鐘在未，自未至寅八數，故八變而地祇格。黃鐘在子，自子至申九數，故九變而人鬼享。此皆以本元之聲，召本位之神，故感通之理速也。或者謂自漢以來，天地鬼神聞新聲習矣，何必改作。不知自人觀天地，則由漢迄今千七百年；自天地觀，亦頃刻間耳。自今正之，猶可及也。

併進所著樂書二部。其一曰《大成樂舞圖譜》，自琴瑟以下諸樂，逐字作譜。其一曰《古雅心談》，列十二圖以象十二律。圖各有說。又以琴為正聲，樂之宗系。凡郊廟大樂，分註琴絃定徽，各有歸旨。且自謂心所獨契，斲輪之妙，有非口所能言者。

疏下禮部。禮官言：「音律久廢，太常諸官循習工尺譜，不復知有黃鐘等調。臣等近奉詔演習新定郊祀樂章，間問古人遺制，茫無以對。今鶚謂四清聲所以為旋宮，其註絃定徽，蓋已深識近樂之弊。至欲取知曆者，互相參考，尤為探本窮源之論。似非目前司樂者所及。」乃授鶚太常寺丞，令詣太和殿較定樂舞。

鶚遂上言：「《周禮》有郊祀之樂，有宗祀之樂。尊親分殊，聲律自別。臣伏聽世廟樂章，律起林鐘，均殊太廟。臣竊異之。蓋世廟與太廟同禮，而林鐘與黃鐘異樂。函鐘主祀地祇，位寓坤方，星分井鬼，樂奏八變，以報資生之功。故用林鐘起調，林鐘畢調也。黃鐘主祀宗廟，位分子野，星隸虛危，樂奏九成，以報本源之德。故用黃鐘起調，黃鐘畢調也。理義各有歸旨，聲數默相感通。況天地者父母之象，大君者宗子之稱。今以祀母之樂，奏以祀子，恐世廟在天之靈，必不能安且享矣。不知譜是樂者，何所見也。臣觀舊譜樂章，字用黃鐘，聲同太廟。但審聽七聲，中少一律，今更補正。使依奏格，則祖孫一氣相為流通，函黃二宮不失均調。尊親之分兩得，神人之心胥悅矣。」詔下禮官。

李時等覆奏，以為：「鶚所言，與臣等所聞於律呂諸書者，深有所合。蓋黃鐘一調，以黃鐘為宮，太簇為商，姑洗為角，蕤賓為變徵，林鐘為徵，南呂為羽，應鐘為變宮。舊樂章用合，用四，用一，用尺，用工。去蕤賓之勾，而越次用再生黃鐘之六，此舊樂章之失也。若林鐘一調，則以林鐘為宮，南呂為商，應鐘為角，大呂之半聲為變徵，太簇之半聲為徵，姑洗之半聲為羽，蕤賓之半聲為變宮。邇者沈居敬更協樂章，用尺，用合，用四，用一，用工，用六。夫合，黃鐘也；四，太簇之正聲也；一，姑洗之正聲也；六，黃鐘之子聲也。以林鐘為宮，而所用為角徵羽者，皆非其一均之聲，則謬甚矣。況林鐘一調，不宜用於宗廟，而太廟與世廟，不宜異調，鶚見尤真。自今宜用舊協音律，惟加以蕤賓勾聲，去再生黃鐘之六，改用應鐘之凡，以成黃鐘一均，庶於感格之義，深有所補。」

乃命鶚更定廟享樂音，而逮治沈居敬等。鶚尋譜定帝社稷樂歌以進。詔嘉其勤，晉為少卿，掌教雅樂。

夏言又引古者龍見而雩，命樂正習盛樂，舞皇舞。請依古禮，定大雩之制。當三獻禮成之後，九奏樂止之時，皛括《雲漢》詩辭，製為《雲門》一曲，使文武舞士並舞而合歌之。帝可其議。

時七廟既建，樂制未備，禮官因請更定宗廟雅樂，言：「德、懿、熙、仁四祖久祧，舊章弗協。太祖創業，太宗定鼎，列聖守成。當有頌聲，以對越在天，垂之萬蜺。若特享，若祫享，若大祫，詩歌頌美，宜命儒臣撰述，取自上裁。其樂器、樂舞、各依太廟成式，備為規制。」制可。已而尊獻帝為睿宗，祔享太廟。於是九廟春特、三時祫、季冬大祫樂章，皆更定焉。

十八年巡狩興都，帝親製樂章，享上帝於飛龍殿，奉皇考配。其後，七廟火，復同堂之制，四時歲祫，樂章器物仍如舊制。初增七廟樂官及樂舞生，自四郊九廟暨太歲神祇諸壇，樂舞人數至二千一百名。後稍裁革，存其半。

張鶚遷太常卿，復申前說，建白三事：一請設特鐘、特磬以為樂節；一請復宮縣以備古制；一請候元氣以定鐘律。事下禮官，言：「特鐘、特磬宜造樂懸，在廟廷中，周旋未便，不得更製。惟黃鐘為聲氣之元，候氣之法，實求中氣以定中聲，最為作樂本原。其說，若重室墐戶，截管實灰，覆緹，按曆氣至灰飛，證以累黍，具有成法可依。其法，築室於圜丘外垣隙地，選知歷候者往相其役，待稍有次第，然後委官考驗。」從之。仍詔取山西長子縣羊頭山黍，大小中三等各五斗，以備候氣定律。

明自太祖、世宗，樂章屢易，然鐘律為制作之要，未能有所講明。呂懷、劉濂、韓邦奇、黃佐、王邦直之徒著書甚備，職不與典樂，託之空言而已。張鶚雖因知樂得官，候氣終屬渺茫，不能準以定律。弘治中，莆人李教授文利，著《律呂元聲》，獨宗《呂覽》黃鐘三寸九分之說。世宗初年，御史范永鑾上其書，其說與古背，不可用。嘉靖十七年六月，遼州同知李文察進所著樂書四種，禮官謂於樂理樂書多前人所未發者。乃授文察為太常典簿，以獎勸之。而其所云：「按人聲以考定五音」者，不能行也。神宗時，鄭世子載堉著《律呂精義》、《律學新說》、《樂舞全譜》共若干卷，具表進獻。崇禎六年，禮部尚書黃汝良進《昭代樂律志》。宣付史館，以備稽考，未及施行。


○樂章一

洪武元年圜丘樂章。

迎神，《中和之曲》：昊天蒼兮穹窿，廣覆燾兮龐洪。建圜丘兮國之陽，合眾神兮來臨之同。念螻蟻兮微衷，莫自期兮感通。思神來兮金玉其容，馭龍鸞兮乘雲駕風。顧南郊兮昭格，望至尊兮崇崇。

奠玉帛，《肅和之曲》：聖靈皇皇，敬瞻威光。玉帛以登，承筐是將。穆穆崇嚴，神妙難量。謹茲禮祭，功徵是皇。

進俎，《凝和之曲》：祀儀祗陳，物不於大。敢用純犢，告於覆載。惟茲菲薦，恐未周完。神其容之，以享以觀。

初獻，《壽和之曲》：眇眇微躬，何敢請於九重，以煩帝聰。帝心矜兮，有感而通。既俯臨於几筵，神繽紛而景從。臣雖愚蒙，鼓舞歡容，乃子孫之親祖宗。酌清酒兮在鐘，仰至德兮玄功。

亞獻，《豫和之曲》：荷天之寵，眷駐紫壇。中情彌喜，臣庶均懽。趨蹌奉承，我心則寬。再獻御前，式燕且安。

終獻，《熙和之曲》：小子於茲，惟父天之思，惟恃天之慈，內外殷勤。何以將之？奠有芳齊，設有明粢。喜極而抃，奉神燕娭。禮雖止於三獻，情悠長兮遠而。

徹饌，《雍和之曲》：烹飪既陳，薦獻斯就。神之在位，既歆既右。群臣駿奔，徹茲俎豆。物倘未充，尚幸神宥。

送神，《安和之曲》：神之去兮難延，想遐袂兮翩翩。萬靈從兮後先，衛神駕兮回旋。稽首兮瞻天，雲之衢兮眇然。

望燎，《時和之曲》：焚燎於壇，燦爛晶熒。幣帛牲黍，冀徹帝京。奉神於陽，昭祀有成。肅然望之，玉宇光明。

洪武八年御製圜丘樂章。

迎神：仰惟兮昊穹，臣率百職兮迓迎。幸來臨兮壇中，上下護衛兮景從。旌幢繚繞兮四維，重悅聖心兮民獲年豐。

奠玉帛：民依時兮用工，感帝德兮大化成功。臣將兮以奠，望納兮微衷。

進俎：庖人兮列鼎，肴羞兮以成。方俎兮再獻，願享兮以歆。

初獻：靈兮皇皇，穆嚴兮金床。臣令樂舞兮景張，酒行初獻兮捧觴。

亞獻：載斟兮再將，百辟陪祀兮具張。感聖情兮無已，拜手稽首兮願享。

終獻：三獻兮樂舞揚，肴羞具納兮氣藹而芳。光朗朗兮上方，況日吉兮時良。

徹饌：粗陳菲薦兮神喜將，感聖心兮何以忘。民福留兮佳氣昂，臣拜手兮謝恩光。

送神：旌幢燁燁兮雲衢長，龍車鳳輦兮駕飛揚。遙瞻冉冉兮去上方，可見烝民兮永康。

望燎：進羅列兮詣燎方，炬焰發兮煌煌。神變化兮物全於上，感至恩兮無量。

洪武二年方丘樂章。

迎神，《中和之曲》：坤德博厚，物資以生。承天時行，光大且寧。穆穆皇祇，功化順成。來御方丘，嚴恭奉迎。

奠玉帛，《肅和之曲》：地有四維，大琮以方；土有正色，制幣以黃。敬存於中，是薦是將。奠之几筵，臨鑒洋洋。

進俎，《凝和之曲》：奉將純牡，其牡童犢。烹飪既嚴，登俎惟肅。升壇昭薦，神光下燭。眷佑邦家，報效惟篤。

初獻，《壽和之曲》：午為盛陽，陰德初萌。天地相遇，品物光榮。吉日令辰，明祀攸行。進以醇醴，展其潔清。

亞獻，《豫和之曲》：至廣無邊，道全持載。山嶽所憑，海瀆咸賴。民次水土，既安且泰。酌酒揭虔，功德惟大。

終獻，《熙和之曲》：庸眇之資，有此疆宇。匪臣攸能，仰承佑助。恩崇父母，臣懽鼓舞。八音宣揚，疊侑明醑。

徹饌，《雍和之曲》：牲牷在俎，籩豆有實。臨之蕣蚃，匪惟飲食。登歌乃徹，薦獻爰畢。執事奉承，一其嚴粟。

送神，《安和之曲》：神化無方，妙用難量。其功顯融，其禮攸長。飆輪云旋，龍探鸞翔。拜送稽首，瞻禮餘光。

望瘞，《時和之曲》：牲醴制幣，餕饌惟馨。瘞之於坎，以達坤靈。奉神於陰，典禮是程。企而望之，厚壤寬平。

洪武八年御製方丘樂章。

迎神：仰皇祇兮駕來，川嶽從迎兮威靈備開，香煙繚繞兮神臨御街。漸升壇兮穆穆，靄瑞氣兮應結樓臺。以微衷兮率職，幸望聖悅兮心諧。但允臣兮固請，願嘉烝民兮永懷。

奠玉帛：臣奉兮以筐，玉帛是進兮歲奠以常。百辟陪祀兮珮聲琅瑯。惟南薰兮解慍，映燎炎兮煌煌。

進俎：庖人兮凈湯，大烹牲兮氣靄而芳。以微衷兮獻上，曰享兮曰康。

初獻：初獻行兮捧觴，聖靈穆穆兮洋洋。為烝民兮永康，鑒豐年兮耿光。

亞獻：雜肴羞兮已張，法前王兮典章。臣固展兮情悃，用斟醴兮載觴。

終獻：爵三獻兮禮將終，臣心眷戀兮無窮。恐肴羞兮未具，將何報兮神功。

徹饌：俎豆徹兮神熙，鸞輿駕兮旋歸。百神翼翼兮雲衣。敬奉行兮弗敢違。

送神：祥風興兮悠悠，雲衢開兮民福留。歲樂烝民兮大有，想洋洋兮舉觴載酒。

望瘞：肴羞玉帛兮瘞坎中，遙瞻隱隱兮龍旗從。祀事成兮盡微衷，感厚德兮民福雍雍。

洪武十二年合祀天地樂章。

迎神，《中和之曲》：荷蒙天地兮君主華夷，欽承踴躍兮備筵而祭，誠惶無已兮寸衷微，仰瞻俯首兮惟願來期。想龍翔鳳舞兮慶雲飛，必昭昭穆穆兮降壇壝。

奠玉帛，《肅和之曲》：天垂風露兮雨澤霑，黃壤氤氳兮氣化全。民勤畝兮束帛鮮，臣當設宴兮奉來前。

進俎以後，咸同八年圜丘詞。

嘉靖九年復定分祀圜丘樂章。

迎神，《中和之曲》：仰惟玄造兮於皇昊穹，時當肇陽兮大禮欽崇。臣惟蒲柳兮螻蟻之衷，伏承春命兮職統群工。深懷愚昧兮恐負洪德，爰遵彞典兮勉竭微衷。遙瞻天闕兮寶輦臨壇，臣當稽首兮祗迓恩隆。百辟陪列兮舞拜於前，萬神翊衛兮以西以東。臣俯伏迎兮敬瞻帝御，願垂歆鑒兮拜德曷窮。

奠玉帛，《肅和之曲》龍輿既降兮奉禮先，爰有束帛兮暨瑤瑄。臣謹上獻兮進帝前，仰祈聽納兮荷蒼乾。

進俎，《凝和之曲》：肴羞珍饌兮薦上玄，庖人列鼎兮致精虔。臣盍祗獻兮馨醴牷，願垂歆享兮民福淵。

初獻，《壽和之曲》：禮嚴初獻兮奉觴，臣將上進兮聖皇。聖皇垂享兮穆穆，臣拜手兮何以忘。

亞獻，《豫和之曲》：禮觴再舉兮薦玉漿，帝顏歆悅兮民福昂。民生有賴兮感上蒼，臣惟鞠拜兮荷恩長。

終獻，《熙和之曲》：三獻兮禮告成，一念微衷兮露悃情。景張樂舞兮響鍠鋐，仰瞻聖容兮俯錫恩泓。

徹饌，《雍和之曲》：祀禮竣兮精意禋，三獻備兮誠已申。敬徹弗遲兮肅恭寅，恐多弗備兮惟賴洪仁。

送神，《清和之曲》：禋事訖終兮百辟維張，帝垂歆鑒兮沐澤汪洋。龍車冉冉兮寶駕旋雲，靈風鼓舞兮瑞露清瀼。洪恩浩蕩兮無以為酬，粗陳菲薦兮已感歆嘗。香氣騰芳兮上徹帝座，仰瞻聖造兮賜福群方。臣同率土兮載懽載感，祗回寶輦兮鳳嘯龍翔。誠惶誠恐兮仰戀彌切，願福生民兮永錫亨昌。

望燎，《時和之曲》：龍駕寶輦兮昇帝鄉，御羞菲帛兮奉燎方。環珮鏗鏘兮羅壇壝，炬焰特舉兮氣輝煌。生民蒙福兮聖澤霑，臣荷眷佑兮拜謝恩光。

嘉靖九年復定方丘樂章。

迎神，《中和之曲》：俯瞻兮鳳輦來，靈風兮拂九垓。川嶽從兮後先，百辟列兮襄陪。臣拜首兮迓迎，願臨享兮幸哉。

奠玉帛，《廣和之曲》：祀禮有嚴兮奉虔，玉帛在笥兮來前。皇靈垂享兮以納，烝民率土兮樂豐年。

進俎，《咸和之曲》：肴羞馨兮氣芳，庖人奉役兮和湯。奉進兮皇祗歆慰，臣稽首兮敬將。

初獻，《壽和之曲》：酒行初獻兮樂舞張，齊醴明潔兮氙香。願垂享兮以歆，生民安兮永康。

亞獻，《安和之曲》：載獻兮奉觴，神顏和懿兮以嘗。功隆厚載兮配天，民感德兮無量。

終獻，《時和之曲》：三進兮玉露清，百職奔繞兮佩環鳴。鳧鐘鷺鼓兮韻錚鍧，願留福兮群生。

徹饌，《貞和之曲》：禮告終兮徹敢違，深惟一念兮誠意微。神垂博容兮聽納，恐未備兮惟慈依。

送神，《寧和之曲》：禮成兮誠已伸，駕還兮法從陳。靈祇列兮以隨，百辟拜兮恭寅。望坤宮兮奉辭，願普福兮烝民。

望燎，曲同《寧和》。

洪武三年朝日樂章。二十一年罷。

迎神，《熙和之曲》：吉日良辰，祀典式陳。純陽之精，惟是大明。濯濯厥靈，昭鑒我心。以候以迎，來格來歆。

奠幣，《保和之曲》：靈旗蒞止，有赫其威。一念潛通，幽明弗違。有幣在篚，物薄而微。神兮安留，尚其享之。

初獻，《安和之曲》：神兮我留，有薦必受。享祀之初，奠茲醴酒。晨光初升，祥徵應候。何以侑觴，樂陳雅奏。

亞獻，《中和之曲》：我祀維何？奉茲犧牲，爰酌醴齊，貳觴載升。洋洋如在，式燕以寧。庶表微衷，交於神明。

終獻，《肅和之曲》：執事有嚴，品物斯祭，稷非馨，式將其意。薦茲酒醴，成我常祀。神其顧歆，永言樂只。

徹饌，《凝和之曲》：春祈秋報，率為我民。我民之生，賴於爾神。維神佑之，康寧是臻。祭祀云畢，神其樂忻。

送神，《壽和之曲》：三獻禮終，九成樂作。神人以和，既燕且樂。雲車風馭，靈光昭灼。瞻望以思，邈彼寥廓。

望燎，《豫和之曲》：俎豆既徹，禮樂已終。神之云旋，倏將焉從。以望以燎，庶幾感通。時和歲豐，維神之功。

嘉靖九年復定朝日樂章。

迎神，《熙和之曲》：仰瞻兮大明，位奠兮王宮。時當仲春兮氣融，爰遵祀禮兮報功。微誠兮祈神昭鑒，願來享兮迓神聰。

奠玉帛，《凝和之曲》：神靈壇兮肅其恭，有帛在篚兮赤琮。奉神兮祈享以納，予躬奠兮忻以顒。

初獻，《壽和之曲》：玉帛方奠兮神歆，酒行初獻兮舞呈。齊芳馨兮犧色騂，神容悅兮鑒予情。

亞獻，《時和之曲》：二齊昇兮氣芬芳，神顏怡和兮喜將。予令樂舞兮具張，願垂普照兮民康。

終獻，《保和之曲》：殷勤三獻兮告成，群職在列兮周盈。神錫休兮福民生，萬世永賴兮神功明。

徹饌，《安和之曲》：一誠盡兮予心懌，五福降兮民獲禧。仰九光兮誠已申，終三獻兮徹敢遲。

送神，《昭和之曲》：祀禮既周兮樂舞揚，神享以納兮還青鄉。予當拜首兮奉送，願恩光兮普萬方。永耀熹明兮攸賴，烝民咸仰兮恩光。

望燎之曲：睹六龍兮御駕，神變化兮鳳翥鸞翔。束帛肴羞兮詣燎方，佑我皇明兮基緒隆長。

洪武三年夕月樂章。周天星辰附。二十一年罷。

迎神，《凝和之曲》：吉日良辰，祀典式陳。太陰夜明，以及星辰。濯濯厥靈，昭鑒我心以候以迎，來格來歆。四年，星辰別祀，改「以及星辰」句為「惟德孔神」。

奠帛以下，咸同朝日。

嘉靖九年復定夕月樂章。

迎神，《凝和之曲》：陰曰配合兮承陽宗，式循古典兮齋以恭。睹太陰來格兮星辰羅從，予拜首兮迓神容。

初獻，《壽和之曲》：神其來止，有嚴其誠。玉帛在篚，清酤方盈。奉而奠之，願鑒微情。夫祀兮云何？祈佑兮群氓。

亞獻，《豫和之曲》：二觴載斟，樂舞雍雍。神歆且樂，百職惟供。願順軌兮五行，祈民福兮惟神必從。

終獻，《康和之曲》：一誠以申，三舉金觥。鐘鼓鍧鍧，環珮琤琤。鑒予之情，願永保我民生。

徹饌，《安和之曲》：禮樂肅具，精意用申。位坎居歆，納茲藻蘋。徹之弗遲，儀典肅陳。神其鑒之，佑我生民。

送神，《保和之曲》：禮備告終兮神喜旋，穹碧澄輝兮素華鮮。星辰從兮返神鄉，露氣清兮霓裳蹁躚。

望瘞之曲：肴羞兮束帛，薦之於瘞兮罔敢愆。予拜首兮奉送，願永貺兮民樂豐年。

嘉靖十年，定祈穀樂章。

迎神，《中和之曲》：臣惟穹昊兮民物之初，為民請命兮祀禮昭諸。備筵率職兮祈洪庥，臣衷微眇兮悃懇誠攄。遙瞻駕降兮霽色輝，歡迎鼓舞兮迓龍輿。臣愧菲才兮后斯民，願福斯民兮聖恩渠。

奠玉帛，《肅和之曲》：烝民勤職兮農事顓，蠶工亦慎兮固桑阡。玉帛祗奉兮暨豆籩，仰祈大化兮錫以豐年。

進俎，《咸和之曲》：鼎烹兮氣馨，香羞兮旨醽。帝垂享兮以歆，烝民蒙福兮以寧。

初獻，《壽和之曲》：禮嚴兮初獻行，百職趨蹌兮佩琤鳴。臣謹進兮玉觥，帝心歆鑒兮歲豐亨。

亞獻，《景和之曲》：二觴舉兮致虔，清醴載斟兮奉前。仰音容兮忻穆，臣感聖恩兮實拳拳。

終獻，《永和之曲》：三獻兮一誠微，禋禮告成兮帝鑒是依。烝民沐德兮歲豐禨，臣拜首兮竭誠祈。

徹饌，《凝和之曲》：三獻周兮肅乃儀，俎豆敬徹兮弗敢遲。願留福兮丕而，曰雨曰暘兮若時。

送神，《清和之曲》：祀禮告備兮帝鑒彰，臣情上達兮感昊蒼。雲程肅駕兮返帝鄉，臣荷恩眷兮何以忘。祥風瑞靄兮彌壇壝，烝民率土兮悉獲豐康。

望燎，《太和之曲》：遙睹兮天衢長，邈彼寥廓兮去上方。束帛薦火兮升聞，悃愊通兮沛澤長。樂終九奏兮神人以和，臣同率土兮咸荷恩光。

嘉靖十七年，定大饗樂章。

迎神，《中和之曲》：於皇穆清兮弘覆惟仁，既成萬寶兮惠此烝民。祗受厥明兮欲報無因，爰稽古昔兮式展明禋。肅肅廣庭兮遙遙紫旻，笙鏞始奏兮祥風導雲。臣拜稽首兮中心孔勤，爰瞻寶輦兮森羅萬神。庶幾昭格兮眷命其申，徘徊顧歆兮鑒我恭寅。

奠玉帛，《肅和之曲》：捧珪幣兮瑤堂，穆將愉兮聖皇。秉予心兮純一，荷帝德兮溥將。

進俎，《凝和之曲》：歲功阜兮庶類成，黍稷飶兮濡鼎馨。敬薦之兮慚菲輕，大禮不煩兮惟一誠。

初獻，《壽和之曲》：金風動兮玉宇澄，初獻觴兮交聖靈。瞻玄造兮懷鴻禎，曷以酬之心怦怦。

亞獻，《豫和之曲》：帝眷我兮居歆，紛繁會兮五音。再捧觴兮莫殫臣心，惟帝欣懌兮生民是任。

終獻，《熙和之曲》：綏萬邦兮屢豐年，眇眇予躬兮實荷昊天。酒三獻兮心益虔，帝命參輿兮勿遽旋。

徹饌，《雍和之曲》：祀禮既洽兮神人肅雍，享帝享親兮勉歆臣衷。惟洪恩兮罔極，儼連蜷兮聖容。

送神，《清和之曲》：《九韶》既成兮金玉鏗鏘，百辟森立兮戚羽期藏。皇天在上兮昭考在旁，嚴父配天兮祗修厥常。殷薦既終兮神去無方，玄雲上升兮鸞鵠參翔。靈光回照兮郁乎芬芳，載慕載瞻兮願錫亨昌。子孫庶民兮惟帝是將，於昭明德兮永懷不忘。

望燎，《時和之曲》：龍輿杳杳兮歸上方，金風應律兮燎斯揚，達精誠兮合靈光。帝廷納兮玉帛將，顧下土兮春不忘，願錫吾民兮長阜康。

嘉靖十八年，興都大饗樂章。

迎神，《中和之曲》：仰高高之在上兮皇穹，冒九圍之遍覆兮罔止西東。王者出王游衍兮必奉天顧，愚臣之此行兮亶荷帡幪。

初獻，《壽和之曲》：於昭帝庥兮臣感恩淵淵，巡省舊籓之地兮實止承天。下情思報兮此心拳拳，瓊卮蒼幣兮捧扣壇前。

亞獻，《敷和之曲》：樂奏兮三成，觴舉兮再呈。帝鑒幾微兮曰爾誠，小臣頓首兮敢不嚴於此精。

終獻，《承和之曲》：臣來茲土，本之思親。思親伊何？昌厥嗣人。嗣人克昌，菲戴帝之臨汝夫何因。

徹饌，《永和之曲》：肅其具兮祀禮行，備彼儀兮樂舞張。退省進止兮臣疏且狂，沐含仁兮何以量。

送神，《感和之曲》：王之狩兮典有禋望，於維柴祀兮首重上蒼。臣情罔殫兮夙夜惶惶，祗伸愚悃兮允賴恩光。遙瞻兮六龍騰翔，帝垂祉兮萬世永昌。

嘉靖十一年，定雩祀樂章，十七年罷。

迎神，《中和之曲》：於穆上帝，爰處瑤宮。咨爾黎庶，覆憫曷窮。旗幢戾止，委蛇雲龍。霖澤斯溥，萬寶有終。

奠幣，《肅和之曲》：神之格思，奠茲文纁。盛樂斯舉，香氣氤氳。精禋孔，徹於紫冥。懇祈膏澤，渥我嘉生。

進俎，《咸和之曲》：百川委潤，名山出雲。愆暘孔熾，膏澤斯屯。祈年於天，載牲於俎。神之格思，報以甘雨。

初獻，《壽和之曲》：有嚴崇祀，日吉辰良。酌彼罍洗，椒馨飶香。元功溥濟，時雨時暘。惟神是聽，綏以多穰。

亞獻，《景和之曲》：皇皇禋祀，孔惠孔明。瞻仰來歆，拜首欽承。有醴維醽，有酒維清，去韶侑獻，肅雍和鳴。聖靈有赫，鑒享精誠。

終獻，《永和之曲》：靈承無斁，駿奔有容。嘉玉以陳，酌鬯以供。禮三再稱，誠一以從。備物致志，申薦彌恭。神昭景貺，佑我耕農。

徹饌，《凝和之曲》：有赫旱，民勞瘁斯。於牲於醴，載舞載詩。禮成三獻，敬徹不遲。神之聽之，雨我公私。

送神，《清和之曲》：爰迪寅清，昭事昊穹。仰祈甘雨，惠我三農。既歆既格，言歸太空。式霑下土，萬方其同。

望燎，《太和之曲》：赤龍旋馭，禮洽樂成。燔燎既舉，昭格精禋。維帝降康，雨施雲行。登我黍稌，溥受厥明。

祭畢，樂舞童群歌《雲門之曲》：景龍精兮時見，測鶉緯兮宵懸。肆廣樂兮鏗鍧，列皇舞兮蹁躚。祈方社兮不莫，薦圭璧兮孔虔。需密雲兮六漠，霈甘澍兮九玄。慰我農兮既渥，錫明昭兮有年。

洪武元年，太社稷異壇同壝樂章。

迎神，《廣和之曲》：五土之靈，百穀之英。國依土而寧，民以食而生。基圖肇建，祀禮修明。神其來臨，肅恭而迎。

奠幣，《肅和之曲》：有國有人，社稷為重。昭事云初，玉帛虔奉。維物匪奇，敬實將之。以斯為禮，冀達明祗。

進俎，《凝和之曲》：崇壇北向，明禋方闡。有潔犧牲，禮因物顯。大房載設，中情以展。景運既承，神貺斯衍。

初獻，《壽和之曲》：太社云，高為山林，深為川澤。崇丘廣衍，亦有原隰。惟神所司，百靈效職。清醴初陳，顒然昭格。句龍配云，平治水土，萬世神功。民安物遂，造化攸同。嘉惠無窮，報祀宜豐。配食尊嚴，國家所崇。太稷云，黍稷稻粱，來牟降祥，為民之天。豐年穰穰，其功甚大，其恩正長。乃登芳齊，以享以將。後稷配云，皇皇后稷，克配於天。誕降嘉種，樹藝大田。生民粒食，功垂萬年。建壇於京，歆茲吉蠲。

亞獻，《豫和之曲》：太社云，廣厚無偏，其體弘兮。德侔坤順，萬物生兮。錫民地利，神化行兮。恭祀告虔，國之禎兮。句龍配云，周覽四方，偉烈昭彰。九州既平，五行有常。壇位以妥，牲醴之將。是崇是嚴，煥然典章。太稷云，億兆林林，所資者穀。雨暘應時，家給人足。倉庾坻京，神介多福。祗薦其儀，昭事維肅。後稷配云，躬勤稼穡，有相之道。不稂不莠，實堅實好。農事開國，王基永保。有年自今，常奉蘋藻。

終獻，《豫和之曲》，詞同亞獻。

徹豆，《雍和之曲》：禮展其勤，樂奏其節。庶品苾芬，神明是達。有嚴執事，俎豆乃徹。穆穆雍雍，均其欣悅。

送神，《安和之曲》：維壇潔清，維主堅貞。神之所歸，依茲以寧。土宇靖安，年穀順成。祀事昭明，永致昇平。

望瘞，《時和之曲》：晨光將發，既侑既歆。瘞茲牲幣，達於幽陰。神人和悅，實獲我心。永久禋祀，其始於今。

洪武十一年，合祭太社稷樂章。

迎神，《廣和之曲》：予惟土穀兮造化工，為民立命兮當報崇。民歌且舞兮朝雍雍，備筵率職兮候迓迎。想聖來兮祥風生，欽當稽首兮告年豐。

初獻，《壽和之曲》：氤氳氣合兮物遂蒙，民之立命兮荷陰功。予將玉帛兮獻微衷，初斟醴薦兮民福洪。

亞獻，《豫和之曲》：予令樂舞兮再捧觴，願神昭格兮軍民康。思必穆穆兮靈洋洋，感恩厚兮拜祥光。

終獻，《熙和之曲》：干羽飛旋兮酒三行，香煙繚繞兮雲旌幢。予今稽首兮忻且惶，神顏悅兮霞彩彰。

徹饌，《雍和之曲》：粗陳微禮兮神喜將，瑯然絲竹兮樂舞揚。願祥普降兮遐邇方，烝民率土兮盡安康。

送神，《安和之曲》：氤氳氤氳兮祥光張，龍車鳳輦兮駕飛揚。遙瞻稽首兮去何方，民福留兮時雨暘。

望瘞，《時和之曲》：捧肴羞兮詣瘞方，鳴鑾率舞兮聲鏗鏘。思神納兮民福昂，予今稽首兮謝恩光。

嘉靖十年，初立帝社稷樂章。

迎神，《時和之曲》：東風兮地脈以融，首務兮稼穡之工。秋祭云：「金風兮萬寶以充，忻成兮稼穡之工。祀神於此兮苑中，願來格兮慰予衷。

初獻，《壽和之曲》：神兮臨止，禮薦清醇。菲幣在笥，初獻式遵。神其鑒茲，享斯藻蘋。我祀伊何？祈報是因。神兮錫祉，則阜吾民。

亞獻。《雍和之曲》：二觴載舉，中此殷勤。神悅兮以納，祥靄兮氤氳。

終獻，《寧和之曲》：禮終兮酒三行，喜茂實兮黍稷粱。農事待兮豐康，予稽首兮以望。

徹饌，《保和之曲》：祀事告終，三獻既周。徹之罔遲，惠注田疇。迓以休貺，庇茲有秋。

送神，《廣和之曲》：耕耨伊首，秋祭云：「耕耨告就。」力事豆籩。粢盛賴之，於此大田。予將以祀，神其少延。願留嘉祉，副我潔虔。肅駕兮雲旋，普予兮有年。

望瘞，曲同。

洪武二年，分祀天神地祇樂章。

迎天神，奏《中和之曲》：吉目良辰，祀典式陳。太歲尊神，雷雨風雲。濯濯厥靈，昭鑒我心。以候以迎，來格來歆。

奠帛以後，咸同朝日。

迎地祇，奏《中和之曲》：吉日良辰，祀典式陳。惟地之祇，百靈繽紛。嶽鎮海瀆，山川城隍，內而中國，外及四方。濯濯厥靈，昭鑒我心。以候以迎，來格來歆。

奠帛以後，咸同朝日。

洪武六年，合祀天神地祗樂章。

迎神，《保和之曲》：吉日良辰，祀典式陳。太歲尊神，雷雨風雲，嶽鎮海瀆，山川城隍。內而中國，外及四方。濯濯厥靈，昭鑒我心。以候以迎。來格來歆。

奠帛以後，咸同朝日。

嘉靖九年，復分祀天神地祇樂章。

迎天神，《保和之曲》：吉日良辰，祀典式陳。景靈甘雨，風雷之神。赫赫其靈，功著生民。參贊玄化，宣布蒼仁。爰茲報祀，鑒斯藻蘋。

奠帛以後，俱如舊。

迎地祇，《保和之曲》：吉日良辰，祀典式陳。靈嶽方鎮，海瀆之神，京畿四方，山澤群真。毓靈分隅，福我生民。薦斯享報，鑒我恭寅。

奠帛以後，亦如舊。

洪武四年，祀周天星辰樂章。

迎神，《凝和之曲》：星辰垂象，布列玄穹，擇茲吉日，祀禮是崇。濯濯厥靈，昭鑒我心。謹候以迎，庶幾來歆。

奠帛，《保和之曲》，詞同朝日。

初獻，《保和之曲》：神兮既留，品物斯薦。奉禮之初，醴酒斯奠。仰惟靈耀，以享以歆。何以侑觴？樂奏八音。

亞獻，《中和之曲》：神既初享，亞獻再升。以酌醴齊，仰薦於神。洋洋在上，式燕以寧。庶表微衷，交於神明。

終獻，《肅和之曲》：神既再享，終獻斯備。不腆菲儀，式將其意。薦茲酒醴，成我常祀。神其顧歆，永言樂只。

徹豆，《豫和之曲》：祀事將畢，神既歆只。徹茲俎豆，以成其禮。惟神樂欣，無間始終。樂音再作，庶在微悰。

送神，《雍和之曲》，詞同朝日。

望燎，《雍和之曲》：神既享祀，靈馭今旋。燎煙既升，神帛斯焚。巍巍霄漢，倏焉以適。拳拳餘衷，瞻望弗及。

嘉靖八年，祀太歲月將樂章。

迎神：吉日良辰，祀典式陳。輔國佑民，太歲尊神。四時月將，功曹司辰。濯濯厥靈，昭鑒我心。以候以迎，來格來歆。

奠帛以後，俱同神祇。

洪武元年宗廟樂章。

迎神，《太和之曲》：慶源發祥，世德惟崇。致我眇躬，開基建功。京都之中，親廟在東。惟我子孫，永懷祖風。氣體則同，呼吸相通。來格來崇，皇靈顯融。

奉冊寶，《熙和之曲》：時享不用維水有源，維木有根。先世積善，福垂後昆。冊寶鏤玉，德顯名尊。祗奉禮文，仰答洪恩。

進俎，《凝和之曲》：時享不用明明祖考，妥神清廟。薦以牲牷，匪云盡孝。願通神明，願成治效。此帝王之道，亦祖考之教。

初獻，《壽和之曲》：德祖廟，初獻云：思皇高祖，穆然深玄。其遠歷年，其神在天。尊臨太室，餘慶綿綿。歆於几筵，有永其傳。懿祖廟初獻云：思皇曾祖，清勤純古。田里韜光，天篤其祜。祐我曾孫，弘開土宇。追遠竭虔，勉遵前矩。熙祖廟初獻云：維我皇祖，淑後貽謀。盛德靈長，與泗同流。發於孫枝，明禋載修。嘉潤如海，恩何以酬。仁祖廟初獻云：惟我皇考，既淳且仁。弗耀其身，克開嗣人。子有天下，尊歸於親。景運維新，則有其因。

亞獻，《豫和之曲》：對越至親，儼然如生。其氣昭明，感格在庭。如見其形，如聞其聲。愛而敬之，發乎中情。

終獻，《熙和之曲》：承先人之德，化家為國。毋曰予小子，基命成績。欲報其德，昊天罔極。殷勤三獻，我心悅懌。

徹豆，《雍和之曲》：樂奏具肅，神其燕嬉。告成於祖，亦右皇妣。敬徹不遲，以終祀禮。祥光煥揚，錫以嘉祉。

送神，《安和之曲》：顯兮幽兮，神運無迹。鸞馭逍遙，安其所適。其靈在天，其主在室。子子孫孫，孝思無斁。

二十一年，更定其初獻合奏，餘並同。

思皇先祖，耀靈於天。源衍慶流，由高逮玄。玄孫受命，追遠其先。明禋世崇，億萬斯年。

永樂以後，改迎神章「致我眇躬」句為「助我祖宗」。又改終獻章首四句為「惟前人之功，肇膺天曆。延及於小子，爰受方國」。餘並同。

嘉靖十五年，孟春九廟特享樂章。

太祖廟。迎神，《太和之曲》：於皇於皇兮仰我聖祖，乃武乃文，攘夷正華，為天下大君。比隆於古，越彼放勛。肇造王業，佑啟予子孫。功德超邁，大室攸尊。首稱春祀，誠敬用申。維神格思，萬世如存。

初獻。《壽和之曲》：薦帛於篚，潔牲於俎，嘉我黍稷，酌我清酤。愚孫毖祀，奠獻初舉。翼翼精誠，對越我皇祖。居然顧歆，永錫純祜。

亞獻，《豫和之曲》：籥舞既薦，八音洋洋，工歌喤喤。醇醴載羞，齊明其將之。永佑於子孫，歲事其承之。俾嗣續克承，百世其保之。

終獻，《寧和之曲》：三爵既崇，禮秩有終。盈溢孚顒，顯相肅雍。惟皇祖格哉，以繹以融，申錫無窮。暨於臣民，萬福攸同。

徹饌，《豫和之曲》：禮畢樂成，神悅人宜。籩豆靜嘉，敬徹不遲。穆穆有容，秩秩有儀。益祗以嚴，矧敢斁於斯。

還宮，《安和之曲》：於皇我祖，陟降在天。清廟翼翼，禋祀首虔。明神既留，寢祏靜淵。介福綏祿，錫胤綿綿。以惠我家邦，於萬斯年。

成祖廟。迎神，《太和之曲》：於惟文皇，重光是宣。克戡內難，轉坤旋乾。外讋百蠻，威行八埏。貽典則於子孫，不忘不愆。聖德神功，格於皇天。作廟奕奕，百世不遷。祀事孔明，億萬斯年。

初獻、亞獻、終獻、徹饌、還宮，俱與太祖廟同。

仁宗廟。迎神，《太和之曲》：明明我祖，盛德天成。至治訏謨，遹駿有聲。專奠致享，惟古經是程。春祀有嚴，以迓聖靈。惟陟降在庭，以賚我思成。

初獻，《壽和之曲》：幣牲在陳，金石在懸。清酒方獻，百執事有虔。明神洋洋，降歆自天。俾我孝孫，德音孔宣。

亞獻，《豫和之曲》：中誠方殷，明神如存。醴齊孔醇，再舉罍尊。福祿穰穰，攸介攸臻。追遠報酬，罔極之恩。

終獻，《寧和之曲》：樂比聲歌，佾舞婆娑。稱彼玉爵，酒旨且多。獻享維終，神聽以和。

徹饌，《雍和之曲》：牷牲在俎，稷黍在簠。孝享多儀，格我皇祖。稱歌進徹，髦士ＡＳＡＳ。孝孫受福，以敷錫於下土。

還宮，《安和之曲》：犆享孔明，物備禮成。於昭在天，以莫不聽。神明即安，維華寢是憑。肇祀迄今，百世祗承。

宣廟、英廟、憲廟俱與仁廟同。

孝廟。迎神，《太和之曲》：列祖垂統，景運重熙。於惟孝皇，敬德允持。用光於大烈，化被烝黎。專廟以享，經禮攸宜。俎豆式陳，庶幾來思。

初獻，《壽和之曲》：粢盛孔蠲，腯肥牲牷。考鼓雰雰，萬舞躚躚。清醑初酌，對越在天。明神居歆，式昭厥虔。

亞獻，《豫和之曲》：祀事孔勤，精意未分。樂感鳳儀，禮虔駿奔。醖齊挹清，載奠瑤尊。神其格思，福祿來臻。

終獻，《寧和之曲》：樂舞既成，獻享維終。明明對越，彌篤其恭。篤恭維何？明德是崇。神之聽之，萬福來同。

徹饌，《雍和之曲》：牲牢醴陳，我享我將，黍稷蘋藻，潔白馨香。徹以告成，降禧穰穰。神錫無疆，祐我萬方。

還宮，《安和之曲》：禮享既洽，神御聿興。廟寢煌煌，以憑以寧。維神匪遐，上下在庭。於寢孔安，永底我烝民之生。

武廟。迎神，《太和之曲》：列祖垂統，景運重熙。於惟武皇，昭德敕威。用剪除奸ＡＴ，大業弗隳。專廟以享，經禮攸宜。俎豆式陳，庶幾來思。

初獻、亞獻、終獻及徹饌、還宮，俱與孝廟同。

睿廟。迎神，《太和之曲》：於穆神皇，秉德凝道。仁厚積累，配於穹昊。流慶顯休，萃於眇躬。施於無窮，以似以續，以光紹我皇宗。惟茲氣始，俎豆是供。循厥典禮，式敬式崇。神其至止，以鑒愚衷。

初獻，《壽和之曲》：制帛牲牢，庶羞芬尞。玉戚朱干，協於韶簫。清醑在筵，中情纏綿。神之格思，儀形僾然。

亞獻，《豫和之曲》：瑤爵再陳，侑以工歌。籥舞蹌蹌，八音諧和。孝思肫肫，感格聖靈。致愨則存，如聞其聲。

終獻，《寧和之曲》：儀式弗踰，奠爵維三。樂舞雍容，以雅以南。仰仁源德澤，嶽崇海淵。願啟我子孫，緝熙光明，維兩儀是參。

徹饌，《雍和之曲》：嘉饌甘只，亦既歆只。登歌迅徹，敬終惟始。維神孔昭，賚永成於孝矣。

還宮，《安和之曲》：幽顯莫測，神之無方。祀事既成，神返諸帝鄉。申發休祥，俾胤嗣蕃昌。宜君兮宜王，歷世無疆。

○九廟時祫樂章

孟夏。迎神，《太和之曲》：序屆夏首兮風氣薰，禮嚴時祫兮拏擊鐘卉鼓。迎群主來合享交欣，於皇列聖正南面，以申崇報皇勳。

初獻，《壽和之曲》：瞻曙色方昕，仰列聖在上，奠金觥而捧幣紋。小孫執盈兮敢不懼慇。

亞獻，《豫和之曲》：思皇祖，仰聖神。來列主，會太宸。時祫修，循古倫。惟聖鑒歆，愚孫忱恂。

終獻，《寧和之曲》：齊醴清兮麥熟新，籩豆潔兮孝念申。仰祖功兮宗德，願降祐兮後人。

徹饌，《雍和之曲》：樂終兮禮成，告玉振兮訖金聲。徹之弗違，以肅精誠。

還宮，《安和之曲》：三獻就兮祖宗鑒享，一誠露兮念維長。思弗盡兮思弗忘，深荷德澤之啟佑，小孫惟賴以餘光。神返宮永安，保家國益昌。

孟秋。迎神：時兮孟秋火西流，感時毖祀兮爽氣回。喜金風兮飄來，仰祖宗兮永慕哉。秋祫是舉兮希鑒歆，小孫恭迓兮捧素裁。

初獻：皇祖降筵，列聖靈聯。執事恐蹎，樂舞蹁躚。小孫捧盈兮敢弗虔。

亞獻：再酌兮玉漿，潔凈兮馨香。祖宗垂享兮錫胤昌，萬歲兮此禮行。

終獻：進酒三觥，歌舞雍韺，鐘鼓轟錚。皇祖列聖，永享愚誠。

徹饌：秋嘗是舉，稌黍豐農。三獻既周，聖靈顯容。小孫時思恩德兮惟忡。

還宮：仰皇祖兮聖神功，祀典陳兮報莫窮。嘗祫告竣，鸞馭旋宮。皇靈在天主在室，萬祀陟降何有終。

孟冬。迎神：時兮孟冬凜以淒，感時毖祀兮氣潛回。溯朔風兮北來，仰祖宗兮永慕哉。冬祫是舉兮希鑒歆，小孫恭迓兮捧素裁。

初、亞、終獻，俱同孟秋。

撤饌：冬烝是舉，俎豆維豐。三獻既周，聖靈顯容。小孫時思，恩德兮惟忡。

還宮。同孟秋，惟改「嘗祫」為「烝祫。」

大祫樂章。

迎神：仰慶源兮大發祥，惟世德兮深長。時惟歲殘，大祫洪張。祖宗聖神，明明皇皇。遙瞻兮頓首，世德兮何以忘。

初獻：神之格兮慰我思，慰我思兮捧玉卮。捧來前兮慄慄，仰歆納兮是幸已而。

亞獻：再舉瑤漿，樂舞群張。小孫在位，陪助賢良。百工羅從，大禮肅將。惟我祖宗，顯錫恩光。

終獻：思祖功兮深長，景宗德兮馨香。報歲事之既成兮典則先王，惟功德之莫報兮何以量。

徹饌：三酌既終，一誠感通。仰聖靈兮居歆，萬示異是舉兮庶乎酬報之衷。

還宮：顯兮幽兮，神運無迹。神運無迹兮化無方，靈返天兮主返室。願神功聖德兮啟佑無終，玄孫拜送兮以謝以祈。

嘉靖十年大禘樂章。

迎神，《元和之曲》：於維皇祖，肇創丕基。鐘祥有自，曰本先之。奄有萬方，作之君師。追報宜隆，以申孝思。瞻望稽首，介我休禧。

初獻，《壽和之曲》：木有本兮水有源，人本祖兮物本天。思報德兮禮莫先，仰希鑒兮敢弗虔。

亞獻，《仁和之曲》：中觴載升，於此瑤觥。小孫奉前，願歆其誠。樂舞在列，庶職在庭。祖鑒孔昭，錫祐攸亨。

終獻，《德和之曲》：於維兮先祖，延慶兮深高。追報兮曷能，三進兮香醪。

徹饌，《太和之曲》：芬兮豆籩，潔兮黍粢。祖垂歆享，徹乎敢遲。禮云告備，以訖陳辭。永裕後人，億世丕而。

送神，《永和之曲》：禘祀兮具張，佳氣兮鬱昂。皇靈錫納兮喜將，一誠通兮萬載昌。祈鑒祐兮天下康，仰源仁浩德兮曷以量。小孫頓首兮以望，遙瞻冉冉兮聖靈皇皇。

洪武七年，御製祀歷代帝王樂章。

迎神，《雍和之曲》：仰瞻兮聖容，想鑾輿兮景從。降雲衢兮後先，來俯鑒兮微衷。荷聖臨兮蒼生有崇，眷諸帝兮是臨，予頓首兮幸蒙。

奠帛，《保和之曲》：秉微誠兮動聖躬，來列坐兮殿庭。予今願兮效勤，奉禮帛兮列酒尊。鑒予情兮忻享，方旋駕兮雲程。

初獻，《保和之曲》：酒行兮爵盈，喜氣兮雍雍。重荷蒙兮載瞻載崇，群臣忻兮躍從，願睹穆穆兮聖容。

亞獻，《中和之曲》：酒斟兮禮明，諸帝熙和兮悅情。百職奔走兮滿庭，陳籩豆兮數重，亞獻兮願成。

終獻，《肅和之曲》：獻酒兮至終，早整雲鸞兮將旋宮。予心眷戀兮神聖，欲攀留兮無從。躡雲衢兮緩行，得遙瞻兮達九重。

徹饌，《凝和之曲》：納肴羞兮領陳，烝民樂兮幸生。將何以兮崇報，惟歲時兮載瞻載迎。

送神，《壽和之曲》：幡幢繚繞兮導來蹤，鑾輿冉冉兮歸天宮。五雲擁兮祥風從，民歌聖佑兮樂年豐。

望燎，《豫和之曲》：神機不測兮造化功，珍羞禮帛兮薦火中。望瘞庭兮稽首，願神鑒兮寸衷。

洪武六年定祀先師孔子樂章。

迎神，《咸和之曲》：大哉宣聖，道德尊崇。維持王化，斯民是宗。典祀有常，精純益隆。神其來格，於昭聖容。

奠帛，《寧和之曲》：自生民來，誰底其盛？惟王神明，度越前聖。粢帛具成，禮容斯稱。黍稷非馨，惟神之聽。「惟王」，後改曰「惟師」。

初獻，《安和之曲》：太哉聖王，實天生德。作樂以崇，時祀無斁。清酤惟馨，嘉牲孔碩。薦羞神明，庶幾昭格。

亞、終獻，《景和之曲》：百王宗師，生民物軌。瞻之洋洋，神其寧止。酌彼金罍，惟清且旨。登獻惟三，於戲成禮。

徹饌，《咸和之曲》：犧象在前，豆籩在列，以享以薦，既芬既潔。禮成樂備，人和神悅。祭則受福，率遵無越。

送神，《咸和之曲》：有嚴學宮，四方來宗。恪恭祀事，威儀雍雍。歆格惟馨，神馭旋復。明禋斯畢，咸膺百福。

洪武二年享先農樂章。

迎神，《永和之曲》：東風啟蟄，地脈奮然。蒼龍掛角，燁燁天田。民命惟食，創物有先。圜鐘既奏，有降斯筵。

奠帛，《永和之曲》：帝出乎震，天發農祥。神降於筵，藹藹洋洋。禮神有帛，其色惟蒼。豈伊具物，誠敬之將。

進俎，《雍和之曲》：制帛既陳，禮嚴奉牲。載之於俎，祀事孔明。簠簋攸列，黍稷惟馨。民力普存，先穡之靈。

初獻，《壽和之曲》：九穀未分，庶草攸同。表為嘉種，實在先農。黍稌斯豐，酒醴是供。獻奠之初，以祈感通。配位云：厥初生民，粒食其天。開物惟智，邃古奚傳。思文后稷，農官之先。侑神作主，初獻惟蠲。

亞獻，《壽和之曲》：倬彼甫田，其隰其原。耒耜云載，驂馭之間。報本思享，亞獻惟虔。神其歆之，自古有年。配位云：后稷配天，興於有邰。誕降嘉種，有栽有培。俶載南畝，祗事三推。佑神再獻，歆我尊罍。

終獻，《壽和之曲》：帝耤之典，享祀是資，潔豐嘉慄，咸仰於斯。時維親耕，享我農師。禮成於三，以訖陳詞。配位云：嘉德之薦，民和歲豐。帝命率育，報本之功。陳常時夏，其德其功。齊明有格，惟獻之終。

徹饌，《永和之曲》：於赫先農，歆此潔修。於篚於爵，於饌於羞。禮成告徹，神惠敢留。餕及終畝，豐年是求。

送神，《永和之曲》：神無不在，於昭於天。曰迎曰送，於享之筵。冕衣在列，金石在懸。往無不之，其佩翩翩。

望瘞，《太和之曲》：祝帛牲醴，先農既歆。不留不褻，瘞之厚深。有幽其瘞，有赫其臨。曰禮之常，匪今斯今。

嘉靖九年定享先蠶樂章。

迎神，《貞和之曲》：於穆惟神，肇啟蠶桑。衣我萬民，保我家邦。茲舉曠儀，春日載陽。恭迎霞馭，靈氣洋洋。

奠帛，《壽和之曲》：神其臨只，有苾有芬。乃獻玉歊，乃奠文纁。仰祈昭鑒，淑氣氤氳。顧茲蠶婦，祁祁如雲。

初獻，曲同奠帛。

亞獻，《順和之曲》：載舉清觴，蠶祀孔明。以格以享，鼓瑟吹笙。陰教用彰，坤儀允貞。神之聽之，鑒此禋誠。

終獻，《寧和之曲》：神之格思，桑土是宜。三繅七就，惟此繭絲。獻禮有終，神不我遺。錫我純服，藻繪皇儀。

徹饌，《安和之曲》：俎豆具徹，式禮莫愆。既匡既敕，我祀孔虔。我思古人，葛覃惟賢。明靈歆只，永顧桑阡。

送神，《恆和之曲》：神之升矣，日霽霞蒸。相此女紅，杼軸其興。茲返玄宮，鸞鳳翔騰。瞻望弗及，永錫嘉徵。

望燎，曲同送神。

○樂章二

洪武三年定朝賀樂章。

陞殿，奏《飛龍引之曲》。百官行禮，奏《風雲會之曲》。丞相致詞，奏《慶皇都之曲》。復位，百官行禮，奏《喜昇平之曲》。還宮，奏《賀聖朝之曲》。俱見後宴饗九奏中。

二十六年更定。

陞殿，韶樂，奏《聖安之曲》：乾坤日月明，八方四海慶太平。龍樓鳳閣中，扇開簾捲帝王興。聖感天地靈，保萬壽，洪福增。祥光王氣生，升寶位，永康寧。

還宮，韶樂，奏《定安之曲》：九五飛聖龍，千邦萬國敬依從。鳴鞭三下同，公卿環珮響玎東，掌扇護御容。中和樂，音呂濃，翡翠錦繡，擁還華蓋赴龍宮。

公卿入門，奏《治安之曲》：忠良為股肱，昊天之德承主恩，森羅拱北辰。御爐煙繞奉天門，江山社稷興。安天下，軍與民，龍虎會風雲。後不用。

洪武二十六年定中宮正旦、冬至、千秋節朝賀樂章。

中宮《天香鳳韶之曲》：寶殿光輝晴天映，懸玉鉤珍珠簾櫳，瑤觴舉時簫韶動。慶大筵，來儀鳳，昭陽玉帛齊朝貢。贊孝慈賢助仁風，歌謠正在昇平中，謹獻上齊天頌。

宣德以後增定慈宮朝賀樂章。

《天香鳳韶之曲》：龍樓鳳閣彤雲曉，開繡簾天香芬馥，瑤階春暖千花簇。壽聖母，齊頌祝，御筵奏獻長生曲。坤道寧品類咸育，和氣四時調玉燭，享萬萬年太平福。

洪武三年定宴饗樂章。

一奏《起臨濠之曲》，名《飛龍引》：千載中華生聖主，王氣成龍虎。提劍起淮西，將勇師雄，百戰收強虜。驅馳鞍馬經寒暑，將士同甘苦。次第靜風塵，除暴安民，功業如湯武。

二奏《開太平之曲》，名《風雲會》：玉壘瞰江城，風雲繞帝營。駕樓船龍虎縱橫，飛炮發機驅六甲，降虜將，勝胡兵。談笑掣長鯨，三軍勇氣增。一戎衣，宇宙清寧。從此華夷歸一統，開帝業，慶昇平。

三奏《安建業之曲》。名《慶皇都》：虎踞龍蟠佳麗地，真主開基，千載風雲會。十萬雄兵屯鐵騎，臺臣守將皆奔潰。一洗煩苛施德惠，里巷謳歌，田野騰和氣。王業弘開千萬世，黎民咸仰雍熙治。

四奏《削群雄之曲》，名《喜昇平》：持黃鉞，削平荊楚清吳越。清吳越，暮秦朝晉，幾多豪傑。幽燕齊魯風塵潔，伊涼蜀隴人心悅。人心悅，車書一統，萬方同轍。

五奏《平幽都之曲》，名《賀聖朝》：天運推遷虜運移，王師北討定燕畿。百年禮樂重興日，四海風雲慶會時。除暴虐，撫瘡痍，漠南爭睹舊威儀。君王聖德容降虜，三恪衣冠拜玉墀。

六奏《撫四夷之曲》，名《龍池宴》：海波不動風塵靜，中國有真人。文身交阯，氈裘金齒，重譯來賓。奇珍異產，梯山航海，奉表稱臣。白狼玄豹，九苞丹鳳，五色麒麟。

七奏《定封賞之曲》，名《九重歡》：乾坤清廓，論功定賞，策勳封爵。玉帶金符，貂蟬簪珥，形圖麟閣。奉天洪武功臣，佐興運，文經武略。子子孫孫，尊榮富貴，久長安樂。

八奏《大一統之曲》，名《鳳凰吟》：大明天子駕飛龍，開疆宇，定王封。江漢遠朝宗，慶四海，車書會同。東夷西旅，北戎南越，都入地圖中。遐邇暢皇風，億萬載，時和歲豐。

九奏《守承平之曲》，名《萬年春》：風調雨順遍乾坤，齊慶承平時節。玉燭調和甘露降，遠近桑麻相接。偃武修文，報功崇德，率土皆臣妾。山河磐固，萬方黎庶歡悅。長想創業艱難，君臣曾共掃四方豪傑。露宿宵征鞍馬上，歷盡風霜冰雪。朝野如今，清寧無事，任用須賢哲。躬勤節儉，萬年同守王業。以上九奏，前三奏和緩，中四奏壯烈，後二奏舒長。其曲皆按月律。

十二月按律樂歌。

正月太簇，本宮黃鐘商，俗名大石，曲名《萬年春》：奏天承運秉黃麾，志在安民除慝。曾睹中天騰王氣，五色虹霓千尺。龍繞兜鍪，神迎艘艦，嘉應非人力。鳳凰山上，廢雲長繞峰石。天助神武成功，人心效順，所至皆無敵。手握乾符開寶祚，略定山河南北。飲馬江淮，列營河漢，四海風波息。師雄將猛，萬方齊仰威德。

二月夾鐘，本宮夾鐘宮，俗名中呂，曲名《玉街行》：山林豺虎，中原狐兔，四海英雄無數。大明真主起臨濠，震於赫戎衣一怒。星羅玉壘，雲屯鐵騎，一掃乾坤煙霧。黎民重睹太平年，慶萬里山河磐固。

三月姑洗，本宮太簇商，俗名大石，曲名《賀聖朝》：雲氣朝生芒碭間，虹光夜起鳳凰山。江淮一日真主出，華夏千年正統還。瞻日角，睹天顏，雲龍風虎競追攀。君臣勤苦成王業，王業汪洋被百蠻。

四月仲呂，本宮無射徵，俗名黃鐘正徵，曲名《喜昇平》：風雲密，濠梁千載真龍出。真龍出，鯨鯢豺虎，掃除無迹。江河從此波濤息，乾坤同慶承平日。承平日，華夷萬里，地圖歸一。

五月蕤賓，本宮姑洗商，俗名中管雙調，曲名《樂清朝》：中原鹿走英雄起，回首四郊多壘。英主倡兵淮水，將士皆雄偉。百靈護助人心喜，一呼萬人風靡。談笑掃除螻蟻，王業從茲始。

六月林鐘，本宮夾鐘角，俗名中呂角，曲名《慶皇都》：王氣呈祥飛紫鳳，虎嘯龍興，千里旌旗動。四海歡呼師旅眾，天戈一指風雲從。將士爭先民樂用，駕御英雄，聖德皆天縱。率土華夷歸職貢，詞臣拜獻河清頌。

七月夷則，本宮南呂商，俗名中管商角，曲名《永太平》：鳳凰佳氣好，王師起義，乾坤初曉。淮水西邊，五色慶雲繚繞。三尺龍泉似水，更百萬貔貅熊豹。軍令悄，魚麗鵝鸛，風雲蛇鳥。赳赳電掣鷹揚，在伐罪安民，去殘除暴。天與人歸，豪傑削平多少。萬里煙塵凈洗，正紅日一輪高照。膺大寶，王業萬年相保。

八月南呂，本宮南呂宮，俗名中管仙呂，曲名《鳳凰吟》：紫微翠蓋擁蓬萊，聖天子，帝圖開。曆數應江淮，看五色雲生上台。櫛風沐雨，攻堅擊銳，將士總英才。躍馬定塵埃，創萬古山河壯哉。

九月無射，本宮無射宮，俗名黃鐘，曲名《飛龍引》，詞同前《起臨濠》之曲。

十月應鐘，本宮姑洗徵，俗名中呂正徵，曲名《龍池宴》：大明英主承天運，倡義擁天戈。星辰旋繞，風雲圍護，龍虎麾訶。旌旗所指，羌夷納款，江海停波。從今平定，萬年疆宇，百二山河。

十一月黃鐘，本宮夷則角，俗名仙呂角，曲名《金門樂》：慶皇明聖主開寶祚，起臨濠。正汝潁塵飛，江淮浪捲，赤子呼號。天戈奮然倡義，擁神兵百萬總英豪。貔虎朝屯壁壘，虹霓夜繞弓刀。鳳凰同勢聳層霄，佳氣五雲高。愛士伍同心，君臣協力，不憚勤勞。風雲一時相會，看魚龍飛舞出波濤。靜掃八方氛祲，咸聽九奏簫韶。

十二月大呂，本宮大呂宮，俗名高宮，曲名《風雲會》：天眷顧淮西，真人起布衣，正乾剛九五龍飛。駕馭英雄收俊傑，承永命，布皇威。一劍立鴻基，三軍擁義旗，望雲霓四海人歸。整頓乾坤除暴虐，歌聖德，慶雍熙。

武舞曲，名《清海宇》：拔劍起淮土，策馬定寰區。王氣開天統，寶曆應乾符。武略文謨，龍虎風雲創業初。將軍星繞弁，勇士月彎弧。選騎平南楚，結陣下東吳，跨蜀驅胡，萬里山河壯帝居。

文舞曲，名《泰階平》：乾坤清寧，治功告成，武定禍亂，文致太平。郊則致其禮，廟則盡其誠。卿雲在天甘露零，風雨時若百穀登。禮樂雍和，政刑肅清。儲嗣既立，封建乃行。讒佞屏四海，賢俊立朝廷。玉帛鐘鼓陳兩楹，君臣賡歌揚頒聲。

四夷舞曲，其一，《小將軍》：大明君，定宇寰，聖恩寬，掌江山，東虜西戎，北狄南蠻，手高擎，寶貝盤。其二，《殿前歡》：五雲宮闕連霄漢，金光明照眼。玉溝金水聲潺潺，頫囟觀，趨蹌看，儀鑾嚴肅百千般，威人心膽寒。其三，《慶新年》：虎豹關，文武班，五綵間慶雲朝霞燦。黃金殿，喜氣增，丹墀內，仰聖顏。翠繞紅圍錦繡班，高樓十二欄。笙簫趁紫壇，仙音韻，瑤闉按，拜舞齊，歌謠纘，吾皇萬壽安。其四，《過門子》：定宇寰，定宇寰，掌江山，撫百蠻。謳歌拜舞仰祝纘，萬萬年，帝業安。

洪武十五年重定宴饗九奏樂章。

一奏《炎精開運之曲》：炎精開運，篤生聖皇。大明御極，遠紹虞唐。河清海宴，物阜民康。威加夷僚，德被戎羌。八珍有薦，九鼎馨香。鼓鐘鐄鐄，宮徵洋洋。怡神養壽，理陰順陽。保茲遐福，地久天長。

二奏《皇風之曲》：皇風被八表，熙熙聲教宣。時和景象明，紫宸開繡筵。龍袞曜朝日，金爐裊祥煙。濟濟公與侯，被服麗且鮮。列坐侍丹扆，磬折在周旋。羔豚升華俎，玉饌充方圓。初筵奏《南風》，繼歌賡載篇。瑤觴欣再舉，拜俯禮無愆。同樂及斯辰，於皇千萬年。

奏《平定天下之舞》，曲名《清海宇》。同前。

三奏《眷皇明之曲》：赫赫上帝，眷我皇明。大命既集，本固支榮。厥本伊何？育德春宮。厥支伊何？籓邦以寧。慶延百世，澤被群生。及時為樂，天祿是膺。千秋萬歲，永觀厥成。

奏《撫安四夷之舞》，曲名《小將軍》、《殿前歡》、《慶新年》、《過門子》。俱同前。

四奏《天道傳之曲》：馬負圖兮天道傳，龜載書兮人文宣。羲畫卦兮禹疇敘，皇極建兮合自然。綿綿曆數歸明主，祥麟在郊威鳳舞。九夷入貢康衢謠，聖子神孫繼祖武，垂拱無為邁前古。

奏《車書會同之舞》，曲名《泰階平》。同前

五奏《振皇綱之曲》：《周南》詠麟趾，《卷阿》歌鳳凰。藹藹稱多士，為楨振皇綱。赫赫我大明，德尊踰漢唐。百揆修庶績，公輔理陰陽。峨冠正襟佩，都俞在高堂，坐令八紘內，熙熙民樂康。氣和風雨時，田疇歲豐穰。獻禮過三爵，歡娛良未央。

六奏《金陵之曲》：鐘山蟠蒼龍，石城踞金虎。千年王氣都，於今歸聖主。六代繁華經幾秋，江流東去無時休。誰言天塹分南北，英雄豈但嗤曹劉。我皇昔住濠梁屋，神遊天錫真人服，提兵乘勢渡江來，語臣早獻《金陵曲》。歌金陵，進珍饌，皆八音，繼三歎。請觀漢祖用兵時，為嘗馮異滹沱飯。

七奏《長楊之曲》：長楊曳綠，黃鳥和鳴。菡萏呈鮮，紫燕輕盈。千花浥露，日麗風清。及時為樂，芳尊在庭。管音嘒嘒，絲韻泠泠，玉振金聲，各奏爾能。皤皤國老，載勸載懲。明德惟馨，垂之聖經。《唐風》示戒，永保嘉名。無已太康，哲人是聽。

八奏《芳醴之曲》：夏王厭芳醴，商湯遠色聲。聖人示深戒，千春垂令名。惟皇登九五，玉食保尊榮。日昃不遑餐，布德延群生。天庖具豐膳，鼎鼐事調烹，豈但資肥甘，亦足養遐齡。達人悟茲理，恆令五氣平。隨時知有節，昭哉天道行。

九奏《駕六龍之曲》：日麗中天漏下遲，公卿侍宴多令儀。簫韶九奏觴九獻，爐煙細逐祥風吹。群臣舞蹈天顏喜，歲熟民康常若此。六龍回駕鳳樓深，寶扇齊開扶玉幾。景星呈瑞慶雲多，兩曜增暉四序和。聖人道大如天地，歲歲年年奈樂何。

進膳曲，《水龍吟》：寶殿祥雲紫氣濛，聖明君，龍德宮。氤氳霧靄，檜柏間青松。龍樓鳳閣，雕梁畫棟，此是蓬萊洞。

太平清樂曲，《太清歌》：萬國來朝進貢，仰賀聖明主，一統華夷。普天下八方四海，南北東西。託聖德，勝堯王，保護家國太平，天下都歸一，將兵器銷為農器。旌旗不動酒旗招，仰荷天地。《上清歌》：一願四時風調雨順民心喜。攝外國，將寶貝；攝外國，將寶貝；見君王，來朝寶殿裏，珊瑚、瑪瑙、玻璃，進在丹墀。《開天門》：託長生，日月光天德，萬萬歲永固皇基。公卿文武來朝會，開玳筵，捧金盃。

迎膳，奏《水龍吟曲》，與進膳同。升座、還宮、百官行禮，奏《萬歲樂》、《朝天子》二曲，與朝賀同。

大祀慶成大宴，用《萬國來朝隊舞》、《纓鞭得勝隊舞》。

萬壽聖節大宴，用《九夷進寶隊舞》、《壽星隊舞》。冬至大宴，用《贊聖喜隊舞》、《百花聖朝隊舞》。

正旦大宴，用《百戲蓮花盆隊舞》、《勝鼓采蓮隊舞》。

永樂十八年定宴饗樂舞。

一奏《上萬壽之曲》：龍飛定萬方，受天命，振紀綱。彞倫攸敘四海康，普天率土盡來王。臣民舞蹈，嵩呼載揚，稱觴奉吾皇，聖壽天長。

《平定天下舞曲》，其一，《四邊靜》：威伏千邦，四夷來賓納表章。顯禎祥，承乾象，皇基永昌，萬載山河壯。其二，《刮地風》：聖主過堯、舜、禹、湯，立五常三綱。八蠻進貢朝今上，頓首誠惶。朝中宰相，變理陰陽。五穀收成，萬民歡暢。賀吾皇，齊贊揚，萬國來降。

二奏《仰天恩之曲》：皇天眷聖明，五辰順，四海寧，風調雨順百穀登，臣民鼓舞樂太平。賢良在位，邦家永禎。吾皇仰洪恩，夙夜存誠。

黃童白叟鼓腹謳歌承應曲，曰《豆葉黃》：雨順風調，五穀收成，倉廩豐盈，大利民生。託賴著皇恩四海清，鼓腹謳歌，白叟黃童，共樂咸寧。

四夷舞曲，其一，《小將軍》：順天心，聖德誠，化番邦，盡朝京。四夷歸伏，舞於龍廷。貢皇明，寶貝擎。其二，《殿前歡》：四夷率土歸王命，都來仰大明。萬邦千國皆歸正，現帝庭，朝仁聖。天階班列眾公卿，齊聲歌太平。其三，《慶豐年》：和氣增，鸞鳳鳴，紫霧生，祥雲朝霞映。爇金爐，香味馨，列丹墀，御駕盈。絃管簫韶五音應，龍笛間鳳笙。其四，《渤海令》：金盃中，酒滿盛。御案前，列群英。君德成，皇圖慶，嵩呼萬歲聲。其五，《過門子》：聖主興，聖主興，顯威靈，蠻夷靜。至仁至德至聖明，萬萬年，帝業成。

三奏《感地德之曲》：皇心感地靈，順天時，德厚生。含弘光大品物亨，鐘奇毓秀產俊英。河清海宴，麟來鳳鳴，陰陽永和平，相我文明。

《車書會同舞曲》，其一，《新水令》：錦衣花帽設丹墀，具公服百司同會。麟至舞，鳳來儀，文武班齊，朝賀聖明帝。其二，《水仙子》：八方四面錦華夷，天下蒼生仰聖德。風調雨順昇平世，遍乾坤，皆贊禮，託君恩民樂雍熙。萬萬年皇基堅固，萬萬載江山定體，萬萬歲洪福天齊。

四奏《民樂生之曲》：世間的萬民，荷天地，感聖恩。乾坤定位四海春，君臣父子正大倫。皇風浩蕩，人心載醇，熙熙樂天真，永戴明君。

《表正萬邦舞曲》，其一，《慶太平》：奸邪濁亂朝綱，構禍難，煽動戈ＡＵ。赫怒吾皇，親征灞上，指天戈，敵皆降。其二，《武士歡》：白溝戰場，旌旗雲合迷日光。令嚴氣張，三軍踴躍齊奮揚，掃除殘甲如風蕩，凱歌傳四方。仁聖不殺降，望河南，失欃槍。其三，《滾繡球》：肆旅拒，恃力強，一心構殃，築滄洲百尺城隍。騁蠆毒，恣虎狼，孰能禦當。順天心有德隆昌，倒戈斂甲齊歸降，撫將生還達故鄉，自此仁聞愈彰。其四，《陣陣贏》：不數孫吳兵法良，神謀睿算合陰陽，八陣堂堂行天上，虎略龍韜孰敢當。俘囚十萬皆疏放，感荷仁恩戴上蒼。其五，《得勝回》：兩傍四方，展鳥翼風雲雁行。出奇兵，敵難量，士強馬強。遍百里，眠旌臥槍。勝兵回，樂洋洋。其六，《小梁州》：敵兵戰敗神魂喪，擁貔貅，直渡長江。開市門，肆不移，宣聖恩，如天曠。綸音頒降，普天下，仰吾皇。

五奏《感皇恩之曲》：當今四海寧，頌聲作，禮樂興。君臣慶會躋太平，衣冠濟濟宴彤庭。文臣武將，共荷恩榮，忠心盡微誠，仰答皇明。

《天命有德舞曲》，其一，《慶宣和》：雨順風調萬物熙，一統華夷。四野嘉禾感和氣，一幹百穗，一幹百穗。其二，《窄磚兒》：梯航萬國來丹陛，太平年，永固洪基。正東西南北來朝會，洽寰宇，布春暉，四夷咸賓聲教美。自古明王在慎德，不須威武服戎狄。祥瑞集，鳳來儀。佳期萬萬歲，聖明君，主華夷。

六奏《慶豐年之曲》：萬方仰聖君，大一統，撫萬民。豐年時序雨露均，穰穰五穀貨財殷。酣歌擊壤，風清俗淳，四夷悉來賓，正統皇仁。

七奏《集禎應之曲》：皇天眷大明，五星聚，兆太平；騶虞出現甘露零，野蠶成繭嘉禾生，醴泉湧地河水清。乾坤萬萬年，四海永寧。

八奏《永皇圖之曲》：天心眷聖皇，正天位，撫萬邦。仁風宣布禮樂張，戎夷稽首朝明堂。皇圖鞏固，賢臣贊襄。太平日月光，地久天長。

九奏《樂太平之曲》：皇恩被八紘，三光明，四海清。人康物阜歲屢登，含哺鼓腹皆歡聲。民歌帝力，唐堯至仁。乾坤永清，共樂太平。

導膳、迎膳、進膳及升座、還宮、百官行禮諸曲，俱與洪武間同。

大祀慶成，用《纓鞭得勝蠻夷隊舞》；萬壽聖節，《九夷進寶隊舞》；冬至節，《贊聖喜隊舞》；正旦節，《百戲蓮盆隊舞》。

○嘉靖間續定慶成宴樂章

升座，樂曲《萬歲樂》：五百昌期嘉慶會，啟聖皇，龍飛天位。九州四海重華日，大明朝，萬萬世。

百官行禮，樂曲《朝天子》：滿前瑞煙，香繞蓬萊殿，風回韶律鼓淵淵，列陛上，旌旗絢，日至朱躔。陽生赤甸氣和融，徹上元。歷年萬千，長慶天宮宴。

上護衣、上花，樂曲《水龍吟》：寶殿金爐瑞靄浮，陳玉案，列珍羞。天花炫彩，照曜翠雲裘。鸞歌鳳舞，虞庭樂奏，萬歲君王壽。

一奏《上萬歲之曲》：聖主垂衣裳，興禮樂，邁虞唐。簫韶九成儀鳳凰，日月中天照八荒。民安物阜，時和歲康。上奉萬年觴，胤祚無疆。

奏《平定天下舞曲》，其一，《四邊靜》：天啟嘉祥，聖主中興振紀綱。頌洋洋，功蕩蕩，國運隆昌，萬歲皇圖壯。其二，《鳳鸞吟》：維皇上天佑聖明，景命宣，五雲輝，三台潤，七緯光懸。協氣生，嘉祥見。正萬民，用群賢。垂袞御經筵，宵衣勤政殿。禮圜丘大祀精虔，明水潔，蒼璧圓。秉周文，承殷薦，眷皇家億萬斯年。

二奏《仰天恩之曲》：皇穹啟聖神，欽乾運，祗郊禋。一陽初動靄先春，萬福來同仰至仁。祥開日月，瑞見星辰。禮樂協神人，宇宙咸新。

迎膳曲，《水龍吟》：春滿雕盤獻玉桃，葭管動，日輪高。熹微霽色，遙映袞龍袍。千官舞蹈，鈞韶迭奏，曲度昇平調。

進膳曲，《水龍吟》：紫禁瓊筵暖應冬，驂八螭，乘六龍，玉卮瓊斝，黼座獻重瞳。堯天廣運，舜雲飛動，喜聽賡歌頌。

進湯曲，其一，《太清歌》：長至日，開黃道，喜乾坤佳氣，陽長陰消。奏鈞韶，音調鳳軫，律協鸞簫。仰龍顏，天日表，如舜如堯。金爐煙暖御香飄，玉墀晴霽祥光繞。宮梅苑柳迎春好，燕樂蓬萊島。其二，《上清歌》：雲捧宸居，五星光映三台麗。仰日月，層霄霽；仰日月，層霄霽。中興重見唐虞際，太和元氣自陽回，兆姓歡愉。其三，《開天門》：九重霄，日轉皇州曉。宴天家，共歌《魚藻》。龍鱗雉尾高，祝聖壽，慶清朝。

奏黃童白叟鼓腹謳歌承應曲，《御鑾歌》：雅奏樂昇平，瞻絳闕，集瑤京。黃童白叟喜氣盈，謳歌鼓舞四海寧。金枝結秀，玉樹含英。聽康衢擊壤聲，帝力難名。

三奏《感昊德之曲》：帝德運光明，一陽動，萬物生。升中大報蒼璧陳，禮崇樂暢歆太清。星懸紫極，日麗璇庭，乾坤瑞氣盈，海宇安寧。

奏《撫安四夷舞曲》，其一，《賀聖朝》：華夷一統，萬國來同。獻方物，修庭貢，遠慕皇風，自南自北，自西自東。望天宮，佳氣鬱重重，四靈畢至，麟鳳龜龍。其二，《殿前歡》：瑞雲晴靄浮宮殿，一脈陽和轉。禮成交泰開周宴，鳳笙調，龍幄展，天心感格人歡忭，四海謳歌遍。其三，《慶豐年》：賴皇天，錫豐年，勤禹稼，力舜田，喜慰三農願。嘉禾秀，瑞麥鮮，賦九州，貢八埏。神倉御廩咸充滿，養民以養賢。其四，《新水令》：聖德精禋格昊穹，大一統。四夷來貢，玉帛捧。文軌同，世際昌隆，共聽輿人頌。其五，《太平令》：誕明禋，天鑒元后，光四表，惠澤周流。來四裔，趨前擁後，獻萬寶，充庭滿囿。稽首頓首，天高地厚，祝聖人，多男福壽。

四奏《民樂生之曲》：大報禮初成，象乾德，運皇誠。神州赤縣永清寧，靈雨和風樂太平。陰陽交暢，品物咸亨，元化自流行，允殖群生。

迎膳曲，《水龍吟》：五色祥雲捧玉皇，開閶闔，坐明光。鈞天樂奏，冬日御筵張。文恬武熙，太平氣象，人在唐虞上。

進膳曲，《水龍吟》：玉律陽回景運新，燕鎬京，藹皇仁。光昭雲漢，一氣沸韶韺。錦瑟和聲，瑤琴清韻，瞻仰天顏近。

進湯曲，《太清歌》：萬方民，樂時雍，鼓舞荷天工，雷行風動。喜今逢，南蠻北貊，東夷西戎，來朝貢。大明宮，星羅斗拱。九重天上六飛龍，五色雲間雙彩鳳，普天率土效華封，允協河清頌。

奏《車書會同舞曲》，其一，《新水令》：五雲深護九重城，感洪恩。一人有慶，陽初長，禮方行。帝德文明，表率邦家正。其二，《水仙子》：萬方安堵樂康寧，九域同仁荷聖明。千年撫運承天命，露垂甘，河獻清，見雙岐秀麥連莖，喜靈雪隨冬應，睹祥雲拂曙生，神與化並運同行。

五奏《感皇恩之曲》：雙闕五星光，霓旌樹，紫蓋張。璇臺玉曆轉新陽，鈞天廣樂諧宮商。恩深露湛，喜溢霞觴，日月煥龍章，地久天長。

奏《表正萬邦舞曲》，其一，《慶太平》：維天眷我聖明，禮圜丘，至德精誠。乾元永清，洪膺景命，休徵應，泰階平。其二，《千秋歲》：聖主乘龍御萬邦，慶雲翔化日重光。群臣拜舞稱壽觴，載歌《天保》章。其三，《滾繡球》：五雲車，度九重，利見飛龍。耀袞章，火藻華蟲。擊虎敔，考鳧鐘，鼉鼓逢逢。八珍列，九鼎豐隆。堯眉揚彩舜重瞳，萬國咸熙四海雍，齊歌頌聖德神功。其四，《殿前歡》：萬年禮樂中興日，大化睹重熙。河清海宴臻祥瑞，五行順，七政齊，超三邁五貞元會，既醉頌鳧鷖。其五，《天下樂》：萬靈朝拱接清都，享南郊，欽天法祖。願聖人，承乾納祜，中和位育，龜獻範，馬陳圖。其六，《醉太平》：禮樂萬年規，謳歌四海熙。衣冠蹈舞九龍墀，麗正仰南離。紫雲高捧唐虞帝，垂衣天下文明治。鎬鳥岐鳳呈嘉瑞，真個是人在成周世。

六奏《慶豐年之曲》：聖人懋承乾，綏萬邦，屢豐年。神倉御廩登天田，明粢鬱鬯祀孔虔。輿情咸豫，協氣用宣，萬古帝圖傳，璧合珠聯。

七奏《集禎應之曲》：天保泰階平，寶露降，渾河清，喜禾秀麥集休禎，遐陬絕域喜氣盈。一人有慶，百度惟貞，萬國頌咸寧，麗正重明。

八奏《永皇圖之曲》：鎬燕集天京，頌《魚藻》，歌《鹿鳴》。邊陲安堵萬國寧，重譯來庭四海清。咸池日曙，昧谷雲征，帝座仰前星，豫大豐亨。

九奏《樂太平之曲》：皇極永登祥，乾符啟，泰運昌。玉管回春動一陽，金鑾錫燕歌九章，虞庭獸舞，岐山鳳翊，日麗袞龍裳，主聖臣良。

迎膳曲，《水龍吟》：香霧氤氳紫閣重，仰天德，瞻帝容。星輝海潤，甘雨間和風。樂比鳶魚，瑞呈麟鳳，永獻《卷阿》頌。

進膳曲，其一，《水龍吟》：萬戶千門啟建章，台階峻，帝座張。三垣九道，北斗玉衡光。元氣調和，雅韻鏗鏘，昭代慶明良。其二，《太清歌》：萬方國，盡來庭。稽首歌帝仁，仰荷生成。振乾綱，陰陽順序，民物樂生。逢明聖，萬年春，永膺休命。華夷蠻僚咸歸正，蒼生至老不知兵，鼓腹含哺囿太平，九有享清寧。

奏《天命有德舞曲》，其一，《萬歲樂》：太平天子興隆日，履初長，陽回元吉。醴泉芝草休徵集，曾聞道五星聚室。其二，《賀聖朝》：一人元良，百度維新。握赤符，凝玄應，享太清。大禮方行，祀事孔明感天心，億載恆承慶。明王慎德，四裔咸賓。

奏《纓鞭得勝蠻夷隊舞承應曲》，其一，《醉太平》：星華紫殿高，雲氣彤樓繞。九夷重譯梯航到，皇圖光八表。玉宇無塵明月皎，銀河自轉扶桑曉，平平蕩蕩歸王道。百獸舞，鳳鳴簫韶。其二，《看花會》：普天下，都賴吾皇至聖。看玉關頻款，天山已定。四夷效順歸王命。《天保》歌，群黎百姓。其三，《天下樂》：九重樂奏萬花開，望龍樓，雲蒸霧靄。仰天工，雍熙帝載，臣民歡戴。溥仁恩，遍九垓。其四，《清江引》：黃鐘既奏陽和長，德盛天心貺。人文日月明，國勢山河壯，衢室民謠頻擊壤。

奏致語曲，其一，《清江引》：鈞天畢奏日方中，既醉歡聲動。雲章傍袞龍，飆勢翔威鳳，萬方安樂興嘉頌。其二，《千秋歲》：上下交歡燕禮成，一陽奮，萬匯咸亨。風雲會合開明運，紫極轉璇衡。

宴畢，百官行禮曲，《朝天子》：文班武班，歡動承明殿，禮成樂備頌聲喧。真咫尺，仰天顏，日照龍筵。風回雉扇翠蕤旋，奉仙鑾，雲間斗間，五色金章燦。

還宮曲，《萬歲樂》：天回北極雲成瑞，望層霄，重華日麗。九垓八極樂雍熙，祝聖壽，萬萬歲。

永樂間小宴樂章。

一奏《本太初之曲》，《朝天子》：混兮沌兮，水土成元氣，不分南北與東西，未辨天和地。萬象包涵，其中秘密，難窮造化機，是陰陽本體。乃為之太極，兩儀因而立。

二奏《仰大明之曲》，《歸朝歡》：太極分，混然方始見儀形，清浮濁偃乾坤定。日月齊興，照青霄，萬象明。陽須動，陰須靜，陰與陽，皆相應。流行二氣，萬物俱生。

三奏《民初生之曲》，其一，《沽美酒》：乾坤清，宇宙寧，六合凈，四維正，萬象原來一氣生。定三才五行，民與物，共成群。其二，《太平令》：為一類不分人品，竟生食豈曉庖烹，避寒暑巢居穴遁，披樹葉相尋趁，如何是愛親。世情治生。雖混然各安其性。

四奏《品物亨之曲》，《醉太平》：黎民生世間，萬物長塵寰，陰陽交運轉循環，久遠時庶繁。相傳氣候應無間，品物交錯憑誰鑒。望聖人出世整江山，主萬民得安。

五奏《御六龍之曲》，其一，《清江引》：人心久仰生聖君，天使人生聖。聖人受天機，體天居中正，御六龍，驛明登九重。其二，《碧玉簫》：君坐神京，海嶽共從新。民仰君恩，聖治有人倫。人品分，萬物增，聖承乾，百福臻。垂法明，尊天命，興後朝，皆從正。

六奏《泰階平之曲》，《十二月》：聖乃有言天，天是無言聖。聖人臨正，萬物亨通，恩威盛，社稷安，仁德感，江山定。選用英賢興王政，分善惡賞罰均平。三公九卿，左右股肱，庶事康寧。

七奏《君德成之曲》，其一，《十二月》：皇基以興，聖帝修身，奉天體道，聖德愈明。敬天地，勤勞萬民；立法度，上下咸寧。其二《堯民歌》：風俗禮樂厚彝倫，爰興學校進儒經，賢臣良將保朝廷，四野人民頌歡聲。用的是賢英，賢英定太平，寰海皆歸正。

八奏《聖道行之曲》，其一，《金殿萬年歡》：三綱既定，九疇復興。聖道如天，嘉禾齊秀，寒暑和平。聖威無邊皇基穩，勝磐石，慶雲生。景星長現，三光輝耀，百穀收成，萬姓安寧。其二，《得勝令》：聖德感皇乾，甘露降山川。萬邦來朝貢，奇珍擺布全，玉階下鳴鞭。仰聖主，升金殿，丹墀列英賢，贊吾皇，豐稔年。

九奏《樂清寧之曲》，其一，《普天樂》：萬邦寧，皇圖正。父君母后，天下咸欽。君治外，永聖明；后治內，長安靜。後聖承乾皆從正，德相傳，聖子神孫。天威浩蕩，江山永固，洪福無窮。其二，《沽美酒》：和氣生，滿玉京；祥煙起，映皇宮。明聖開基整萬民，風雲會帝庭。奏簫韶，九韻成。其三，《太平令》：紫霧隱金鸞彩鳳，祥光罩良將賢臣。玉案列珍羞美醞，寶鼎爇龍涎香噴。至尊永寧，儲嗣守成，賀萬萬歲一人有慶。

右二奏至八奏，俱奏百戲承應；第九奏，《魚躍于淵》承應。奉天門宴百官，止用《本太初》、《仰大明》、《民初生》三奏曲，其進酒、進膳樂同。惟百官叩頭禮，用《朝天子》曲。宴畢，導駕還宮，用《御鑾歌》。

嘉靖間仁壽宮落成宴饗樂章。

一奏《本太初之曲》，《朝天子》：帝誠帝明，寶位基昌命。仙苑開筵歌《鹿鳴》，亭殿天章映。我有嘉賓，鼓瑟吹笙。示周行，昭德音。日升月恆，萬載皇圖正。

二奏《仰大明之曲》，《殿前歡》：天保定聖人，多壽多男慶。修和禮樂協中興，麗正重明，如山阜，如岡陵，如川方至莫不增。協氣生，禎祥應，百神受命，萬國來庭。

三奏《民初生之曲》，其一，《沽美酒》：黃河清，寶露凝，瑞麥呈，靈鵲鳴，諸福來同仰聖明。喜萬寶告成，占景緯，泰階平。其二，《太平令》：念農桑，衣食之本；仰君德，獨厚民生。事耕鑿，群黎百姓。歌《鹿鳴》，神人胥慶。明主宴嘉賓，承筐鼓瑟吹笙，繼自今福增天定。

四奏《品物亨之曲》，《醉太平》：瑤宮怡聖顏，閬苑隔人寰。吹笙鼓瑟賓，旨酒天開宴，《鹿鳴》歌舞黃金殿，賴吾皇錫福萬民安，醉歌《天保》歡。

五奏《御六龍之曲》，其一，《清江引》：聖主有道樂昇平，宴會延休慶。務本軫民生，弘化凝天命。欣落成，萬載開鴻運。其二，《碧玉簫》：帝重農桑，法駕起明光。麟遊鳳翔，宴陳《天保》章。開玳筵，薦瑤觴，既醉頌洋洋。聖德巍，皇恩蕩，世際唐虞上。

進膳曲，其一，《水龍吟》：寶瑟瑤笙鼓吹喧，聖天子，御華筵。南山萬壽，瑞日正中天。百穀豐年，八方珍膳，人樂昇平宴。其二，《太清歌》：祥麥嘉瓜臻瑞，仰荷堯舜主，愛育群黎，感天意五風十雨。秋報春祈遍爾德，勸農桑，日用衣食。嘉賓和樂開筵地，紅雲捧雕盤珍味。山呼萬歲福無疆，日升川至。其三，《上清歌》：仰賴吾皇，參天兩地凝和氣。四三王，六五帝，四三王，六五帝，國家興，賢才為上瑞。養萬民，九域熙，百祿咸宜。其四，《開天門》：寶殿輝，龍虎風雲會。瞻丹陛，覲紫微，周詩歌《既醉》，《螽斯》《麟趾》開祥瑞，仰飛龍，在天位。

豳風亭宴講官樂章。

一奏《本太初之曲》，《朝天子》：九重詔傳，殿閣開秋宴。授衣時節肅霜天，禾稼登場遍。鼓瑟吹笙，昇平重見，工歌《七月》篇。春酒當筵獻，願吾皇萬年，歲歲臨西苑。

二奏《仰大明之曲》，《殿前歡》：鳳苑御筵開，黃花映玉階。《鹿鳴》《天保》歌三代，古調新裁，奉君王壽盃。日月明，乾坤大，看年年秋報賽。太平有象，元首明哉。

三奏《民初生之曲》，其一，《沽美酒》：熙春陽，化日長。執懿筐，採柔桑。拾繭繰絲有萬箱。染紅黃孔陽，為公子製衣裳。其二，《太平令》：勤樹藝，歲年豐穰，九十月禾黍登場。為春酒甕浮新釀，村田樂齊歌齊唱。饗公堂，殺羊舉觴，繼進著兕觥，祝聖壽，萬靈扶相。

四奏《品物亨之曲》，《醉太平》：納嘉禾滿場，釀御酒盈缸，公桑蠶績製玄黃，服龍衣袞裳。螽斯蟋蟀諧清唱，水光山色明仙仗，幽風亭殿進霞觴，祝聖壽無疆。

五奏《御六龍之曲》，其一，《清江引》：九月風光何處有？鳳苑在龍池右。農夫稼已登，公子衣方授，萬歲君王頻進酒。其二，《碧玉簫》：凡我生民，農桑最苦辛，終歲經營。氣候變冬春，田畯欣，婦子勤。言永豳詩，仰化鈞，場圃新，風雨順。宴御墀，龍顏近。

進膳曲，其一，《水龍吟》：養老休農敞御筵，瀉春酒，介耆年，刲羊剪韭，社鼓正闐闐。香粳米顆，升堂拜獻，此樂真堪羨。其二，《太清歌》：九月天，開西苑，宸居無逸殿，講幄張筵。集儒流，雲蒸星炫，璧緯珠躔。睹御製，煥天章，昭回雲漢。堯天舜日民安宴，御廩神倉百穀登，金輝玉燦休徵見，大有豐年。其三，《上清歌》：鳳苑宸居，公桑帝耤今方舉。躬耕蠶，勸士女，躬耕蠶，勸士女。獻羊羔，升堂奏樂舞，葵菽棗壺上珍廚，萬壽山呼。其四，《開天門》：豳風亭，共仰吾皇聖。百穀登，萬國咸寧。民康物阜禎祥應，仰乾運，俯坤靈。

隆慶三年大閱禮成回鑾樂章。

《武成之曲》：吾皇閱武成，簡戎旅，壯帝京。龍旗照耀虎豹營，六師雲擁甲胄明。威靈廣播，蠻夷震驚，稽首頌昇平，四海澄清。

嘉靖間皇后親蠶宴內外命婦樂章。

升座，奏《天香鳳韶之曲》：春雲繚繞芳郊曙，喜乾坤萬象感舒，蘭皋蕙圃迎仙馭。采桑條，攀茂樹。蠶宮繭館親臨御。璧月珠星照太虛，開筵還駐翠旓ＡＶ，萬載垂貞譽。

進膳曲，《沽美酒》：蠶禮成，鳳輦停，薦霞觴，列雲屏。宮妃世婦仰坤寧。祥雲映紫冥，同祝頌，耀前星。

回宮，《御鑾歌》：惟天啟聖皇，君耕耤，后躬桑，身先田織率萬邦。天清地寧民阜康，百穀用成，四夷來王。治化登虞唐，世發禎祥。

永樂間定東宮宴饗樂章。

一奏《喜千春之曲》，《賀聖朝》：開國承天，聖感極多，總一統，封疆闊。百姓快活，萬物榮光，共沐恩波。仙音韻，合贊升平詠歌。齊朝拜，千千歲東宮，滿國春和。

二奏《永南山之曲》，《水仙子》：洪基永固海波清，盛世明時禮樂興，華夷一統江山靜。民通和，樂太平。贊東宮仁孝賢明，秉鈞衡端正，順乾坤泰亨，坐中華萬世昌寧。

三奏《桂枝香之曲》，《蟾宮曲》：曉光融，宴饗春宮，日朗風和，喜氣蔥蔥。鎮領台樞，規宏綱憲，禮節至公。事聖上柔聲婉容，問安寧勤孝虔恭。果斷寬洪，剛健文明，聖德合同。

四奏《初春曉之曲》，《小梁州》：端拱嚴宸事紫微，秉運璇璣，四時百物總相宜。仰賴明君德，大業勝磐石。皇儲仁孝明忠義，美遐方順化朝儀。孝能歡慈愛心，敬篤上尊卑意，禮上和下睦民，鼓舞樂雍熙。

五奏《乾坤泰之曲》，《滿庭芳》：春和玳筵，安邦興國，欽聖尊賢，文英武烈於民便。禮樂成全，享大業中庸不偏，順天常節儉為先，達文獻嚴儀訓典，孝敬億千年。

六奏《昌運頌之曲》，《喜秋風》：文武安，軍民樂。宴文華，會班僚，五雲齊動鈞天樂。賀春宮，贊皇朝。

右二奏至六奏，俱奏百戲承應。

七奏《泰道開之曲》，《沽美酒》：布春風，滿畫樓，對嘉景，鳳凰洲。高捧金波碧玉甌，設威儀左右，分品從，列公侯。其二，《太平令》：效聖上誠心勤厚，主宗器嚴備《春秋》，諧律呂仙音齊奏，欽王政皇天保佑。拜舞頓首，讚祝進酒，千千歲康寧福壽。

迎膳樂曲，《水龍吟》：方響笙闉鼓樂喧，排寶器，開玳筵。鸞儀旌工，錦繡景相連。簪纓趨進，皆來朝見，春滿文華殿。

升座、還宮、百官行禮，奏《千秋歲曲》：堯年舜日勝禹周，慶雲生繚繞鳳樓。風調雨順五穀收，萬民暢歌謳。朔望朝參同。
