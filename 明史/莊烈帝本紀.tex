\article{莊烈帝本紀}

\begin{pinyinscope}
莊烈愍皇帝，諱由檢，光宗第五子也，萬曆三十八年十二月生。母賢妃劉氏，早薨。天啟二年，封信王。六年十一月，出居信邸。

明年八月，熹宗疾大漸，召王入，受遺命。丁巳，即皇帝位。大赦天下，以明年為崇禎元年。九月甲申，追謚生母賢妃曰孝純皇后。丁亥，停刑。庚寅，冊妃周氏為皇后。冬十月甲午朔，享太廟。癸丑，南京地震。十一月甲子，安置魏忠賢於鳳陽。戊辰，撤各邊鎮守內臣。己巳，魏忠賢縊死。癸酉，免天啟時逮死諸臣贓，釋其家屬。癸巳，黃立極致仕。十二月，前南京吏部侍郎錢龍錫、禮部侍郎李標、禮部尚書來宗道、吏部侍郎楊景辰、禮部侍郎周道登、少詹事劉鴻訓俱禮部尚書兼東閣大學士，預機務。魏良卿、客氏子侯國興俱伏誅。

崇禎元年春正月辛巳，詔內臣非奉命不得出禁門。壬午，尊熹宗后為懿安皇后。丙戌，戮魏忠賢及其黨崔呈秀尸。二月乙未，禁章奏冗蔓。癸丑，御經筵。丁巳，戒廷臣交結內侍。三月己巳，葬悊皇帝於德陵。癸未，施鳳來、張瑞圖致仕。乙酉，贈恤冤陷諸臣。夏四月癸巳，賜劉若宰等進士及第、出身有差。甲午，袁崇煥為兵部尚書，督師薊、遼。庚戌，指揮卓銘請開礦，不許。五月己巳，李國普致仕。庚午，毀《三朝要典》。甲戌，裁各部添注官，辛巳，禱雨。乙酉，復外吏久任及舉保連坐之法，禁有司私派。六月，削魏忠賢黨馮銓、魏廣微籍。壬寅，許顯純伏誅。壬子，來宗道、楊景辰致仕。秋七月癸酉，召對廷臣及袁崇煥於平臺。壬午，浙江風雨，海溢，漂沒數萬人。癸未，海寇鄭芝龍降。甲申，寧遠兵變，巡撫都御史畢自肅自殺。八月乙未，詔非盛暑祁寒，日御文華殿與輔臣議政。九月丁卯，京師地震。冬十月戊戌，劉鴻訓罷，尋遣戍。十一月癸未，祀天於南郊。十二月丙申，韓爌復入閣。是年，革廣寧及薊鎮塞外諸部賞。諸部饑，告糴，不許。陜西饑民苦加派，流賊大起，分掠鄜州、延安。

二年春正月丙子，釋奠於先師孔子。丁丑，定逆案，自崔呈秀以下凡六等。二月戊子，祀社稷。庚寅，皇長子慈烺生，赦天下。三月戊寅，薊州兵變，有司撫定之。夏四月甲午，裁驛站。閏月癸亥，流賊犯三水，遊擊高從龍戰歿。癸未，祀地於北郊。五月乙酉朔，日有食之。庚子，議改曆法。六月戊午，袁崇煥殺毛文龍於雙島。癸亥，以久旱，齋居文華殿，敕群臣修省。秋八月甲子，總兵官侯良柱、兵備副使劉可訓擊斬奢崇明、安邦彥於紅土川，水西賊平。甲戌，熹宗神主祔太廟。九月丁未，楊鎬棄市。冬十月戊寅，大清兵入大安口。十一月壬午朔，京師戒嚴。乙酉，山海關總兵官趙率教戰沒於遵化。甲申，大清兵入遵化，巡撫都御史王元雅、推官何天球等死之。丁亥，總兵官滿桂入援。己丑，吏部侍郎成基命為禮部尚書兼東閣大學士，預機務。召前大學士孫承宗為兵部尚書中極殿大學士，視師通州。辛卯，袁崇煥入援，次薊州。戊子，宣、大、保定兵相繼入援。徵天下鎮巡官勤王。辛丑，大清兵薄德勝門。甲辰，召袁崇煥等於平臺，崇煥請入城休兵，不許。下兵部尚書王洽於獄。十二月辛亥朔，再召袁崇煥於平臺，下錦衣衛獄。甲寅，總兵官祖大壽兵潰，東出關。乙卯，孫承宗移駐山海關。庚申，諭廷臣進馬。丁卯，遣中官趨滿桂出戰，桂及前總兵官孫祖壽俱戰歿。總兵官馬世龍總理援軍。壬申，錢龍錫罷。癸酉，山西援兵潰於良鄉。丁丑，禮部侍郎周延儒、尚書何如寵、侍郎錢象坤俱禮部尚書兼東閣大學士，預機務。

三年春正月甲申，大清兵克永平，副使鄭國昌、知府張鳳奇等死之。丙戌，瘞城外戰士骸。戊子，大清兵克灤州。庚寅，逮總督薊遼都御史劉策下獄，論死。乙未，禁抄傳邊報。韓爌致仕。壬寅，兵部右侍郎劉之綸敗沒於遵化。是月，陜西諸路總兵官吳自勉等帥師入衛，延綏、甘肅兵潰西去，與群寇合。二月庚申，立皇長子慈烺為皇太子，大赦。三月壬午，李標致仕。戊申，流賊犯山西。夏四月乙卯，以久旱，齋居文華殿，諭百官修省。丁丑，流賊陷蒲縣。五月辛卯，馬世龍、祖大壽諸軍入灤州。壬辰，大清兵東歸，永平、遷安、遵化相繼復。六月癸丑，流賊王嘉胤陷府谷，米脂賊張獻忠聚眾應之。己未，授宋儒邵雍後裔《五經》博士。辛酉，禮部尚書溫體仁、吳宗達並兼東閣大學士，預機務。秋八月癸亥，殺袁崇煥。九月己卯，逮錢龍錫下獄。冬十月癸亥，停刑。丙寅，巡撫延綏副都御史洪承疇、總兵官杜文煥敗賊張獻忠於清澗。十一月壬辰，破賊於懷寧。甲午，山西總兵官王國梁追賊於河曲，敗績。十二月乙巳朔，增田賦充餉。戊午，流賊陷寧塞。是年，烏斯藏入貢。

四年春正月己卯，流賊陷保安。丁酉，御史吳甡振延綏饑民。己亥，召對內閣、九卿、科道及入覲兩司官於文華殿。命都察院嚴核巡按御史。二月壬子，流賊圍慶陽，分兵陷合水。三月丁丑，副將張應昌等擊敗之，慶陽圍解。癸未，總督陜西三邊軍務侍郎楊鶴招撫流賊於寧州，群賊偽降，尋復叛。己丑，賜陳於泰等進士及第、出身有差。夏四月庚戌，禱雨。辛酉，詔廷臣條時政。是月，延綏副將曹文詔擊賊於河曲，王嘉胤敗死。五月甲戌朔，步禱於南郊。庚辰，戍錢龍錫。六月丁未，錢象坤致仕。秋七月甲戌，總兵官王際恩敗賊於鄜州，降賊首上天龍。八月癸卯，總兵官賀虎臣擊斬賊劉六於慶陽。丁未，大清兵圍祖大壽於大凌城。丙辰，何如寵致仕。九月庚辰，內臣王應朝、鄧希詔等監視關、寧、薊鎮兵糧及各邊撫賞。甲午，逮楊鶴下獄，論戍。洪承疇總督三邊軍務。丁酉，太監張彞憲總理戶、工二部錢糧，給事中宋可久等相繼諫，不聽。戊戌，山海總兵官宋偉等援大凌，敗於長山，監軍太僕少卿張春被執。冬十月辛丑朔，日有食之。戊辰，祖大壽殺副將何可綱。己巳，大壽自大凌脫歸，入錦州。十一月丙戌，太監李奇茂監視陜西茶馬，吳直監視登島兵糧、海禁，群臣合疏諫，不聽。壬辰，孫承宗致仕。癸巳，召對廷臣於文華殿，歷詢軍國諸務。語及內臣，帝曰：「諸臣若實心任事，朕亦何需此輩。」己亥，流賊羅汝才犯山西。閏月乙丑，陜西降賊復叛，陷甘泉，殺參政張允登。丁卯，登州遊擊孔有德率師援遼，次吳橋反，陷陵縣，連陷臨邑、商河、齊東，屠新城。十二月丙子，濟南官軍禦賊於阮城店，敗績。丁丑，以大凌築城招釁奪孫承宗官。是冬，延安、慶陽大雪，民饑，盜賊益熾。

五年春正月辛丑，孔有德陷登州，遊擊陳良謨戰死，總兵官張可大死之。巡撫都御史孫元化、副使宋光蘭等被執，尋縱還。辛亥，孔有德陷黃縣。丙寅，總兵官楊御蕃、王洪率師討孔有德，敗績於新城鎮。二月己巳朔，孔有德圍萊州，巡撫都御史徐從治固守。辛巳，孔有德陷平度。三月壬寅，兵部侍郎劉宇烈督理山東軍務，討孔有德。夏四月甲戌，劉宇烈敗績於沙河。癸未，徐從治中傷卒。是月，總兵官曹文詔、楊嘉謨連破賊於隴安、靜寧，賊奔水落城，平涼、莊浪饑民附之，勢復熾。五月丙午，參政朱大典為僉都御史，巡撫山東。辛亥，禮部尚書鄭以偉、徐光啟並兼東閣大學士，預機務。六月，京師大雨水。壬申，河決孟津。秋七月辛丑，太監曹化淳提督京營戎政。癸卯，孔有德偽降，誘執登萊巡撫都御史謝璉，萊州知府朱萬年死之。己未，孫元化棄市。逮劉宇烈下獄，論戍。八月甲戌，洪承疇敗賊於甘泉，賊首白廣恩降。甲申，朱大典督軍救萊州，前鋒參將祖寬敗賊於沙河。乙酉，萊州圍解。癸巳，官軍大敗孔有德於黃縣，進圍登州。九月丁酉，海賊劉香寇福建。是秋，陜西賊入山西，連陷大寧、澤州、壽陽，分部走河北，犯懷慶，陷修武。冬十一月戊戌，劉香寇浙江。

六年春正月癸卯，曹文詔節制山、陜諸將討賊。丁未，副將左良玉破賊於涉縣，賊走林縣山中，饑民爭附之。庚申，遣使分督直省逋賦。是月，曹文詔擊山西賊，屢敗之。二月壬申，削左副都御史王志道籍。癸酉，流賊犯畿南。戊子，總兵官陳洪範等克登州水城。辛卯，孔有德遁入海，山東平。三月癸巳，敕曹文詔諸將限三月平賊。夏四月己巳，免延安、慶陽、平涼新舊遼餉。壬申，總兵官鄧巳、左良玉剿河南賊。五月乙巳，太監陳大金等分監曹文詔、張應昌、左良玉、鄧巳軍。壬子，孔有德及其黨耿仲明等航海降於我大清。癸丑，河套部犯寧夏，總兵官賀虎臣戰沒。六月辛酉朔，太監高起潛監視寧、錦兵餉。乙丑，鄭以偉卒。庚辰，周延儒致仕。甲申，延綏副將李卑援剿河南。庚寅，太監張彞憲請催逋賦一千七百餘萬，給事中范淑泰諫，不聽。秋七月甲辰，大清兵取旅順，總兵官黃龍死之。癸丑，改曹文詔鎮大同，山西巡撫都御史許鼎臣請留文詔剿賊，不許。八月己巳，曹文詔敗賊於濟源，又敗之於懷慶。九月庚戌，南京禮部侍郎錢士升為禮部尚書兼東閣大學士，預機務。冬十月戊辰，徐光啟卒。十一月癸巳，禮部侍郎王應熊、何吾騶俱禮部尚書兼東閣大學士，預機務。辛亥，詔保定、河南、山西會兵剿賊。壬子，賊渡河。乙卯，陷澠池。十二月，連陷伊陽、盧氏，分犯南陽、汝寧，遂逼湖廣。是年，安南入貢。

七年春正月己丑，廣鹿島副將尚可喜降於我大清。設河南、山、陜、川、湖五省總督，以延綏巡撫陳奇瑜兼兵部侍郎為之。庚寅，總兵官張應昌渡河，敗賊於靈寶。壬辰，賊自鄖陽渡漢。癸巳，犯襄陽，連陷紫陽、平利、白河，南入四川。二月戊寅，陷夔州，大寧諸縣皆失守。甲申，耕耤田。乙酉，張獻忠突商、雒，凡十三營流入漢南。是月，振登、萊饑，蠲逋賦。三月丁亥朔，日有食之。甲辰，賜劉理順等進士及第、出身有差。乙巳，張應昌擊賊於五嶺山，敗績。庚戌，賊自四川走湖廣，副將楊世恩追敗之於石河口。山西自去年不雨至於是月，民大饑。夏四月，賊自湖廣走盧氏、靈寶。癸酉，發帑振陜西、山西饑。五月丙申，副將賀人龍等敗賊於藍田。六月辛未，總督侍郎陳奇瑜、鄖陽撫治都御史盧象昇會師於上津，剿湖廣賊。甲戌，河決沛縣。是夏，官軍圍高迎祥、李自成諸賊於興安之車箱峽兩月。賊食盡，偽降。陳奇瑜受之，縱出險。復叛，陷所過州縣。張應昌自清水追賊，敗績。秋七月壬辰，大清兵入上方堡，至宣府。乙未，詔總兵官陳洪範守居庸，巡撫保定都御史丁魁楚等守紫荊、雁門。辛丑，京師戒嚴。庚戌，大清兵克保安，沿邊諸城堡多不守。八月，分遣總兵官尤世威等援邊。戊辰，宣大總督侍郎張宗衡節制各鎮援兵。閏月甲申，賊陷隆德、固原，參議陸夢龍赴援，敗沒。丁亥，大清兵克萬全左衛。庚寅，旋師出塞。壬寅，李自成圍賀人龍於隴州。九月庚申，盔甲廠災。庚辰，洪承疇解隴州圍。甲戌，以賊聚陜西，詔河南兵入潼、華，湖廣兵入商、雒，四川兵由興、漢，山西兵出蒲州、韓城，合剿。冬十月庚戌，湖廣兵援漢中，副將楊正芳戰死。十一月庚辰，逮陳奇瑜下獄，論戍。乙酉，洪承疇兼攝五省軍務。是冬，陜西賊分犯湖廣、河南，李自成陷陳州。是年，暹羅入貢。

八年春正月乙卯，賊陷上蔡，連陷汜水、滎陽、固始。己未，洪承疇出關討賊。辛酉，張獻忠陷潁州。丙寅，陷鳳陽，焚皇陵樓殿，留守朱國相等戰死。壬申，徐州援兵至鳳陽。張獻忠犯廬州，尋陷廬江、無為。李自成走歸德，與羅汝才復入陜西。二月，張獻忠陷潛山、羅田、太湖、新蔡，應天巡撫都御史張國維禦卻之。甲午，以皇陵失守，逮總督漕運尚書楊一鵬下獄，尋棄市。丁酉，總兵官鄧巳敗賊於羅山。是月，曹文詔敗賊於隨州。夏四月，張獻忠復走漢中，犯平涼、鳳翔。丁亥，鄭芝龍擊敗海賊劉香，香自殺，眾悉降。辛卯，洪承疇會師於汝州，分部諸將防豫、楚要害。乙巳，川兵變於樊城，鄧巳自殺。丙午，洪承疇西還，駐師靈寶。五月乙亥，吳宗達致仕。六月己丑，官軍遇賊於亂馬川，敗績。壬辰，副將艾萬年、柳國鎮擊李自成於寧州之襄樂，戰沒。丙午，曹文詔追賊至真寧之湫頭鎮，遇伏，力戰死之。秋七月甲戌，少詹事文震孟、刑部侍郎張至發俱禮部侍郎兼東閣大學士，預機務。是月，張獻忠突朱陽關，總兵官尤世威敗績，賊復走河南。八月，李自成陷咸陽，賊將高傑降。壬辰，詔撤監視總理內臣，惟京營及關、寧如故。辛丑，盧象昇總理直隸、河南、山東、湖廣、四川軍務。九月辛亥，洪承疇督副將曹變蛟等敗賊於關山鎮。李自成東走，與張獻忠合。壬戌，官軍敗績於沈丘之瓦店，總兵官張全昌被執。壬申，王應熊致仕。冬十月庚辰，下詔罪己，辟居武英殿，減膳撤樂，示與將士同甘苦。丙戌，戶部尚書侯恂請嚴征新舊逋賦，從之。辛卯，李自成陷陜州。十一月庚戌，何吾騶、文震孟罷。庚申，祀天於南郊。總兵官祖寬破賊於汝州。十二月戊寅，城鳳陽。乙酉，盧象昇、祖寬敗李自成於確山。戊子，左良玉敗賊於閿鄉。癸巳，賊犯江北，圍滁州。乙巳，老回回諸賊自河南犯陜西，洪承疇敗之於臨潼。是年，安南、暹羅、琉球入貢。

九年春正月甲寅，總理侍郎盧象昇、祖寬援滁，大敗賊於朱龍橋。丁卯，前禮部侍郎林釬以原官兼東閣大學士，預機務。二月人格化。，前副將湯九州及賊戰嵩縣，敗沒。山西大饑，人相食。乙酉，寧夏饑，兵變，殺巡撫都御史王楫，兵備副使丁啟睿撫定之。辛卯，以武舉陳起新為給事中。三月，盧象升、祖大樂剿河南賊。高迎祥、李自成分部入陜西，餘賊自光化走湖廣。振南陽饑，蠲山西被災州縣新舊二餉。夏四月戊子，錢士升致仕。五月壬子，詔赦協從諸賊。願歸者，護還鄉，有司安置；原隨軍自效者，有功一體敘錄。丙辰，延綏總兵官俞沖霄擊李自成於安定，敗績，死之。李自成犯榆林，賀人龍擊敗之。癸酉，免畿內五年以前逋賦。六月乙亥，林釬卒。甲申，吏部侍郎孔貞運，禮部尚書賀逢聖、黃士俊，俱禮部尚書兼東閣大學士，預機務。己亥，總兵官解進忠撫賊於淅川，被殺。秋七月甲辰，內臣李國輔等分守紫荊、倒馬諸關。庚戌，成國公朱純臣巡視邊關。癸丑，詔諸鎮星馳入援。己未，大清兵入昌平，巡關御史王肇坤等死之。壬戌，巡撫陜西都御史孫傳庭擊擒賊首高迎祥於盩厔，送京師伏誅。癸亥，諭廷臣助餉。甲子，兵部尚書張鳳翼督援軍，高起潛為總監。是月，大清兵入寶坻，連下近畿州縣。八月癸酉，括勛戚文武諸臣馬。乙未，盧象昇入援，次真定。丙申，唐王聿鍵起兵勤王，勒還國，尋廢為庶人。是月，大清兵出塞。九月辛酉，改盧象昇總督宣大、山西軍務。冬十月乙亥，工部侍郎劉宗周以論內臣及大學士溫體仁削籍。甲申，張獻忠犯襄陽。丙申，命開銀鐵銅鉛諸礦。十一月丁未，蠲山東五年以前逋賦。十二月，大清兵征朝鮮。是年，洪承疇敗賊於隴州，賊走慶陽、鳳翔。暹羅入貢。

十年春正月辛丑朔，日有食之。丙午，老回回諸賊趨江北，張獻忠、羅汝才自襄陽犯安慶，南京大震。二月甲戌，遣使督直省逋賦。丁酉，賊犯潛山，總兵官左良玉、副使史可法敗之於楓香驛。是月，朝鮮降於我大清。三月辛亥，振陜西災。丁巳，賜劉同升等進士及第、出身有差。甲子，官軍援安慶，敗績於酆家店。夏四月戊寅，大清兵克皮島，副總兵金日觀力戰死之，總兵官沈冬魁走石城島。癸巳旱，清刑獄。是月，洪承疇剿賊於漢南。閏月壬寅，敕群臣潔己愛民，以回天意。江北賊分犯河南，總督兩廣都御史熊文燦為兵部尚書，總理南京、河南、山、陜、川、湖軍務，駐鄖陽討賊。五月戊寅，李自成自秦州犯四川。六月戊申，溫體仁致仕。是夏，兩畿、山西大旱。秋七月，山東、河南蝗，民大饑。八月己酉，吏部侍郎劉宇亮、禮部侍郎傅冠俱禮部尚書，僉都御史薛國觀為禮部侍郎，並兼東閣大學士，預機務。庚申，閱城。九月丙子，左良玉敗賊於虹縣。辛卯，洪承疇敗賊於漢中。癸巳，李自成陷寧羌。冬十月丙申，自成自七盤關入西川。壬寅，陷昭化、劍州、梓潼，分兵趨潼川、江油、綿州，總兵官侯良柱戰死，遂陷彰明、鹽亭諸縣。庚戌，逼成都。十一月庚辰，以星變修省，求直言。十二月癸卯，黃士俊致仕。癸亥，洪承疇、曹變蛟援四川，次廣元。是年，安南、琉球入貢。

十一年春正月丁丑，洪承疇敗賊於梓潼，賊還走陜西。丁亥，裁南京冗官。二月甲辰，改河南巡按御史張任學為總兵官。三月戊寅，賀逢聖致仕。是月，李自成自洮州出番地，總兵官曹變蛟追破之，復入塞，走西和、禮縣。夏四月辛丑，張獻忠偽降於穀城，熊文燦受之。戊申，張至發致仕。己酉，熒惑逆行，諭廷臣修省。五月癸亥朔，策試考選官於中左門。六月癸巳，安民廠災，壞城垣，傷萬餘人。壬寅，孔貞運致仕。乙卯，兵部尚書楊嗣昌、戶部尚書程國祥、禮部侍郎方逢年、工部侍郎蔡國用俱禮部尚書，大理少卿范復粹為禮部侍郎，並兼東閣大學士，預機務。嗣昌仍掌兵部。是月，兩畿、山東、河南大旱蝗。秋七月乙丑，少詹事黃道周以論楊嗣昌奪情，謫按察司照磨。八月戊戌，以災異屢見，齋居永壽宮，諭廷臣修省。癸丑，傅冠致仕。戊午，停刑。流賊羅汝才等自陜州犯襄陽。九月，陜西、山西旱饑。辛巳，大清兵入牆子嶺，總督薊遼兵部侍郎吳阿衡死之。癸未，京師戒嚴。冬十月癸巳，盧象昇入援，召對於武英殿。甲午，括馬。盧象昇、高起潛分督援軍。是月，洪承疇、曹變蛟大破賊於潼關南原，李自成以數騎遁。十一月戊辰，大清兵克高陽，致仕大學士孫承宗死之。戊子，罷盧象升，戴罪立功。劉宇亮自請視師，許之。是月，羅汝才降。十二月庚子，方逢年罷。盧象昇兵敗於巨鹿，死之。戊申，孫傳庭為兵部侍郎督援軍。征洪承疇入衛。是年，土魯番、琉球入貢。

十二年春正月己未朔，以時事多艱，卻廷臣賀。庚申，大清兵入濟南，德王由樞被執「三統」、「性三品」等學說。注疏有清凌曙《春秋繁露注》、蘇，布政使張秉文等死之。戊辰，劉宇亮、孫傳庭會師十八萬於晉州，不敢進。丁丑，改洪承疇總督薊、遼，孫傳庭總督保定、山東、河北。二月乙未，劉宇亮罷。大清兵北歸。三月丙寅，出青山口。凡深入二千里，閱五月，下畿內、山東七十餘城。丙子，加上孝純皇太后謚，詔天下。夏四月戊申，程國祥致仕。是月，左良玉擊降賊首李萬慶。五月甲子，禮部侍郎姚明恭、張四知，兵部侍郎魏照乘，俱禮部尚書兼東閣大學士，預機務。乙丑，張獻忠叛於穀城，羅汝才等起應之，陷房縣。乙亥，削孫傳庭籍，尋逮下獄。六月，畿內、山東、河南、山西旱蝗。己酉，抽練各鎮精兵，復加征練餉。秋七月壬申，左良玉討張獻忠，敗績於羅猴山，總兵官羅岱被執死之。熊文燦削籍，尋逮下獄。八月癸巳，詔誅封疆失事巡撫都御史顏繼祖，總兵官倪寵、祖寬，內臣鄧希詔、孫茂霖等三十三人，俱棄市。己亥，免唐縣等四十州縣去年田租之半。壬子，大學士楊嗣昌督師討賊，總督以下並聽節制。冬十月甲申朔，楊嗣昌誓師襄陽。甲午，左良玉為平賊將軍。丙申，《欽定保民四事全書》成，頒布天下。十一月辛巳，祀天於南郊。十二月，羅汝才犯四川。丙午，下兵部尚書傅宗龍於獄。是年，琉球入貢。

十三年春閏正月乙酉，振真定饑。戊子，振京師饑民。癸卯，振山東饑。二月壬子朔，祀日於東郊。戊午，總督陜西三邊侍郎鄭崇儉大破張獻忠於太平縣之瑪瑙山，獻忠走歸州。戊寅，以久旱求直言。三月甲申，禱雨。丙戌，大風霾，詔清刑獄。戊子，罷各鎮內臣。丙申，賜魏藻德等進士及第、出身有差。戊戌，振畿內饑。丁未，免河北三府逋賦。夏四月戊午，逮江西巡撫僉都御史解學龍及所舉黃道周。己卯，吏部尚書謝陞為禮部尚書，禮部侍郎陳演以原官並兼東閣大學士，預機務。五月，羅汝才犯夔州，石砫女官秦良玉連戰卻之。甲申，祀地於北郊。庚戌，姚明恭致仕。六月辛亥朔，總兵官賀人龍等分道逐賊，敗之，羅汝才走大寧。庚午，蔡國用卒。辛未，薛國觀罷。秋七月庚辰朔，畿內捕蝗。己丑，發帑振被蝗州縣。辛卯，左良玉及京營總兵官孫應元等大破羅汝才於興山。汝才走巫山，與張獻忠合。八月甲戌，振江北饑。九月，陜西官軍圍李自成於巴西魚腹山中，自成走免。癸巳，張獻忠陷大昌，總兵官張令戰死。尋陷劍州、綿州。冬十月癸丑，熊文燦棄市。十一月，楊嗣昌進軍重慶。丁亥，祀天於南郊。戊子，南京地震。十二月丁未朔，嚴軍機抄傳之禁。辛亥，張獻忠陷瀘州。乙卯，逮薛國觀。是月，李自成自湖廣走河南，饑民附之，連陷宜陽、永寧，殺萬安王采崿，陷偃師，勢大熾。是年，兩畿、山東、河南、山、陜旱蝗，人相食。

十四年春正月辛巳，祈穀於南郊。己丑，總兵官猛如虎追張獻忠及於開縣之黃陵城，敗績，參將劉士傑等戰死聽言動「無一是我自家氣質，如此便是格物物格，致知知至，賊遂東下。丙申，李自成陷河南，福王常洵遇害，前兵部尚書呂維祺等死之。二月己酉，詔以時事多艱，災異疊見，痛自刻責，停今歲行刑，諸犯俱減等論。庚戌，張獻忠陷襄陽，襄王翊銘、貴陽王常法並遇害，副使張克儉等死之。戊午，李自成攻開封，周王恭枵、巡按御史高名衡拒卻之。乙丑，張獻忠陷光州。己巳，召閣臣、九卿、科道於乾清宮左室。命駙馬都尉冉興讓等齎帑金振恤河南被難宗室。三月丙子朔，楊嗣昌自四川還，至荊州卒。乙酉，禱雨。丙申，洪承疇會八鎮兵於寧遠。丁酉，逮鄭崇儉下獄，尋棄市。夏四月壬子，大清兵攻錦州，祖大壽拒守。己未，總督三邊侍郎丁啟睿為兵部尚書，督師討賊。五月庚辰，范復粹致仕。釋傅宗龍於獄，命為兵部侍郎，總督陜西三邊軍務，討李自成。戊子，祀地於北郊。六月，兩畿、山東、河南、浙江、湖廣旱蝗，山東寇起。秋七月己卯，李自成攻鄧州，楊文岳、總兵官虎大威擊敗之。壬寅，洪承疇援錦州，駐師松山。是月，臨清運河涸。京師大疫。八月乙巳，援兵戰於松山，陽和總兵官楊國柱敗沒。辛亥，賜薛國觀死。辛酉，重建太學成，釋奠於先師孔子。甲子，總兵官吳三桂、王樸自松山遁，諸軍夜潰。是月，左良玉大敗張獻忠於信陽。九月丁丑，傅宗龍帥師次新蔡，與總督保定侍郎楊文岳軍會。己卯，遇賊，賀人龍師潰，宗龍被圍，文岳走陳州。甲申，周延儒、賀逢聖復入閣。辛卯，封皇子慈炯為定王。壬辰，傅宗龍潰圍出，趨項城，被執死之。賊屠項城及商水、扶溝。戊戌，李自成、羅汝才陷葉縣，守將劉國能死之。是月，官軍破張獻忠於英山之望雲寨。冬十月癸卯朔，日有食之。十一月丙子，李自成陷南陽，唐王聿鏌遇害，總兵官猛如虎等死之。十二月，李自成連陷洧川、許州、長葛、鄢陵。甲子，戍解學龍、黃道周。李自成、羅汝才合攻開封，周王恭枵、巡撫都御史高名衡拒守。

十五年春正月癸未，孫傳庭為兵部侍郎，督京軍救開封。乙酉，楊文岳援開封，賊解去，南陷西華。戊子，免天下十二年以前逋賦。是月，山東賊陷張秋、東平，劫漕艘。太監王裕民、劉元斌帥禁兵會兗東官軍討平之。二月戊申，振山東就撫亂民。癸丑，總督陜西都御史汪喬年次襄城，遇賊，賀人龍等奔入關，喬年被圍。丁巳，城陷，被執死之。戊午，大清兵克松山，洪承疇降，巡撫都御史丘民仰，總兵官曹變蛟、王廷臣，副總兵江翥、饒勳等死之。是月，孫傳庭總督三邊軍務。三月，李自成陷陳州。丁丑，魏照乘致仕。己卯，祖大壽以錦州降於大清。辛卯，李自成陷睢州、太康、寧陵、考城。壬辰，封皇子慈炤為永王。丙申，李自成陷歸德。是春，江北賊陷含山、和州，南京戒嚴。夏四月癸亥，李自成復圍開封。乙丑，削謝升籍。五月己巳，孫傳庭入關，誅賀人龍。甲戌，張獻忠陷廬州。丁亥，王樸棄市。六月戊申，賀逢聖致仕。癸丑，張四知致仕。甲寅，詔天下停刑三年。己未，詹事蔣德璟、黃景昉，戎政侍郎吳甡，俱禮部尚書兼東閣大學士，預機務。庚申，詔孫傳庭出關。兵部侍郎侯恂督左良玉軍援開封。壬戌，以會推閣臣下吏部尚書李日宣六人於獄，謫戍有差。甲子，祀地於北郊。是月，築壇親祭死事文武大臣。山西總兵官許定國援開封，潰於沁水，寧武兵潰於覃懷。秋七月己巳，左良玉、虎大威、楊德政、方國安四鎮兵潰於朱仙鎮。八月庚戌，安慶兵變，殺都指揮徐良憲，官軍討定之。乙丑，釋黃道周於戍所，復其官。丁卯，兵部尚書陳新甲下獄，尋棄市。九月壬午，賊決河灌開封。癸未，城圮，士民溺死者數十萬人。己丑，孫傳庭帥師赴河南。辛卯，鳳陽總兵官黃得功、劉良佐大敗張獻忠於潛山。冬十月辛酉，孫傳庭敗績於郟縣，走入關。十一月丁卯，援汴總兵官劉超據永城反。庚午，發帑振開封被難宗室兵民。壬申，大清兵分道入塞，京師戒嚴。命勳臣分守九門，太監王承恩督察城守。詔舉堪督師大將者。戊寅，徵諸鎮入援。庚辰，大清兵克薊州。丁亥，薊鎮總督趙光抃提調援兵。戊子，張獻忠陷無為。己丑，遼東督師侍郎范志完入援。閏月癸卯，下詔罪己，求直言。壬寅，大清兵南下，畿南郡邑多不守。丁巳，起廢將。是月，李自成陷汝寧，前總督侍郎楊文岳、僉事王世琮不屈死。十二月，大清兵趨曹、濮，山東州縣相繼下，魯王以派自殺。己巳，李自成陷襄陽，據之。左良玉奔承天，尋走武昌。賊分兵下德安、彞陵、荊門，遂陷荊州。癸巳，焚獻陵。

十六年春正月丁酉，李自成陷承天，巡撫都御史宋一鶴、留守沈壽崇等死之。庚申，張獻忠陷蘄州。二月乙丑朔，日有食之。己巳，范志完、趙光抃會師於平原。三月庚子，李自成殺羅汝才，併其眾。壬寅，命大學士吳甡督師討賊。丁未，賊陷武岡，殺岷王企昪。張獻忠陷黃州。夏四月丁卯，周延儒自請督師，許之。辛卯，大清兵北歸，戰於螺山，總兵官張登科、和應薦敗沒，八鎮兵皆潰。是月，劉超平。五月癸巳朔，張獻忠陷漢陽。壬寅，周延儒還京師。丙午，修撰魏藻德為少詹事兼東閣大學士，預機務。戊申，吳甡罷。丁巳，周延儒罷。壬戌，張獻忠陷武昌，沈楚王華奎於江，在籍大學士賀逢聖等死之。六月癸亥，詔免直省殘破州縣三餉及一切常賦二年。己卯，逮范志完下獄。丙戌，雷震奉先殿獸吻，敕修省。秋七月丁酉，親鞫范志完於中左門。乙卯，親鞫前文選郎中吳昌時於中左門，徵周延儒聽勘。己未，戒廷臣私謁閣臣。京師自二月至於是月大疫，詔釋輕犯，發帑療治，瘞五城暴骸。八月壬戌朔，左良玉復武昌、漢陽。丙寅，張獻忠陷岳州。丙戌，陷長沙。庚寅，陷衡州。九月丙申，張獻忠陷寶慶。己亥，黃景昉致仕。辛丑，孫傳庭復寶豐，進次郟縣，李自成迎戰，擊敗之。庚戌，張獻忠陷永州，巡按御史劉熙祚死之。辛亥，賜楊廷鑑等進士及第、出身有差。壬子，孫傳庭兵以乏食引退，賊追及之，還戰大敗，傳庭以餘眾退保潼關。是月，鳳陽地屢震。冬十月辛酉朔，享太廟。丙寅，李自成陷潼關，督師尚書孫傳庭死之。賊連陷華州、渭南、臨潼。命有司以贖鍰充餉。戊辰，李自成屠商州。庚午，張獻忠陷常德。壬申，李自成陷西安，秦王存樞降，巡撫都御史馮師孔、按察使黃絅等死之。丁丑，張獻忠陷吉安。十一月甲午，李自成陷延安，尋屠鳳翔。壬寅，祀天於南郊。辛亥，吏部侍郎李建泰、副都御史方岳貢並兼東閣大學士，預機務。癸丑，范志完、趙光抃棄市，戍吳甡於金齒。丁巳，李自成陷榆林，兵備副使都任、在籍總兵官尤世威等死之。寧夏、慶陽相繼陷，韓王亶脊被執。十二月壬戌，張獻忠陷建昌。乙丑，周延儒有罪賜死。丁卯，張獻忠陷撫州。辛巳，賊渡河，陷平陽，山西州縣相繼潰降。甲申，賊陷甘州，巡撫都御史林日瑞、總兵官馬爌等死之。丙戌，左良玉復長沙。是年，暹羅，琉球、哈密入貢。十七年春正月庚寅朔，大風霾，鳳陽地震。庚子，李建泰自請措餉治兵討賊，許之。乙卯，幸正陽門樓，餞李建泰出師。南京地震。丙辰，工部尚書范景文、禮部侍郎丘瑜並兼東閣大學士，預機務。是月，張獻忠入四川。二月辛酉，李自成陷汾州，別賊陷懷慶。丙寅，陷太原，執晉王求桂，巡撫都御史蔡懋德等死之。壬申，下詔罪己。癸酉，潞安陷。乙亥，議京師城守。李自成攻代州，總兵官周遇吉力戰，食盡，退守寧武關。丁丑，賊別將陷固關，犯畿南。己卯，遣內臣高起潛、杜勳等十人監視諸邊及近畿要害。壬午，真定知府丘茂華殺總督侍郎徐標，檄所屬降賊。甲申，賊至彰德，趙王常水臾降。丁亥，詔天下勤王。命廷臣上戰守事宜。左都御史李邦華、右庶子李明睿請南遷及太子撫軍江南，皆不許。戊子，陳演致仕。李自成陷寧武，周遇吉力戰死之。三月庚寅，賊至大同，總兵官姜瑰降賊，代王傳齊遇害，巡撫都御史衛景瑗被執，自縊死。辛卯，李建泰疏請南遷。壬辰，召廷臣於平臺，示建泰疏，曰：「國君死社稷，朕將焉往？」李邦華等復請太子撫軍南京，不聽。蔣德璟致仕。癸巳，封總兵官吳三桂、左良玉、唐通、黃得功俱為伯。甲午，徵諸鎮兵入援。乙未，總兵官唐通入衛，命偕內臣杜之秩守居庸關。戊戌，太監王承恩提督城守。己亥，李自成至宣府，監視太監杜勳降，巡撫都御史朱之馮等死之。癸卯，唐通、杜之秩降於自成，賊遂入關。甲辰，陷昌平。乙巳，賊犯京師，京營兵潰。丙午，日晡，外城陷。是夕，皇后周氏崩。丁未，昧爽，內城陷。帝崩於萬歲山，王承恩從死。御書衣襟曰：「朕涼德藐躬，上干天咎，然皆諸臣誤朕。朕死無面目見祖宗，自去冠冕，以髮覆面。任賊分裂，無傷百姓一人。」自大學士范景文而下死者數十人。丙辰，賊遷帝、后梓宮於昌平。昌平人啟田貴妃墓以葬。明亡。是年夏四月，我大清兵破賊於山海關，五月，入京師，以帝體改葬，令臣民為服喪三日，謚曰莊烈愍皇帝，陵曰思陵。

贊曰：帝承神、熹之後，慨然有為。即位之初，沈機獨斷，刈除奸逆，天下想望治平。惜乎大勢已傾，積習難挽。在廷則門戶糾紛。疆埸則將驕卒惰。兵荒四告，流寇蔓延。遂至潰爛而莫可救，可謂不幸也已。然在位十有七年，不邇聲色，憂勸惕勵，殫心治理。臨朝浩歎，慨然思得非常之材，而用匪其人，益以僨事。乃復信任宦官，布列要地，舉措失當，制置乖方。祚訖運移，身罹禍變，豈非氣數使然哉。迨至大命有歸，妖氛盡掃，而帝得加謚建陵，典禮優厚。是則聖朝盛德，度越千古，亦可以知帝之蒙難而不辱其身，為亡國之義烈矣。

\end{pinyinscope}