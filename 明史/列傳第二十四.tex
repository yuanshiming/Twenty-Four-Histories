\article{列傳第二十四}

\begin{pinyinscope}
陶安錢用壬詹同朱升崔亮（牛諒答祿與權張籌朱夢炎劉仲質陶凱曾魯任昂李原名樂韶鳳

陶安，字主敬，當塗人。少敏悟，博涉經史，尤長於《易》。元至正初，舉江浙鄉試，授明道書院山長，避亂家居。太祖取太平，安與耆儒李習率父老出迎。太祖召與語。安進曰：「海內鼎沸，豪傑並爭，然其意在子女玉帛，非有撥亂、救民、安天下心。明公渡江，神武不殺，人心悅服，應天順人。以行弔伐，天下不足平也。」太祖問曰：「吾欲取金陵，何如？」安曰：「金陵，古帝王都。取而有之，撫形勝以臨四方，何向不克？」太祖曰：「善。」留參幕府，授左司員外郎，以習為太平知府。習字伯羽，年八十餘矣，卒於官。

安從克集慶，進郎中。及聘劉基、宋濂、章溢、葉琛至，太祖問安：「四人者何如？」對曰：「臣謀略不如基，學問不如濂，治民之才不如溢、琛。」太祖多其能讓。黃州初下，思得重臣鎮之，無逾安者，遂命知黃州。寬租省徭，民以樂業。坐事謫知桐城，移知饒州。陳友定兵攻城，安召吏民諭以順逆，嬰城固守。援兵至，敗去。諸將欲盡戮民之從寇者，安不可。太祖賜詩褒美，州民建生祠事之。

吳元年，初置翰林院，首召安為學士。時徵諸儒議禮，命安為總裁官。尋與李善長、劉基、周禎、滕毅、錢用壬等刪定律令。

洪武元年，命知制誥兼修國史。帝嘗御東閣，與安及章溢等論前代興亡本末。安言喪亂之源，由於驕侈。帝曰：「居高位者易驕，處佚樂者易侈。驕則善言不入，而過不聞；侈則善道不立，而行不顧。如此者，未有不亡。卿言甚當。」又論學術。安曰：「道不明，邪說害之也。」帝曰：「邪說害道，猶美味之悅口，美色之眩目。邪說不去，則正道不興，天下何從治？」安頓首曰：「陛下所言，可謂深探其本矣。」安事帝十餘歲，視諸儒最舊。及官侍從，寵愈渥。御製門帖子賜之曰：「國朝謀略無雙士，翰苑文章第一家。」時人榮之。御史或言安隱過。帝詰曰：「安寧有此，且若何從知？」曰：「聞之道路。」帝大怒，立黜之。

洪武元年四月，江西行省參政闕，帝以命安，諭之曰：「朕渡江，卿首謁軍門，敷陳王道。及參幕府，裨益良多。繼入翰林，益聞讜論。江西上游地，撫綏莫如卿。」安辭。帝不許。至任，政績益著。其年九月卒於官。疾劇，草上時務十二事。帝親為文以祭，追封姑孰郡公。

子晟，洪武中為浙江按察使，以貪賄誅。其兄昱亦坐死。發家屬四十餘人為軍，後死亡且盡。所司復至晟家勾補，安繼妻陳詣闕訴，帝念安功，除其籍。

初，安之裁定諸禮也，廣德錢用壬亦多所論建。

用壬，字成夫。元南榜進士第一，授翰林編修。出使張士誠，留之，授以官。大軍下淮、揚，來歸。累官御史臺經歷，預定律令。尋與陶安等博議郊廟、社稷諸儀。其議釋奠、耤田，皆援據經文及漢、魏以來故事以定其制。詔報可，語詳《禮志》。洪武元年分建六部官，拜用壬禮部尚書。凡禮儀、祭祀、宴享、貢舉諸政，皆專屬禮官。又詔與儒臣議定乘輿以下冠服諸式。時儒生多習古義，而用壬考證尤詳確，然其後諸典禮亦多有更定云。其年十二月，請告歸。

詹同，字同文，初名書，婺源人。幼穎異，學士虞集見之曰：「才子也。」以其弟槃女妻之。至正中，舉茂才異等，除郴州學正。遇亂，家黃州，仕陳友諒為翰林學士承旨。太祖下武昌，召為國子博士，賜名同。時功臣子弟教習內府，諸博士治一經，不盡通貫。同學識淹博，講《易》、《春秋》最善。應教為文，才思泉湧，一時莫與並。遷考功郎中，直起居注。會議袷禘禮，同議當，遂用之。

洪武元年，與侍御史文原吉、起居注魏觀等循行天下，訪求賢才。還，進翰林直學士，遷侍讀學士。帝御下峻，御史中丞劉基曰：「古者公卿有罪，盤水加劍，詣請室自裁，所以勵廉恥，存國體也。」同時侍側，遂取《戴記》及賈誼疏以進，復剴切言之。帝嘗與侍臣言：聲色之害甚於鴆毒，創業之君，為子孫所承式，尤不可不謹。同因舉成湯不邇聲色，垂裕後昆以對。其因事納忠如此。

四年進吏部尚書。六年兼學士承旨，與學士樂韶鳳定釋奠先師樂章。又以渡江以來，征討平定之跡，禮樂治道之詳，雖有紀載，尚未成書，請編《日曆》。帝從之，命同與宋濂為總裁官，吳伯宗等為纂修官。七年五月書成，自起兵臨濠至洪武六年，共一百卷。同等又言：《日曆》秘天府，人不得見。請仿唐《貞觀政要》，分輯聖政，宣示天下。帝從之。乃分四十類，凡五卷，名曰《皇明寶訓》。嗣後凡有政跡，史官日記錄之，隨類增入焉。是年賜敕致仕，語極褒美。未行，帝復命與濂議大祀分獻禮。久之，起承旨，卒。

同以文章結主知，應制占對，靡勿敏贍。帝嘗言文章宜明白顯易，通道術，達時務，無取浮薄。同所為多稱旨，而操行尤耿介，故至老眷注不衰。

子徽，字資善，洪武十五年舉秀才。官至太子少保兼吏部尚書。有才智，剛決不可犯。勤於治事，為帝所獎任。然性險刻。李善長之死，徽有力焉。藍玉下獄，語連徽及子尚寶丞紱，並坐誅。

同從孫希原，為中書舍人，善大書。宮殿城門題額，往往皆希原筆也。

朱升，字允升，休寧人。元末舉鄉薦，為池州學正，講授有法。蘄、黃盜起，棄官隱石門。數避兵逋竄，卒未嘗一日廢學。太祖下徽州，以鄧愈薦，召問時務。對曰：「高築牆，廣積糧，緩稱王。」太祖善之。吳元年，授侍講學士，知制誥，同修國史。以年老，特免朝謁。洪武元年進翰林學士，定宗廟時享齋戒之禮。尋命與諸儒修《女誡》，採古賢后妃事可法者編上之。大封功臣，制詞多升撰，時稱典核。踰年，請老歸，卒年七十二。

升自幼力學，至老不倦。尤邃經學。所作諸經旁注，辭約義精。學者稱楓林先生。子同官禮部侍郎，坐事死。

崔亮，字宗明，槁城人。元浙江行省掾。明師至舊館，亮降，授中書省禮曹主事。遷濟南知府。以母憂歸。洪武元年冬，禮部尚書錢用壬請告去，起亮代之。初，亮居禮曹時，即位、大祀諸禮皆其所條畫，丞相善長上之朝，由是知名。及為尚書，一切禮制用壬先所議行者，亮皆援引故實，以定其議。考證詳確，逾於用壬。

二年，議上仁祖陵曰「英陵」，復請行祭告禮。太常博士孫吾與以漢、唐未有行者，駁之。亮曰：「漢光武加先陵曰『昌』，宋太祖亦加高祖陵曰『欽』，曾祖陵曰『康』，祖陵曰『定』，考陵曰『安』，蓋創業之君尊其祖考，則亦尊崇其陵。既尊其陵，自應祭告，禮固緣人情而起者也。」廷議是亮。頃之，亮言：「《禮運》曰『禮行於郊，則百神受職。』今宜增天下神祗壇於圜丘之東，方澤之西。」又言：「《郊特牲》『器用陶匏』，《周禮疏》『外祀用瓦』。今祭祀用瓷，與古意合。而槃盂之屬，與古尚異，宜皆易以瓷，惟籩用竹。」又請大祀前七日，陪祀官詣中書受誓戒，戒辭如唐禮。又依《周禮》定五祀及四時薦新、稞禮、圭瓚、鬱鬯之制。並言旗纛月朔望致祭，煩而瀆，宜止，行於當祭之月。皆允行。帝嘗謂亮：「先賢有言：『見其生不忍見其死，聞其聲不忍食其肉。』今祭祀省牲於神壇甚邇，心殊未安。」亮乃奏考古省牲之儀，遠神壇二百步。帝大喜。

帝慮郊社諸祭，壇而不屋，或驟雨沾服。亮引宋祥符九年南郊遇雨，於太尉廳望祭，及元《經世大典》壇垣內外建屋避風雨故事，奏之。遂詔：建殿於壇南，遇雨則望祭。而靈星諸祠亦皆因亮言建壇屋焉。時仁祖已配南北郊，而郊祀禮成後，復詣太廟恭謝。亮言宜罷，惟先祭三日，詣太廟以配享告。詔可。帝以日中有黑子，疑祭天不順所致，欲增郊壇從祀之神。亮執奏：漢、唐煩瀆，不宜取法。乃止。帝一日問亮曰：「朕郊祀天地，拜位正中，而百官朝參則班列東西，何也？」亮對曰：「天子祭天，升自午陛，北向，答陽之義也；祭社，升自子陛，南向，答陰之義也。若群臣朝參，當避君上之尊，故升降皆由卯陛，朝班分列東西，以避馳道，其義不同。」亮倉卒占對，必傅經義，多此類。

自郊廟祭祀外，朝賀山呼、百司箋奏、上下冠服、殿上坐墩諸儀及大射軍禮，皆亮所酌定。惟言「大祀帝親省牲，中祀、小祀之牲當遣官代」，帝命：「親祭者皆親省」。又請依唐制，令郡國奏祥瑞。帝以災異所係尤重，命有司驛聞，與亮議異焉。三年九月，卒於官。其後牛諒、答祿與權、張籌、牛夢炎、劉仲質之屬，亦各有所論建。

牛諒，字士良，東平人。洪武元年，舉秀才，為典簿。與張以寧使安南還，稱旨，三遷至禮部尚書。更定釋奠及大祀分獻禮，與詹同等議省牲、冠服。御史答祿與權請祀三皇。太祖下其議禮官，併命考歷代帝王有功德者廟祀之。七年正月，諒奏：三皇立廟京師，春秋致祭。漢、唐以下，就陵立廟。帝為更定行之，亦詳《禮志》。是年怠職，降主事。未幾，復官。後仍以不任職罷。諒著述甚多，為世傳誦。

答祿與權，字道夫，蒙古人。仕元為河南北道廉訪司僉事。入明，寓河南永寧。洪武六年，用薦授秦府紀善，改御史。請重刊律令。盱眙民進瑞麥，與權請薦宗廟。帝曰：「以瑞麥為朕德所致，朕不敢當。其必歸之祖宗。御史言是也。」明年出為廣西按察僉事。未行，復為御史。上書請祀三皇。下禮官議，遂并建帝王廟。且遣使者巡視歷代諸陵寢。設守陵戶二人，三年一祭，其制皆由此始。又請行禘禮，議格不行。改翰林修撰，坐事降典籍，尋進應奉。十一年以年老致仕。禘禮至嘉靖中始定。

張籌，字惟中，無錫人。父翼，嘗勸張士誠將莫天佑降，復請於平章胡美勿僇降人，城中人得完。以詹同薦，授翰林應奉，改禮部主事。奉詔與尚書陶凱編集漢、唐以來籓王事跡，為《歸鑑錄》。洪武九年，由員外郎進尚書，與學士宋濂定諸王妃喪服之制。籌記誦淹博，在禮曹久，諳於歷代禮文沿革。然頗善附會。初，陶安等定圜丘、方澤、宗廟、社稷諸儀，行數年矣。洪武九年，籌為尚書，乃更議合社稷為一壇，罷勾龍、棄配位，奉仁祖配饗，以明祖社尊而親之之道，遂以社稷與郊廟祀並列上祀。識者竊非之。已，出為湖廣參政。十年坐事罰輸作。十二年仍起禮部員外郎。後復官，以事免。

朱夢炎，字仲雅，進賢人。元進士，為金谿丞。太祖召居賓館，命與熊鼎集古事，為質直語，教公卿子弟，名曰《公子書》。洪武十一年，自禮部侍郎進尚書。帝方稽古右文，夢炎援古證今，剖析源流，如指諸掌，文章詳雅有根據。帝甚重之。卒於官。

劉仲質，字文質，分宜人。洪武初，以宜春訓導薦入京，擢翰林典籍，奉命校正《春秋本末》。十五年拜禮部尚書，命與儒臣定釋奠禮，頒行天下學校。每歲春秋仲月，通禮孔子如儀。時國子學新成，帝將行釋菜。侍臣有言：孔子雖聖，人臣也，禮宜一奠再拜。帝曰：「昔周太祖如孔子廟，左右謂不宜拜。周太祖曰：『孔子，百世帝王師，何敢不拜！』今朕有天下，敬禮百神，於先師禮宜加崇。」乃命仲質詳議。仲質請帝服皮弁執圭，詣先師位前，再拜，獻爵，又再拜，退易服。乃詣彞倫堂命講，庶典禮隆重。詔曰「可」。又立學規十二條，合欽定九條，頒賜師生。已，復奉命頒劉向《說苑》、《新序》於學校，令生員講讀。是年冬改華蓋殿大學士，帝為親製誥文。坐事貶御史。後以老致仕。仲質為人厚重篤實，博通經史，文體典確，常當帝意焉。

陶凱，字中立，臨海人。領至正鄉薦，除永豐教諭，不就。洪武初，以薦徵入，同修《元史》。書成，授翰林應奉，教習大本堂，授楚王經。三年七月與崔亮並為禮部尚書，各有敷奏。軍禮及品官墳塋之制，凱議也。其年，亮卒。凱獨任，定科舉式。明年會試，以凱充主考官，取吳伯宗等百二十人程文進御，凱序其首簡，遂為定例。帝嘗諭凱曰：「事死如事生，朕養已不逮，宜盡追遠之道。」凱以太廟已有常祀，乃請於乾清宮左別建奉先殿，以奉神御。明奉先殿之制自此始。五年，凱言：「漢、唐、宋時皆有會要，紀載時政。今起居注雖設，其諸司所領諭旨及奏事簿籍，宜依會要，編類為書，庶可以垂法後世。下臺省府者，宜各置銅櫃藏之，以備稽考，俾無遺闕。」從之。明年二月，出為湖廣參政。致仕。八年起為國子祭酒。明年改晉王府左相。

凱博學，工詩文。帝嘗厭前代樂章多諛辭，或未雅馴，命凱與詹同更撰，甚稱旨。長至侍齋宮，言：宜有篇什以紀慶成。遂命凱首唱，諸臣俱和，而宋濂為之序。其後扈行陪祀，有所獻，帝輒稱善。一時詔令、封冊、歌頌、碑志多出其手云。凱嘗自號「耐久道人」。帝聞而惡之。坐在禮部時朝使往高麗主客曹誤用符驗，論死。

曾魯，字得之，新淦人。年七歲，能暗誦《五經》，一字不遺。稍長，博通古今。凡數千年國體、人才，制度沿革，無不能言者。以文學聞於時。元至正中，魯帥里中豪，集少壯保鄉曲。數具牛酒，為開陳順逆。眾皆遵約束，無敢為非義者。人號其里曰「君子鄉」。

洪武初，修《元史》，召魯為總裁官。史成，賜金帛，以魯居首。乞還山，會編類禮書，復留之。時議禮者蜂起。魯眾中揚言曰：「某禮宜據某說則是，從某說則非。」有辨詰者，必歷舉傳記以告。尋授禮部主事。開平王常遇春薨，高麗遣使來祭。魯索其文視之，外襲金龍黃帕，文不署洪武年號。魯讓曰：「龍帕誤耳，納貢稱籓而不奉正朔，於義何居？」使者謝過，即令易去。安南陳叔明篡立，懼討，遣使入貢以覘朝廷意。主客曹已受其表，魯取副封視之，白尚書詰使者曰：「前王日熞，今何驟更名？」使者不敢諱，具言其實。帝曰：「島夷乃狡獪如此耶！」卻其貢。由是器重魯。

五年二月，帝問丞相：「魯何官？對曰：「主事耳。」即日超六階，拜中順大夫、禮部侍郎。魯以「順」字犯其父諱，辭，就朝請下階。吏部持典制，不之許。戍將捕獲倭人，帝命歸之。儒臣草詔，上閱魯稿大悅，曰：「頃陶凱文已起人意，魯復如此，文運其昌乎！」未幾，命主京畿鄉試。甘露降鐘山，群臣以詩賦獻，帝獨褒魯。是年十二月引疾歸，道卒。淳安徐尊生嘗曰：「南京有博學士二人，以筆為舌者宋景濂，以舌為筆者曾得之也。」魯屬文不留槁，其徒間有所輯錄，亦未成書云。

洪武中，禮部侍郎二十餘人，其知名者，自曾魯外，有劉崧、秦約、陳思道、張衡數人。崧自有傳。

約，崇明人，字文仲。博學，工辭章。洪武初，以文學舉。召試《慎獨箴》，約文第一，立擢禮部侍郎。母老乞歸。已，復召入陳三事，皆切直。仍乞歸，卒。

思道，山陰人，字執中。以進士授刑部主事。帝賞其執法，超拜兵部侍郎，益勵風節，人莫敢干以私。改禮部，乞歸。居家，不殖生產。守令造門不得見。久之，卒。

衡事別載。

任昂，字伯顒，河陰人。元末舉進士，除知寧晉縣，不赴。洪武初，薦起為襄垣訓導，擢御史。十五年拜禮部尚書。帝加意太學，罷祭酒李敬、吳顒，命昂增定監規八條。遂以曹國公李文忠、大學士宋訥兼領國子監事。會司諫關賢上言：「邇來郡邑所司非人，師道不立，歲選士多缺；甚至俊秀生員，點充承差，乖朝廷育賢意。」昂乃奏定天下：歲貢士從翰林院考試，以為殿最。明年，命科舉與薦舉並行。昂條上科場成式，視前加詳，取士制始定。廣東都指揮狄崇、王臻以妾為繼室，乞封。下廷議，昂持不可，從之。遂命昂及翰林院定嫡妾封贈例，因詔偕吏部定文官封贈例十一，廕敘例五，頒示中外。

尋請更定冕服之制。及朝參坐次。又奏毀天下淫祠，正祀典稱號：「蜀祀秦守李冰，附以漢守文翁、宋守張詠；密縣祀太傅卓茂；鈞州祀丞相黃霸；彭澤祀丞相狄仁傑，皆遺愛在民。李龍遷祀於隆州，謝夷甫祀於福州，皆為民捍患。吳丞相陸遜以勞定國，宜祀於吳，以子抗、從子凱配。元總管李黼立祀江州，元帥餘闕立廟安慶，皆以死勤事。從闕守皖，全家殉義者，有萬戶李宗可，宜配享闕廟。」皆報可。明年命以鄉飲酒禮頒天下，復令制大成樂器，分頒學宮。是時，以八事考課外吏，及次第雲南功賞，事不隸禮部，帝皆令昂主其議。尋予告歸。

李原名，字資善，安州人。洪武十五年，以通經儒士舉為御史。二十年使平緬歸，言：「思倫發懷詐窺伺，宜嚴邊備。靖江王以大理印行令旨，非法，為遠人所輕。」稱旨，擢禮部尚書。自是遠方之事多咨之。高麗奏遼東文、高、和、定州皆其國舊壤，乞就鐵嶺屯戍。原名言：「數州皆入元版圖，屬於遼，高麗地以鴨綠江為界。今鐵嶺已置衛，不宜。」復有陳請，帝命諭其國守分土，無生釁。安南歲貢方物，帝念其勞民，原名以帝意諭之，令三年一貢，自是為定制。又以帝命行養老之政，申明府州縣歲貢多寡之數，定官民巾服之式，皆著為令。

初，以答祿與權言，建歷代帝王廟。至是原名請以風后、力牧等三十六人侑享。帝去趙普、安章、阿術而增陳平、馮異、潘美、木華黎，餘悉如原名奏。魯王薨，定喪服之制。進士王希曾請喪出母，原名謂非禮，宜禁。凡郊祀、宗廟、社稷、嶽瀆諸制，先後儒臣論定，時有詳略，帝悉令原名更正之。諸禮臣惟原名在任久。二十三年以老致仕。

樂韶鳳，字舜儀，全椒人。博學能文章。謁太祖於和陽，從渡江，參軍事。洪武三年，授起居注，數遷。六年拜兵部尚書，與中書省、御史臺、都督府定教練軍士法。改侍講學士，與承旨詹同正釋奠先師樂章，編集《大明日曆》。七年，帝以祭禮駕還，應用樂舞前導，命韶鳳等撰詞。因撰《神降祥》、《神貺惠》、《酣酒》、《色荒》、《禽荒》諸曲以進，凡三十九章，曰《回鑾樂歌》，皆寓規諫。禮部具《樂舞圖》以上，命太常肄習之。

明年，帝以舊韻出江左，多失正，命與廷臣參考中原雅音正之。書成，名《洪武正韻》。又命孝陵寢朔望祭祀及登壇脫舄諸禮議，皆詳稽故實。俱從之。尋病免。未幾，復起為祭酒。奉詔定皇太子與諸王往復書答刂禮，考據精詳，屢被褒答。十三年致仕歸，以壽終。弟暉、禮、毅，皆知名。

贊曰：明初之議禮也，宋濂方家居，諸儀率多陶安裁定。大祀禮專用安議，其餘參匯諸說，從其所長：祫禘用詹同，時享用朱升，釋奠、耕耤用錢用壬，五祀用崔亮，朝會用劉基，祝祭用魏觀，軍禮用陶凱。皆能援據經義，酌古準今，郁然成一代休明之治。雖折中斷制，裁自上心，諸臣之功亦曷可少哉。


\end{pinyinscope}