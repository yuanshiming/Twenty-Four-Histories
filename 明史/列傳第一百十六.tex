\article{列傳第一百十六}

\begin{pinyinscope}
魏學曾葉夢熊梅國楨李化龍江鐸

魏學曾，字惟貫，涇陽人。嘉靖三十二年進士。除戶部主事，遷郎中。中官為商人請支芻糧銀巨萬，學曾持不可，乃已。尋擢光祿少卿，進右僉都御史，巡撫遼東。隆慶初，土蠻大入永平。學曾入駐山海，檄諸將王治道等追擊至義院口，大捷。進右副都御史。學曾乃易置將吏，招納降附，釐屯田二千餘頃，數破敵，被賞賚。以疾去。起兵部右侍郎，提督神樞營。旋改吏部，轉左侍郎。

穆宗崩，大學士高拱欲去馮保，屬言官論劾。學曾遺書大學士張居正曰：「外人皆言公與保有謀，遺詔亦出公手。今日之事，不宜復護此閹。」居正怒。及拱被逐，舉朝失色，學曾獨大言曰：「上踐阼伊始，輒逐顧命大臣，且詔出何人，不可不明示百官。」要諸大臣詣居正邸爭之。諸大臣多不往，居正亦辭以疾。自是益忤。出為南京右都御史。未上，給事中宗弘暹希居正指劾之。詔以故官候調，學曾遂歸。居正歿逾年，起南京戶部右侍郎。召為右都御史，督倉場。尋以南京戶部尚書致仕。

萬曆十八年，順義王扯撦力克西赴青海，火落赤、真相犯洮河，副總兵李奎、李聯芳先後被殺。朝命尚書鄭洛經略七鎮，兼領總督，洛固辭總督。明年春，閣臣王錫爵薦學曾。起兵部尚書，總督陜西、延、寧、甘肅軍務。時洛專主款，學曾至，與議不合，陜西巡撫葉夢熊助之。初，順義王封，夢熊以諫沮坐得罪，學曾亦為高拱言不便。至是，撦力克助叛，學曾、夢熊欲遂討之，詆洛玩寇。會撦力克東歸，火落赤諸部亦徙去，學曾奏撦力克雖歸，陰留精兵二萬於嘉峪，欲助火落赤、真相。其說本採諸道路，朝士乃爭附和之。錫爵意悔，具疏言狀，又遺書責夢熊。而兵部尚書石星以順義既東，宣、大事急，召洛還定撫議，置學曾疏不問。未幾，河套部長土昧明安入市畢，要請增賞。學曾令總兵官杜桐、神木參將張剛、孤山游擊李紹祖出不意擊斬明安，俘馘四百八十餘級，奪馬畜器械稱是。學曾以功加太子少保。而明安子擺言太聲言復仇，號召諸部。

明年，哱拜反，遂煽諸部為亂。拜，西部人也。嘉靖中得罪其部長，父兄皆見殺，拜跳脫來降，驍勇屢立戰功。前督撫王崇古、石茂華先後奏加副總兵，遂多畜亡命。子承恩，拜夢妖物入妻施脅而生，狼形梟啼，性狠戾。拜老，承恩襲父爵。十九年，洮、河告警，御史周弘禴舉承恩及指揮土文秀、拜義子哱雲等。巡撫黨馨檄文秀西援，拜謁經略鄭洛，願與子承恩從出師。馨惡其自薦，抑損之，拜以故心怨。至金城，見諸鎮兵皆出其下。比賊退，取道塞外還，寇騎遇之皆辟易，遂有輕中外心。馨數裁拜，且按承恩罪箠之二十，雲、文秀亦以他故怨馨。會戍卒請衣糧久弗給，拜遂嗾軍鋒劉東暘、許朝作亂。二十年三月，殺馨及副使石繼芳，逼總兵官張維忠縊死。雲、文秀殺游擊梁琦、守備馬承光，東暘稱總兵，奉拜為謀主，承恩、朝為左、右副總兵，雲、文秀為左、右參將。承恩遂陷玉泉營、中衛、廣武，河西望風靡。惟文秀徇平虜，參將蕭如薰堅守不下。賊既取河西四十七堡，且渡河，復誘河套著力兔、宰僧犯平虜、花馬池。全陜皆震動。

學曾檄副總兵李昫率游擊吳顯趨靈州，別遣游擊趙武趨鳴沙州，沿河扼賊南渡，而自駐花馬池，當賊衛。昫等渡河，賊將多遁去，四十七堡皆復，惟寧夏鎮城尚為賊據。著力兔等中外相呼應，拜、文秀攻趙武於玉泉。雲引著力兔攻平虜，如薰設伏射殺雲。昫救武，圍亦解。四月，昫引兵與故總兵牛秉忠抵鎮城下。帝已擢董一奎為總兵，李蕡副之，已，復擢如薰代一奎，而以麻貴代蕡。未至，昫等攻城。賊於東西二門各出驍騎三千搏戰，步卒列火車為營。官軍擊之，奪其車百輛，追奔入湖，賊溺死無算。副總兵王通戰尤力。家丁高益等乘勝入北門，後兵不繼被殺，通亦負傷，榆林游擊俞尚德戰死。翼日，朝、文秀脅慶王上東城，乞暫罷兵，詭言願獻首惡。會官軍糧盡，乃引退，休近堡。

學曾日夜趣芻餉，調延綏、莊浪、蘭、靖、榆林兵。道回遠，所治舟亦未具，乃駐花馬池，俟軍至移靈州。頃之，延綏游擊姜顯謨、都司蕭如蕙，甘州故總兵張傑及麻貴軍皆至，復抵鎮城攻之。賊計延綏、榆林兵出內虛，勾黃臺吉妻，令其子捨達大、從子火落赤、土昧鐵雷掠舊安邊、磚井堡以牽我兵。承恩復以間合寇兵，伏延漢渠，掠糧車二百。學曾自花馬池還靈州，被圍，救至而解。貴等數攻城不能克，賊殺慶王妃，盡掠其宮人金帛。牛秉忠戰傷右股，乃復退師。帝用尚書星言，賜學曾尚方劍督戰。會寧夏巡撫硃正色、甘肅巡撫葉夢熊、監軍御史梅國楨，諸大將劉承嗣、董一奎、李如松先後至軍，六月復攻城，連戰不下。

夢熊，字男兆，歸善人。嘉靖四十年進士。由福清知縣入為戶部主事，轉餉寧夏。改御史，以諫受把漢那吉降，貶鄖陽丞。累遷贛州知府，平黃鄉賊。遷浙江副使，改永平。萬曆十七年冬，由山東布政使擢右僉都御史，巡撫貴州。尋改陜西，進右副都御史。以請討撦力克，與經略洛議相左。廷議方右洛，絀其議不用。會撦力克東歸，洛亦還宣、大，乃移夢熊甘肅，與學曾共事。夢熊有膽決，敢任事。會拜反，上疏自請討賊，帝然之。以六月至靈州，與學曾合。

國楨，字克生，麻城人。少雄傑自喜，善騎射。舉萬曆十一年進士。除固安知縣。中官詣國楨請收責於民，國楨偽令民鬻妻以償。民夫婦哀慟，中官為毀券。擢御史，會拜反，學曾師久無功。時寧遠伯李成梁方被論，廷議欲遣為大將，未敢決，國楨獨疏保之。乃遣成梁子如松為提督，將遼東、宣、大、山西諸鎮兵以往。而國楨監其軍，遂與如松至寧夏。

初，學曾欲招東暘、朝，令殺拜父子贖罪，遣卒葉得新往。四人方約同死，折得新脛，置之獄。巡撫朱正色以賊詭請降，而張傑嘗總寧夏兵，故與拜善，遣傑入城招之。朝乃舁得新見傑，得新大罵賊，被殺，傑亦系不遣。而學曾以賊求撫為之請，帝切責。及是，城中百戶姚欽、武生張遐齡射書城外，約內應，夜半舉火。外兵不至，賊殺其黨五十人，欽縋城出，來奔。當是時，賊外以求撫緩兵，而陰結寇為助，然糧盡，勢且困。七月，學曾與夢熊、國楨定計，決黃河大壩水灌之，水抵城下。時套寇卜失兔、莊禿賴以三萬騎犯定邊、小鹽池，用土昧鐵雷為前鋒，而別遣宰僧以萬騎從花馬池西沙湃口入，為拜聲援。麻貴擊之右溝，寇稍挫，分趨下馬關及鳴沙洲。學曾令游擊龔子敬扼沙湃口，而檄延綏總兵官董一元搗土昧鐵雷巢，斬首百三十餘級，寇大驚引去。遇子敬，圍之十重，子敬死，寇亦去，賊援遂絕。學曾益決大壩水。八月，河決隄壞，復繕治之，城外水深八九尺，東西城崩百餘丈。著力兔、宰僧復入李剛堡。如松、貴等擊敗之，追奔至賀蘭山。賊益懼求款，未決，會學曾得罪罷。朝命以夢熊代，夢熊遂成功。

初，學曾之遣人招東暘、朝也，留固原十餘日以俟之，帝責其玩寇；李昫渡河又稍遲，松山、河套寇先入，官軍用是再失利。學曾嘗上疏令監軍無與兵事，帝為飭國楨如其言，國楨頗憾之。及至軍，劾諸將觀望，而頗以玩寇為學曾罪。給事中許子偉亦劾學曾惑於招撫，誤國事。國楨又言僉事隨府從城上躍下，賊令四人下取，我軍咫尺不敢前；又北寇數萬斷我糧道，殺戮無算，匿不以奏。帝遂大怒，逮學曾至京。然學曾逮未逾月，城壞而大軍入，賊竟以破滅。

夢熊既代學曾，亦賜尚方劍。時調度靈州，獨國楨監軍寧夏。賊被圍久，食盡無援，而城受水浸，益大崩。國楨挾諸將趨南關。秉忠先登，國楨大呼，諸將畢登。賊退據大城，攻數日不下。國楨使間紿東暘、朝、承恩互相殺，以降貰其罪。三人內猜疑，東暘、朝遂先誘殺承恩黨文秀。承恩亦與其黨周國柱誘東暘、朝殺之；盡懸東暘、朝、文秀首城上，開門降。如松率兵圍拜家。拜倉皇縊，闔室自焚死。夢熊自靈州馳至，下令盡誅拜黨及降人二千，慰問宗室士庶。寧夏平。夢熊、正色、國楨各上捷奏，而俘承恩獻京師。帝御門受賀，詔磔承恩於市，夢熊、正色、國楨各廕世官，如松功第一，如薰、貴、秉忠等加恩有差。學曾初奪職為民，敘功，以原官致仕。

學曾任事勞勩。灌城招降之策，本其所建。及宣捷，帝召見大學士趙志皋、張位，志皋、位力為學曾解，尚書星以下多白學曾無罪。國楨亦上疏言：「學曾應變稍緩，臣請責諸將以振士氣，而逮學曾之命，發自臣疏，竊自悔恨。學曾不早雪，臣將受萬世譏。」如松亦言：「學曾被逮時，三軍雨泣。」夢熊亦推功學曾。帝初不聽，既而復其官。居家數年卒。夢熊以功進右都御史。

初，卜失兔為都督，其部長切盡臺吉最用事。切盡臺吉死，卜失兔不能制諸部。經略鄭洛專事羈縻。學曾以洮河之變，惡諸部為逆，襲殺明安。會拜反，著力兔、宰僧遂聲言與拜為一家，而卜失兔、莊禿賴亦引兵助之。及拜誅，切盡臺吉之比吉率著力兔、宰僧、莊禿賴等頓首花馬池塞下，悔罪求款。夢熊為奏請。帝以夢熊初主學曾，責其前後異議，令要諸部縛叛贖罪。著力兔等求款益堅，夢熊乃與巡撫田樂奏上四鎮款戰機宜，俟朝議。中外相仗莫敢決，卜失兔遂率諸部大入定邊。總兵官麻貴等擊卻之，夢熊以功加太子少保。未幾，切盡臺吉從子青把都兒犯甘肅，總兵官楊浚、副總兵何崇德御之，斬首六百餘級。夢熊復加太子太保、兵部尚書。尋入為南京工部尚書，而以都御史李汶代。自洮河變後，寇頗輕中國。招撫議既絕，諸部數入犯，四鎮遂頻歲用兵云。夢熊雖功多，其品望遠出學曾下。卒官。

國楨既招降承恩，以夢熊貪功殺降，劾其罪。夢熊奏辨，言：「拜所畜家人皆死士，緩一二日，東暘、朝黨復集，必再亂。臣寧負殺降名，以絕禍本。」帝為下詔和解之。論功，擢國楨太僕少卿。逾年，遷右僉都御史，巡撫大同。久之，遷兵部右侍郎，總督宣、大、山西軍務。在鎮三年，節省市賞銀十五萬兩有奇。父喪歸，未起而卒。贈右都御史。

李化龍，字于田，長垣人。萬歷二年進士。除嵩縣知縣。年甫二十，胥吏易之。化龍陰察其奸，悉召置之法，縣中大治。遷南京工部主事，歷右通政使。

二十二年夏，擢右僉都御史，巡撫遼東。初，總兵官李成梁破殺泰寧速把亥，其子把兔兒弟炒花據舊遼陽以北，居兩河之中，益結土蠻為患。其年四月，把兔兒圍遼陽，朵顏小歹青、福餘伯言兒分犯錦、義，掠清細河，巡撫韓取善坐免。化龍受事甫兩月，把兔兒與伯言兒等寇鎮武，又約土蠻子卜言臺周犯右屯。把兔兒先至吳家墳。化龍與總兵官董一元定計先擊把兔、伯言兒，伯言兒中流矢死，把兔被傷。卜言臺周至，攻右屯不利，亦解去。於是把兔、小歹青、卜言台周益相結，謀復前恥。化龍與一元嚴備之。一元又出塞，搗巢有功，而把兔傷重竟死，邊塞襲服。詳具一元傳。化龍進兵部右侍郎。

明年，小歹青悔禍款塞，請開木市於義州，且告朵顏長昂將犯邊。已，長昂果犯錦、義，副總兵李如梅擊卻之。歹青言既信，化龍遂許其請。上疏曰：

環遼皆敵也，迤北土蠻種類多不可數。近邊者，直寧前則長昂，直錦、義則小歹青，直廣寧、遼、沈則把兔、炒花、花大，直開、鐵則伯言、燒兔，其在東邊海西則猛骨孛羅、那林孛羅、卜寨，皆與遼地項背相望。並墻圍獵，則刁鬥聲相聞，蓋肘腋憂也。自那卜被剿，數年東陲無事。去年把兔、伯言戰死，炒花、花大一敗塗地。今伯言子宰賽受罰，入市廣寧，遼、沈、開、鐵間警報漸希。所未馴伏者，惟小歹青與長昂耳。

小歹青素兇狡，雄長諸部。西助長昂，東助炒花。大舉動以數萬，小竊則飛騎出沒錦、義間。自周之望、柏朝翠戰歿，無敢以一矢加遺。凌河上下方數百里，野多暴骨，民無寧宇。遠慮者每以河西不保為虞。今乃叩關求市，臣遍詢將領及彼地居民，僉言木市開有五利。

河西無木，皆在邊外，叛亂以來，仰給河東，以邊警又不時至。故河西木貴於玉，市通則材木不可勝用。利一。所疑於歹青者，無信耳。彼重市為生路，當市時必不行掠。即今年市而明年掠，我已收今年不掠之利矣。利二。遼東馬市，成祖所開，無他賞，本聽商民與交易。木市與馬市等，有利於民，不費於官。利三。大舉之害酷而希，零竊之害輕而數。小歹青不掠錦、義，零竊少矣。又西不助長昂，東不助炒花，則敵勢漸分。即寧前、廣寧患亦漸減。且大舉先報，又得預為備。利四。零竊既希，邊人益得修備。利五。

疏入，從之。化龍尋以病去，木市亦停止。其後總兵官馬林復議開市，與巡撫李植相左，論久不決，小歹青遂復為寇雲。

二十七年三月，化龍起故官，總督湖廣、川、貴軍務兼巡撫四川，討播州叛臣楊應龍。應龍之先曰楊鏗。明初內附，授宣慰使。應龍性猜狠嗜殺。數從徵調，恃功驕蹇。知川兵脆弱，陰有據蜀志，間出剽州縣。嬖小妻田雌鳳，讒殺妻張氏，屠其家。用誅罰立威，所屬五司七姓不堪其虐，走貴州告變。巡撫葉夢熊疏請大征。詔不聽，逮繫重慶獄。應龍詭將兵征倭自效，得脫歸。復逮，不出。四川巡撫王繼光發兵討，覆於白石，應龍諉罪諸苗。朝廷命邢玠總督。值東西用兵，勢未能窮治，因招撫之。應龍益結生苗，奪五司七姓地，並湖廣四十八屯以畀之，歲出侵掠。是年二月，敗官軍於飛練堡，都司楊國柱、指揮李廷棟等皆死。已，復破殺綦江參將房嘉寵、游擊張良賢，投屍蔽江下。偽軍師孫時泰請直取重慶，搗成都，劫蜀王為質，而應龍遷延，聲言爭地界，冀曲赦如曩時。化龍至成都，徵兵未至，亦謬為好語縻之。

帝聞綦江破，大怒。追褫前四川、貴州巡撫譚希思、江東之職，而賜化龍劍，假便宜討賊。賊焚東坡、爛橋，梗湖、貴路，又焚龍泉，走都司楊惟忠。化龍劾諸大帥不用命者，沈尚文逮治，童元鎮、劉廷皆革職充為事官。諸軍大集，化龍先檄水西兵三萬守貴州，斷招苗路，乃移重慶，大誓文武。明年二月，分八道進兵。川師四路：總兵官劉綎由綦江，總兵官馬孔英由南川，總兵官吳廣由合江，副將曹希彬受廣節制，由永寧。黔師三路：總兵官童元鎮由烏江，參將硃鶴齡受元鎮節制，統宣慰使安疆臣由沙溪，總兵官李應祥由興隆。楚師一路分兩翼：總兵官陳璘由偏橋，副總兵陳良玭受璘節制，由龍泉。每路兵三萬，官兵三之，土司七之。貴州巡撫郭子章駐貴陽，湖廣巡撫支可大移沅州，化龍自將中軍策應。帝以楚地遼闊，又擢江鐸為僉都御史，巡撫偏、沅。湖廣設偏沅巡撫，自鐸始也。

推官高折枝先以南川兵進，據桑木鎮，綎復自綦江入。應龍以勁兵二萬屬其子朝棟曰：「爾破綦江，馳南川，盡焚積聚，彼無能為也。」比抗諸路兵，皆大敗，應龍頓足歎曰：「吾不用時泰計，今死矣！」或言水西佐賊，化龍詰之疆臣，斬賊使，二氏交遂絕。烏江兵敗績，逮下元鎮於理，諸將益奮。綎先入婁山關，直抵海龍囤，璘、疆臣兵亦至。賊勢急，上囤死守，遣使詐降。化龍檄諸將斬使，焚書。以綎與應龍有舊，諭無通賊，綎械其人以自明。八路兵皆會囤下，築長圍困之，更番迭攻。六月，綎破土、月二城，應龍窘，與二妾俱縊。明晨，官軍入城，七子皆被執。詔磔應龍屍並子朝棟於市。自出師至滅賊，凡百有十四日。播自唐乾符中入楊氏，二十九世，八百餘年，至應龍而絕，以其地置遵義、平越二府，分屬川、貴。

化龍初聞父喪，以金革起復，至是乞歸終制。三十一年四月，起工部右侍郎，總理河道，與淮、揚巡撫李三才奏開淤河，由直河入泇口抵夏鎮二百六十里，避黃河呂梁之險。再以憂去，未代。敘前平播功，晉兵部尚書，加少保，廕一子世錦衣指揮使。

三十五年夏，起戎政尚書。化龍以京營根本，奏陳十一濫、十二苦、十九宜，又上屯政十二事，皆置不理。兵部自二十七年後，左、右侍郎皆空署。未幾，尚書蕭大亨亦致仕，化龍掌部事。三十七年正月，京師訛言寇至，民爭避匿，邊民逃入都門者亦數萬，九門晝閉。輔臣言兵部尚書惟一人，何以應猝變，帝亦不報。遼戰士二萬餘皆老弱，而稅監高淮肆虐，遼人切齒。化龍請停稅課，且增兵萬人，又條上兵食款戰之策，帝皆不報。一品秩滿，加柱國、少傅兼太子太保。卒官，年七十。謚襄毅，贈少師，加贈太師。

化龍具文武才。播州之役，以劉綎驕蹇，先摧挫之而薦其才，故綎為盡力。開河之功，為漕渠永利，詳見《河渠志》。

江鐸，字士振，仁和人。高祖玭，景泰時為禮科給事中。劾石亨怙寵罔上，有直聲。官至山東參政。曾祖瀾，正德時南京禮部尚書。卒謚文昭。祖曉，嘉靖中工部侍郎。父圻，萬歷初廣西提學僉事。父母疾，嘗藥舐糞。居喪寢苫三年，經寢室必俯其首，妻經夫廬亦然。卒，門人私謚為孝端先生。自玭至鐸五世皆進士。而曉弟暉，正德中為庶吉士，與舒芬等諫南巡受杖。世宗時，由編修出為河南僉事。鐸登第在萬歷二年。授刑部主事。累官山西按察使，擢撫偏、沅。夾攻楊應龍有功，與郭子章皆廕一子世錦衣指揮。丁母艱去。奪情，命留討皮林諸洞蠻，平之。詳具《陳璘傳》。以勞疾歸。卒，贈兵部右侍郎。

贊曰：哱拜一降人耳，雖假以爵秩，而憑藉未厚。倉猝發難，據鎮城，聯外寇，邊鄙為之騷然，武備之弛，有由來矣。楊應龍惡稔貫盈，自速殄滅。然盤踞積久，地形險惡，非師武臣力，奏績豈易言哉！李化龍之功可與韓雍、項忠相埒，較寧夏之役，難易懸殊矣。


\end{pinyinscope}