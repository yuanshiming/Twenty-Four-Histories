\article{憲宗本紀}

\begin{pinyinscope}
憲宗繼天凝道誠明仁敬崇文肅武宏德聖孝純皇帝，諱見深，英宗長子也。母貴妃周氏。初名見浚。英宗留瓦剌，皇太后命立為皇太子。景泰三年，廢為沂王。天順元年，復立為皇太子，改名見深。

天順八年正月，英宗崩。乙亥，即皇帝位。以明年為成化元年，大赦天下。免明年田租三之一。浙江、江西、福建、陜西、臨清鎮守內外官，諸邊鎮守內官，正統間所無者悉罷之。下番使者、緝事官校皆召還。二月庚子，始以內批授官。三月甲寅朔，尊皇后為慈懿皇太后，貴妃周氏為皇太后。戊午，放宮人。丙寅，毀錦衣衛新獄。庚午，賜彭教等進士及第、出身有差。癸酉，詔內閣九卿考核天下方面官。戊寅，復立團營。

夏四月癸未朔，日當食，不見。五月丁巳，大風雨雹，敕群臣修省。庚申，葬睿皇帝於裕陵。

秋七月壬申，立吳氏為皇后。八月癸未，御經筵。甲申，命儒臣日講。癸卯，廢皇后吳氏。下太監牛玉於獄。

冬十月壬辰，立王氏為皇后。甲辰，立武舉法。十二月甲辰，免京官雜犯罪。

是年，兩畿、川、廣、荊、襄盜賊大起。道路不通。安南、烏斯藏入貢。

成化元年春正月乙卯，享太廟。己未，大祀天地於南郊。甲子，都督同知趙輔為征夷將軍，充總兵官，僉都御史韓雍贊理軍務，討廣西叛瑤。二月戊子，祭社稷。甲午，耕耤田。三月庚戌，四川山都掌蠻亂。丁巳，釋奠於先師孔子。

夏五月辛酉，大雨雹。壬戌，避正殿減膳，敕群臣修省。

秋七月己酉，免天下軍衛屯糧十之三。甲子，振兩畿、浙江、河南饑。八月丁丑，工部侍郎沈義、僉都御史吳琛振撫兩畿饑民。辛巳，瘞暴骸。庚寅，毛里孩犯延綏，總兵官房能敗之。

冬十二月癸卯，撫寧伯朱永為靖虜將軍，充總兵官，太監唐慎監軍，工部尚書白圭提督軍務，討荊、襄賊。是月，韓雍大破大藤峽瑤，改名峽曰「斷藤」。

是年，琉球、哈密、爪哇、烏斯藏入貢。

二年春正月戊申，罷團營。乙卯，大祀天地於南郊。辛酉，英宗神主祔太廟。二月癸未，禮部侍郎鄒乾巡視畿內饑民。三月甲辰，賜羅倫等進士及第、出身有差。己酉，李賢父卒，乞終制，不許。乙卯，朱永大破荊、襄賊劉通於南漳。閏月癸，振南畿饑。乙未，朱永擊擒劉通，其黨石龍遁，轉掠四川。

夏五月癸酉，修撰羅倫以論李賢起復謫福建市舶司提舉。己卯，禁侵損古帝王、忠臣、烈士、名賢陵墓。六月甲辰，趙輔師還。乙巳，免今年天下屯糧十之三。壬子，楊信為平虜將軍，充總兵官，太監裴當監督軍務，禦寇延綏。

秋七月辛巳，封弟見治為忻王，見沛徽王。戊戌，毛里孩犯固原。八月丁巳，犯寧夏，都指揮焦政戰死。丁卯，諭祭于謙，復其子冕官。

冬十月丁未，朱永擊擒石龍，賊平，進永爵為侯。十二月甲寅，李賢卒。丙辰，太常寺少卿兼翰林院侍讀學士劉定之入閣預機務。是月，斷藤峽賊復起。

是年，哈密、琉球、安南、烏斯藏、瓦剌入貢。

三年春正月己卯，大祀天地於南郊。丙申，撫寧侯朱永為平胡將軍，充總兵官，會楊信討毛里孩。二月丁酉朔，日有食之。丁巳，湖廣總兵官李震討破靖州苗。三月戊辰，召商輅為兵部侍郎，復入閣。己巳，毛里孩犯大同。辛巳，復開浙江、福建、四川、雲南銀場，以內臣領之。

夏四月，四川地屢震，自去年六月至於是月。乙巳，錄囚。癸丑，復立團營。六月戊申，雷震南京午門，敕群臣修省。辛酉，襄城伯李瑾為征夷將軍，充總兵官，兵部尚書程信提督軍務，太監劉恒監軍，討山都掌蠻。

秋七月乙酉，停河南採辦。九月辛未，振湖廣、江西饑。

冬十二月庚子，左庶子黎淳追論景泰廢立事，帝曰：「景泰事已往，朕不介意，且非臣下所當言。」切責之。辛丑，杖編修章懋、黃仲昭，檢討莊，謫官有差。是月，程信破山都掌蠻，平之。

是年，琉球、哈密、占城、烏斯藏入貢。朝鮮獻海青、白鵲，諭毋獻。

四年春正月甲戌，大祀天地於南郊。三月甲子，免湖廣被災秋糧。甲申，詔中外勢家毋得擅請田土。

夏四月丁巳，錄囚。陳文卒。五月癸未，遣使錄天下囚。六月丙午，免江西被災秋糧。辛亥，開城賊滿俊反，陜西總兵官寧遠伯任壽、巡撫都御史陳價討之。甲寅，慈懿皇太后崩。

秋七月癸酉，都督同知劉玉為平虜副將軍，充總兵官，太監劉祥監軍，副都御史項忠總督軍務，討滿俊。八月癸巳，京師地震。乙卯，朱永代劉玉為總兵官。是月，任壽、陳價、寧夏總兵官廣義伯吳琮及滿俊戰，敗績，都指揮蔣泰、申澄被殺。九月庚申，葬孝莊睿皇后於裕陵。辛酉，振陜西饑。壬申，以地震、星變下詔自責，敕群臣修省。甲申，給事中董旻、御史胡深等九人請罷商輅及禮部尚書姚夔，下獄，杖之。

冬十月乙未，項忠敗賊於石城，伏羌伯毛忠戰死。十一月，項忠擊擒滿俊，送京師，伏誅。壬戌，毛里孩犯遼東，指揮胡珍戰沒。十二月己酉，遼東總兵官趙勝奏：「十一月初六日，虜賊千餘攻指揮傅斌營，指揮胡珍率軍來援，被賊射死。」毛里孩犯延綏，都指揮僉事許寧擊敗之。

是年，琉球、烏斯藏、哈密、日本、滿剌加入貢。、五年春正月乙丑，大祀天地於南郊。三月辛丑，賜張升等進士及第、出身有差。夏五月辛丑，禮部侍郎萬安兼翰林院學士，入閣預機務。六月癸丑朔，日有食之。辛酉，錄囚。

秋八月辛酉，劉定之卒。

冬十一月乙未，毛里孩犯延綏。

是年冬，阿羅出入居河套。琉球、哈密、烏斯藏、滿剌加、安南、土魯番入貢。

六年春正月己丑，大祀天地於南郊。己亥，大同總兵官楊信敗毛里孩於胡柴溝。二月辛未，大理寺少卿宋旻，侍郎曾翬、原傑、黃琛，副都御史滕昭巡視畿南、浙江、河南、四川、福建，考察官吏，訪軍民疾苦。其餘直省有巡撫等官者，命亦如之。丁丑，禱雨於郊壇。戊寅，振廣西饑。三月甲申，免湖廣、山東被災稅糧。壬寅，詔延綏屯田。朱永為平虜將軍，充總兵官，太監傅恭、顧恒監軍，王越參贊軍務，備阿羅出於延綏。

夏五月丙申，振畿內、山東、河南饑。丁酉，王越敗阿羅出於延綏東路。六月戊申朔，日有食之。

秋七月壬午，朱永敗阿羅出於雙山堡。丙戌，都御史項忠、侍郎葉盛振畿輔饑民。都督李撫治屯營。甲辰，總兵官房能敗阿羅出於開荒川。是月，免南畿、四川被災稅糧，八月辛亥，振山西饑。癸丑，以水旱相仍，下詔寬恤。

冬十月，免畿內、河南、山東被災稅糧。十一月癸未，荊、襄流民作亂，項忠總督河南、湖廣、荊、襄軍務討之。是月，孛羅忽渡河與阿羅出合。十二月庚戌，遣使十四人分振畿輔。

是年，琉球、哈密、烏斯藏入貢。

七年春正月辛巳，命京官五品以上及給事中、御史各舉堪州縣者一人。丙戌，大祀天地於南郊。

夏四月己巳，錄囚。五月辛巳，瘞京師暴骸。

秋八月甲辰，振山東、浙江水災。閏九月己未，浙江潮溢，漂民居、鹽場，遣工部侍郎李顒往祭海神，修築堤岸。

冬十月乙亥，王恕為刑部侍郎，總理河道。十一月甲寅，立皇子祐極為皇太子，大赦。己未，荊、襄賊平，流民復業者一百四十餘萬人。十二月甲戌，彗星見，下詔自責，敕群臣修省，條時政得失。壬午，彗星入紫微垣，避正殿，撤樂，御奉天門聽政。癸未，召朱永還，王越總督延綏軍務。辛卯，減死罪以下。

是年，加思蘭入居河套，與阿羅出合。安南黎灝攻占城，破之。琉球、安南入貢。

八年春正月庚戌，大祀天地於南郊。癸亥，皇太子薨。是月，延綏參將錢亮禦毛里孩於安邊營，敗績，都指揮柏隆、陳英戰死。加思蘭犯固原、平涼。三月癸丑，賜吳寬等進士及第、出身有差。

夏四月，京師久旱，運河水涸。癸酉，遣使禱於郊社、山川、淮瀆、東海之神。乙酉，錄囚。丁亥，遣使錄天下囚。五月癸丑，武靖侯趙輔為平虜將軍，充總兵官，節制各邊軍馬，同王越禦加思蘭。

秋九月丙午，諭安南黎灝還占城侵地。

冬十一月己酉，寧晉伯劉聚代趙輔為將軍，屯延綏。十二月癸酉，振京師饑民。是年，孛羅忽、加思蘭屢入安邊營、花馬池，犯固原、寧夏、平涼、臨鞏、環慶，南至通渭。琉球、哈密、安南入貢。

九年春正月丁未，大祀天地於南郊。壬子，劉聚、王越敗加思蘭於漫天嶺。是月，土魯番速檀阿力破哈密，據之。

夏四月辛酉朔，日有食之。甲子，福餘三衛寇遼東，總兵官歐信擊敗之。戊辰，盡免山東稅糧。瘞京畿暴骸。壬午，閱武臣騎射於西苑。

秋七月壬辰，巡撫延綏都御史餘子俊敗加思蘭於榆林澗。九月辛卯，鎮守浙江中官李義杖殺寧波衛指揮馬璋，詔勿問。庚子，王越襲滿都魯、孛羅忽、加思蘭於紅鹽池，大破之。諸部漸出河套。

冬十一月丁酉，復閱騎射於西苑。

是年，免湖廣、畿內、山西、南畿、陜西被災稅糧。振畿內、陜西饑，振山西者再，山東者三。哈密、琉球、暹羅入貢。

十年春正月丁亥朔，振京師貧民。丁酉，大祀天地於南郊。癸卯，王越總制延綏、甘肅、寧夏三邊，駐固原。丙午，召劉聚還。三月，免南畿、湖廣被災秋糧。

夏五月戊申，申藏妖書之禁。是月，免山西、陜西被災秋糧。閏六月乙巳，築邊墻自紫城砦至花馬池。

秋七月甲寅，免江西被災秋糧。八月辛卯，都督同知趙勝為平虜將軍，充總兵官，太監劉恒、覃平監軍。討加思蘭。九月癸丑朔，日有食之。乙卯，免南畿水災秋糧。

冬十一月丙子，免河南被災稅糧。十二月己丑，罷寶慶諸府採金。甲午，錄妖書名示天下。

是年，琉球、烏斯藏、土魯番入貢。

十一年春正月癸亥，大祀天地於南郊。二月甲申，禁酷刑。三月壬子，賜謝遷等進士及第、出身有差。辛未，彭時卒。

夏四月乙酉，吏部侍郎劉珝、禮部侍郎劉吉並兼翰林學士，入閣預機務。壬辰，乾清門災。己亥，錄囚。五月癸酉，免湖廣被災秋糧。

秋八月辛巳，浚通惠河。丁亥，滿都魯、加思蘭遣使來朝。九月丁未朔，日有食之。

冬十一月癸丑，立皇子祐樘為皇太子，大赦。十二月戊子，復郕王帝號。丁酉，申自宮之禁。

是年，土魯番、琉球、暹羅、滿剌加、安南入貢。命琉球貢使二年一至。

十二年春正月辛亥，南京地震有聲。戊午，大祀天地於南郊。二月乙亥朔，日有食之。甲午，敕群臣修省。三月壬子，減內府供用物。壬戌，李震大破靖州苗。

夏五月丁卯，副都御史原傑撫治荊、襄流民。庚申，錄囚。

秋七月庚戌，黑眚見。乙丑，躬禱天地於禁中，以用度不節、工役勞民、忠言不聞、仁政不施四事自責。戊辰，遣使錄天下囚。

冬十月辛巳，京師地震。十一月，巡撫四川都御史張瓚討灣溪苗，破之。十二月己丑，置鄖陽府，設行都司衛所，處流民。

是年，土魯番、撒馬兒罕、琉球、烏斯藏入貢。

十三年春正月庚戌，大祀天地於南郊。己巳，置西廠，太監汪直提督官校刺事。

夏四月，汪直執郎中武清、樂章，太醫院院判蔣宗武，行人張廷綱，浙江布政使劉福下西廠獄。五月甲戌，執左通政方賢下西廠獄。丙子，大學士商輅、尚書項忠請罷西廠，從之。六月甲辰，罷項忠為民。庚戌，復設西廠。丁巳，商輅致仕。

秋八月壬戌，錦衣衛官校執工部尚書張文質繫獄，帝知而釋之。

冬十月戊申，復立哈密衛於苦峪谷，給士田牛種。十一月，張瓚破松潘疊溪苗。

是年，免浙江、山東、河南、江西、福建被災稅糧。振山東、南畿州縣饑。安南、琉球、烏斯藏、暹羅、日本入貢。滿者魯、加思蘭各遣使貢馬。

十四年春正月甲戌，大祀天地於南郊。三月戊辰，免浙江被災秋糧。己卯，賜曾彥等進士及第、出身有差。辛巳，罷烏撒衛銀場。丙戌，復開遼東馬市。丁亥，以浙江饑罷採花木。

夏四月丁酉，免南畿、山東被災秋糧。六月癸卯，太監汪直行遼東邊。

秋七月丁丑，遣使振畿南、山東饑。八月癸巳，以直隸、山東災傷，詔六部條恤民事宜。南京刑部侍郎金紳巡視江西水災。庚戌，免湖廣被災秋糧。甲寅，下巡撫蘇、松副都御史牟俸於錦衣衛獄，謫戍。十二月甲午，免畿內被災秋糧。

是年，占城、烏斯藏、撒馬兒罕入貢。

十五年春正月丁卯，大祀天地於南郊。辛巳，振山東饑。免秋糧。二月，免湖廣被災秋糧。甲寅，詔修開國勛臣墓，無後者置守塚一人。

夏四月丙午，免南畿被災稅糧。壬子，下駙馬都尉馬誠於錦衣衛獄。五月壬戌，汪直劾侍郎馬文升，下文升獄，謫戍。癸酉，以馬文升、牟俸事，杖給事中李俊、御史王濬五十六人於闕下。己卯，免湖廣、河南被災稅糧。

秋七月癸酉，汪直行大同、宣府邊。

冬十月丁亥，撫寧侯硃永為靖虜將軍，充總兵官，汪直監軍，禦伏當加。十二月辛未，論功封朱永保國公，加汪直歲祿，陞賞者二千六百餘人。是月，免四川、江西被災稅糧。

是年，琉球、安南、烏斯藏入貢。

十六年春正月甲午，大祀天地於南郊。丁酉，保國公朱永為平虜將軍，充總兵官，王越提督軍務，汪直監軍，禦亦思馬因於延綏。二月癸酉，免湖廣被災稅糧。戊寅，王越襲亦思馬因於威寧海子，破之。三月戊子，以歲歉減光祿寺供用物。

夏六月癸丑，禁勢家侵占民田。

秋八月辛酉，申存恤孤老之令。

冬十二月庚申，亦思馬因犯大同。丙寅，朱永、汪直、王越帥京軍禦之。是月，總督兩廣軍務都御史朱英、總兵官平鄉伯陳政討廣西瑤，破之。

是年，免兩畿、湖廣、河南、山東、雲南被災稅糧。琉球、暹羅、蘇門答剌、土魯番、撒馬兒罕入貢。

十七年春正月丙戌，大祀天地於南郊。二月壬戌，核天下庫藏出納之數。是月，免浙江、山西被災稅糧。三月辛卯，賜王華等進士及第、出身有差。

夏四月庚申，以久旱風霾敕群臣修省。戊辰，諭法司慎刑獄。太監懷恩同法司錄囚，自是每五歲遣內臣審錄以為常。癸酉，亦思馬因犯宣府。五月己亥，汪直監督軍務，王越為平胡將軍。充總兵官，禦之。

秋七月甲戌，免南畿披災秋糧。甲午，命所在鎮守總兵、巡撫聽汪直、王越節制。

冬十月壬戌，振河南饑。十一月戊子，取太倉銀三分之一入內庫。

是年，安南、占城、滿剌加、烏斯藏入貢。安南黎灝侵老撾宣慰司，賜敕諭之。

十八年春正月壬午，太祀天地於南郊。庚寅，劉吉起復。三月己巳朔，振南畿饑。壬申，罷西廠。

夏四月癸丑，罕慎復哈密城。甲子，免山西被災夏稅。五月，免山東、南畿被災稅糧。六月壬寅，亦思馬因犯延綏，汪直、王越調兵禦敗之。

秋八月癸丑，遣使振畿內、山東饑。辛酉，免河南被災稅糧。閏月壬申，倉副使應時用請罷饒州燒造御器內臣，下獄，贖還職。

冬十一月，免畿內、陜西、遼東被災秋糧。十二月庚午，御製《文華大訓》成。

是年，琉球、哈密、暹羅、土魯番、烏斯藏入貢。

十九年春正月丙午，大祀天地於南郊。三月丙辰，免湖廣被災稅糧。

夏四月丁丑，免河南被災稅糧。六月乙亥，汪直有罪，調南京御馬監。丁丑，陳政破廣西瑤。

秋七月辛丑，迤北小王子犯大同。癸卯，總兵官許寧禦之。敗績。己未，朱永為鎮朔大將軍，充總兵官，帥京軍禦之。八月甲子，犯宣府，巡撫都御史秦紘、總兵官周玉禦卻之。乙丑，戶部侍郎李衍、刑部侍郎何喬新巡視邊關。壬申，謫汪直為奉御，其黨王越、戴縉等貶黜有差。是月，朱永敗寇於大同、宣府。

冬十月壬申，召朱永還。

是年，撒馬兒罕貢獅子。

二十年春正月庚寅，京師地震。壬辰，敕群臣修省。詔減貢獻，飭備邊，罷營造，理冤獄，寬銀課、工役、馬價，恤大同陣亡士卒。丁酉，大祀天地於南郊。三月庚寅，賜李旻等進士及第、出身有差。己酉，太監張善監督軍務，定西侯蔣琬充總兵官，同總督尚書餘子俊備大同、宣府。

夏四月戊午，錄囚。五月甲午，再錄囚，減死罪以下。六月，免南畿、陜西被災稅糧。

秋九月乙酉朔，日有食之。是月，寇復入居河套。是秋，陜西、山西大旱饑。人相食。停歲辦物料，免稅糧，發帑轉粟。開納米事例振之。

冬十月丁巳，杖刑部員外郎林俊、都督府經歷張黻，並謫官。癸酉，罷雲南元江諸府銀坑。十二月，免山西、河南被災夏稅。

是年，安南、日本、琉球、哈密、土魯番入貢。

二十一年春正月甲申朔，星變。丙戌，詔群臣極言時政。庚寅，赦天下。乙未，大祀天地於南郊。乙巳，遣侍郎李賢、何喬新、賈俊振陜西、山西、河南饑。二月己未，放免傳奉文武官五百六十餘人。丁丑，免陜西被災稅糧。

夏四月戊午，以泰山屢震遣使祭告。壬戌，轉漕四十萬石，振陜西饑。是月，免南畿、山東被災稅糧。五月壬戌，京師地震。丙子，振京師饑民。六月辛巳，令武臣納粟襲職。癸未，詔盛暑祁寒廷臣所奏毋得過五事。

秋八月己卯朔，日有食之。九月甲子，劉珝致仕。

冬十月，免山東、山西、河南、陜西、四川被災稅糧。十一月丙寅，京師地震。十二月甲申，詹事彭華為吏部左侍郎兼翰林學士，入閣預機務。甲午，振南畿饑。是冬，小王子犯蘭州、莊浪、鎮番、涼州。

是年，哈密、烏斯藏入貢。

二十二年春正月己未，太祀天地於南郊。乙丑，免河南被災秋糧。二月庚辰，免畿南及湖廣被災秋糧。

夏四月乙未，清畿內勳戚莊田。六月，免南畿、陜西被災稅糧。乙亥，敕群臣修舉職業。甲午，諭法司慎刑。

秋七月，小王子犯甘州，指揮姚英等戰死。九月，免河南、廣東被災稅糧。丁卯，兵部左侍郎尹直為戶部侍郎兼翰林學士，入閣預機務。

冬十一月癸丑，占城為安南所侵，王子古來來奔。十二月，免江西、廣西被災稅糧。

是年，哈密、琉球入貢。

二十三年春正月，免陜西、湖廣被災稅糧。庚戌，大祀天地於南郊。二月乙酉，副都御史邊鏞、通政司參議田景賢巡視大同諸邊。三月丁未，彭華致仕。丁巳，賜費宏等進士及第、出身有差。癸亥，免山東被災稅糧。

夏四月乙亥，免浙江被災秋糧。五月乙卯，旱，遣使分禱天下山川。丙辰，敕群臣修省。是月，朵顏三衛避那孩入遼東，令駐牧近邊。給米布。六月，免陜西、南畿被災秋糧。

秋七月戊申，封皇子祐杬為興王，祐棆岐王，祐檳益王，祐楎衡王，祐枟雍王。八月庚辰，帝不豫。甲申，皇太子攝事於文化殿。己丑，崩，年四十有一。九月乙卯，上尊謚，廟號憲宗，葬茂陵。

贊曰：「憲宗早正儲位，中更多故，而踐阼之後，上景帝尊號，恤於謙之冤，抑黎淳而召商輅，恢恢有人君之度矣。時際休明，朝多耆彥，帝能篤於任人，謹於天戒，蠲賦省刑，閭里日益充足，仁、宣之治於斯復見。顧以任用汪直，西廠橫恣，盜竊威柄，稔惡弄兵。夫明斷如帝而為所蔽惑，久而後覺，婦寺之禍固可畏哉。

\end{pinyinscope}