\article{列傳第二十二}

\begin{pinyinscope}
何文輝徐司馬葉旺（馬云繆大亨（武德蔡遷陳文王銘寧正袁義金興旺費子賢花茂丁玉郭云王溥

何文輝，字德明，滁人。太祖下滁州，得文輝，年十四，撫為己子，賜姓硃氏。太祖初起，多蓄義子。及長，命偕諸將分守諸路。周舍守鎮江，道舍守寧國，馬兒守婺州，柴舍、真童守處州，金剛奴守衢州，皆義子也。金剛奴後無考。周舍即沐英，軍中又呼沐舍。柴舍者，朱文剛，與耿再成死處州難。又有朱文遜，史不傳其小字，亦以義子死太平。自沐英外，最著者唯道舍、馬兒，馬兒即徐司馬，而道舍即文輝也。文輝以天寧翼元帥守寧國，進江西行省參政。數攻江西，未下州縣。討新淦鄧仲廉，斬之。援安福，走饒鼎臣，平山尖寨。從徐達取淮東，復從下平江。賜文綺，進行省左丞，復其姓。

以征南副將軍與平章胡美由江西取福建，度杉關，入光澤，徇邵武、建陽，直趨建寧。元同僉達里麻、參政陳子琦閉門拒守。文輝與美環攻之。踰十日，達里麻不能支，夜潛至文輝營，乞降。詰旦，總管翟也先不花亦以眾降於文輝。美怒兩人不詣己，欲屠其城。文輝馳告美曰：「與公同受命至此，為安百姓耳。今既降，奈何以私忿殺人。」美乃止。師入城，秋毫無所犯。汀、泉諸州縣聞之，皆相次歸附。會車駕幸汴梁，召文輝扈從，因命為河南衛指揮使，定汝州餘寇。從大將軍取陜西，留守潼關。洪武三年，授大都督府都督僉事，予世襲指揮使。復以參將從傅友德等平蜀，賜金幣，留守成都。

文輝號令明肅，軍民皆德之。帝嘗稱其謀略威望。遷大都督府同知。五年命帥山東兵從李文忠出應昌。明年移鎮北平。文忠北征，文輝督兵巡居庸關，以疾召還。九年六月卒，年三十六。遣官營葬滁州東沙河上，恤賚甚厚。子環，成都護衛指揮使，徵迤北陣歿。

徐司馬，字從政，揚州人。元末兵亂年九歲，無所依。太祖得之，養為子，亦賜姓。即長，出入侍左右。及取婺州，除總制，命助元帥常遇春守婺。吳元年，授金華衛指揮同知。洪武元年從副將軍李文忠北征，擒元宗王慶生。擢杭州衛指揮使，尋進都指揮使。詔復姓。

九年遷鎮河南。時新建北京於汴梁，號重地。帝素賢司馬，特委任之。宋國公馮勝方練兵河南。會有星變，占在大梁。帝使使密敕勝，且曰：「并以此語馬兒知之。」既復敕二人曰：「天象屢見，大梁軍民錯處，尤宜慎防。今秦、晉二王還京，當嚴兵宿衛。王抵汴時，若宋國公出迓，則都指揮居守；都指揮出迓，則宋國公亦然。」敕書官而不名，倚重與宋公等。十九年入覲，遂擢中軍都督府僉事。二十五年，以左副總兵從藍玉征建昌，討越巂。明年正月還至成都，卒。追坐藍玉黨，二子皆獲罪。

司馬好文學，性謙厚，所至撫循士卒，甚得眾心。在河南久，尤有惠政。公暇退居，一室蕭然如寒素。雖戰功不及文輝，而雅量過之，並稱賢將云。

葉旺，六安人。與合肥人馬雲同隸長鎗軍謝再興，為千戶。再興叛，二人自拔歸。數從征，積功並授指揮僉事。洪武四年，偕鎮遼東。初，元主北走，其遼陽行省參政劉益屯蓋州，與平章高家奴相為聲援，保金、復等州。帝遣斷事黃儔齎詔諭益。益籍所部兵馬、錢糧、輿地之數來歸。乃立遼陽指揮使司，以益為指揮同知。未幾，元平章洪保保、馬彥翬合謀殺益。右丞張良佐、左丞商暠擒彥翬殺之，保保挾儔走納哈出營。良佐因權衛事，以狀聞。且言：「遼東僻，處海隅，肘腋皆敵境。平章高家奴守遼陽山寨，知院哈剌章屯沈陽古城，開元則右丞也先不花，金山則太尉納哈出。彼此相依，時謀入犯。今保保逃往，釁必起。乞留斷事吳立鎮撫軍民，而以所擒平章八丹、知院僧孺等械送京師。」帝命立、良佐、暠俱為蓋州衛指揮僉事。既念遼陽重地，復設都指揮使司統轄諸衛，以旺及雲並為都指揮使往鎮之。已，知儔被殺，納哈出將內犯，敕旺等預為備。

未幾，納哈出果以眾至，見備禦嚴，不敢攻，越蓋至金州。金州城未完，指揮韋富、王勝等督士卒分守諸門。乃剌吾者，敵驍將也，率精騎數百挑戰城下，中伏弩仆，為我兵所獲。敵大沮。富等縱兵擊，敵引退，不敢由故道，從蓋城南十里沿柞河遁。旺先以兵扼柞河。自連雲島至窟駝寨，十餘里緣河壘冰為墻，沃以水，經宿凝沍如城。布釘板沙中，旁設坑阱，伏兵以伺。雲及指揮周鶚、吳立等建大旗城中，嚴兵不動，寂若無人。已，寇至城南。伏四起，兩山旌旗蔽空，矢石雨下。納哈出倉皇趨連雲島，遇冰城，旁走，悉陷於阱，遂大潰。雲自城中出，合兵追擊至將軍山、畢栗河，斬獲及凍死者無算，乘勝追至豬兒峪。納哈出僅以身免。第功，進旺、雲俱都督僉事。時洪武八年也。

十二年命雲征大寧。捷聞，受賞，召還京。後數年卒。旺留鎮如故。會高麗遣使致書及禮物，而龍州鄭白等請內附。旺以聞。帝謂：人臣無外交。此間諜之漸，勿輕信。彼特示弱於我，以窺邊釁。還之，使無所藉口。明年，旺復送高麗使者周誼入京。帝以其國中弒逆，又詭殺朝使，反覆不可信，切責旺等絕之，而留誼不遣。十九年召旺為後軍都督府僉事。居三月，遼東有警，復命還鎮。二十一年三月卒。

旺與雲之鎮遼也，翦荊棘，立軍府，撫輯軍民，墾田萬餘頃，遂為永利。旺尤久，先後凡十七年。遼人德之。嘉靖初，以二人有功於遼，命有司立祠，春秋祀之。

繆大亨，定遠人。初糾義兵，為元攻濠，不克，元兵潰。大亨獨以眾二萬人與張知院屯橫澗山，固守月餘。太祖以計夜襲其營，破之，大亨與子走免。比明，復收散卒，列陣以待。太祖遣其叔貞諭降之，命將所部從征，數有功，擢元帥。總兵取揚州，克之。降青軍元帥張明鑑。

初，明鑑聚眾淮西，以青布為號，稱「青軍」；又以善長槍，稱「長槍軍」。由含山轉掠揚州，元鎮南王孛羅普化招降之，以為濠、泗義兵元帥。踰年，食盡，謀擁王作亂。王走，死淮安。明鑑遂據城，屠居民以食。大亨言於太祖，賊饑困，若掠食四出則難制矣，且驍鷙可用，無為他人得。太祖命大亨亟攻，明鑑降，得眾數萬、馬二千餘匹。悉送其將校妻子至應天。改淮海翼元帥府為江南分樞密院，以大亨為同僉樞密院事，總制揚州、鎮江。

大亨有治略，寬厚不擾，而治軍嚴肅，禁暴除殘，民甚悅之。未幾卒。太祖過鎮江，嘆曰：「繆將軍生平端直，未嘗有過，惜不見矣。」遣使祭其墓。

武德，安豐人。元至正中為義兵千戶。知元將亡，言於其帥張鑑曰：「吾輩才雄萬夫。今東衄西挫，事勢可知。不如早擇所依。」鑑然其言，相率歸太祖。隸李文忠，從赴池州，力戰，流矢中右股，拔去，戰自若。取於潛、昌化，克嚴州，皆預，進萬戶。苗帥楊完者軍烏龍嶺，德請曰：「此可襲而取也。」文忠問故。對曰：「乘高覘之，其部曲徙舉不安而聲囂。」文忠曰：「善。」即襲完者，覆其營。取蘭溪，克諸暨，攻紹興，皆先登陷陣，傷右臂不顧。文忠嘆曰：「將士人人如此，何戰不捷哉。」

蔣英、賀仁德之叛，浙東大震。從文忠定金華，又從攻處州。遇仁德於劉山，戈中右股，德引刀斷戈，追擊之。仁德再戰，再敗走，遂為其下所殺。德還師守嚴。後二年，定官制，改管軍百戶。從文忠破張士誠兵於諸暨，與諸將援浦城，所過山寨皆下。復從文忠下建、延、汀三州，悉定閩溪諸寨。進管軍千戶，移守衢，予世襲。最後從靖海侯吳禎巡海上。禎以德可任，令守平陽。在任八年，致仕。及征雲南，帝以德宿將，命與諸大帥偕行。

張鑑，又名明鑒，淮西人。既歸太祖，每攻伐必與德俱，先德卒。官至江淮行樞密院副使。

蔡遷，不詳其鄉里，元末從芝麻李據徐州。李敗，歸太祖，為先鋒。從渡江，下採石，克太平，取溧水，破蠻子海牙水寨及陳埜先，皆有功。定集慶，授千戶。從徐達取廣德、寧國，遷萬戶。進攻常州，獲黃元帥，遂為都先鋒。從征馬馱沙，克池州，攻樅陽，從征衢、婺二州，授帳前左翼元帥。敗陳友諒於龍江，進復太平，取安慶水寨，收九江，敗友諒八陣指揮於瑞昌，遂克南昌。從援安豐，攻合肥，戰鄱陽。從征武昌，進指揮同知。從常遇春討平鄧克明餘黨，進攻贛州。取南安、南雄諸郡，還兵追饒鼎臣於茶陵，遷龍驤衛同知。從徐達克高郵，破馬港，授武德衛指揮使，守淮安，移守黃州。從下湘潭、辰、全、道、永諸州，轉荊州衛指揮。進克廣西，遷廣西行省參政，兼靖江王相，討平諸叛蠻。洪武三年九月卒，詔歸葬京師，贈安遠侯，謚武襄。

遷為將十五年，未嘗獨任，多從諸將征討。身經數十戰，輒奮勇突出，橫刀左右擊，敵皆披靡，不敢近。既還，金瘡滿體，人視之不可堪。而遷略不為意，為太祖所愛重。及卒，尤痛惜之，親製文祭焉。

合肥陳文者，南北征伐，累立戰功，亦遷亞也。文少孤，奉母至孝，元季挈家歸太祖，積官都督僉事。卒，追封東海侯，謚孝勇。明臣得謚孝者，文一人而已。

王銘，字子敬，和州人。初隸元帥俞通海麾下，從攻蠻子海牙於采石。以銘驍勇，選充奇兵。戰方合，帥敢死士大噪突之，拔其水寨。自是數有功。與吳軍戰太湖，流矢中右臂，引佩刀出其鏃，復戰。通海勞之。復拔通州之黃橋、鵝項諸寨。賜白金文綺。龍灣之戰，逐北至采石，銘獨突敵陣。敵兵攢朔刺銘，傷頰。銘三出三入，所殺傷過當。賜文綺銀碗，選充宿衛。從取江州，戰康郎山及涇江口，復克英山諸寨，擢管軍百戶。從副將軍常遇春戰湖州之升山。再戰舊館，已，又戰烏鎮。前後數十戰，功多，命守松江。移太倉，捕斬倭寇千餘人，再賜金幣。

洪武四年，都試百戶諸善用槍者，率莫能與銘抗。累官至長淮衛指揮僉事，移守溫州。上疏曰：「臣所領鎮，外控島夷，城池樓櫓仍陋襲簡，非獨不足壯國威，猝有風潮之變，捍禦無所，勢須改為。」帝報可。於是繕城浚濠，悉倍於舊。加築外垣，起海神山屬郭公山，首尾二千餘丈，宏敞壯麗，屹然東浙巨鎮。帝甚嘉之，予世襲。銘嘗請告暫還和州。溫士女遮道送迎。長吏皆相顧歎曰：「吾屬為天子牧民，民視吾屬去來漠然，愧王指揮多矣。」歷右軍都督僉事，二十六年坐藍玉黨死。

寧正，字正卿，壽州人。幼為韋德成養子，冒韋姓。元末隨德成來歸，從渡江。德成戰歿宣州，以正領其眾。積功授鳳翔衛指揮副使。從定中原，入元都，招降元將士八千餘人。

傅友德自真定略平定州，以正守真定。已，從大軍取陜西。馮勝克臨洮，留正守之。大軍圍慶陽，正駐邠州，絕敵聲援。慶陽下，還守臨洮。從鄧愈破定西，克河州。

洪武三年，授河州衛指揮使。上言：「西民轉粟餉軍甚勞，而茶布可易粟。請以茶布給軍，令自相貿易，省挽運之苦。」詔從之。正初至衛，城邑空虛，勤於勞徠。不數年，河州遂為樂土。璽書嘉勞，始復甯姓。兼領寧夏衛事。修築漢、唐舊渠，引河水溉田，開屯數萬頃，兵食饒足。

十三年從沐英北征，擒元平章脫火赤、知院愛足，取全寧四部。十五年遷四川都指揮使，討平松、茂諸州。雲南初定，命正與馮誠共守之。思倫發作亂，正破之於摩沙勒寨，斬首千五百。已，敵眾大集，圍定邊。沐英分兵三隊，正將左軍，鏖戰，大敗之。語在《英傳》。土酋阿資叛，復從英討降之。英卒，詔授正左都督代鎮。已，復命為平羌將軍，總川、陜兵討平階、文叛寇張者。二十八年從秦王討平洮州番，還京。明年卒。

又袁義，廬江人，本張姓，德勝族弟也。初為雙刀趙總管，守安慶，敗趙同僉、丁普郎於沙子港。左君弼招之，弗從。德勝戰死，始來附。為帳前親軍元帥，賜姓名。數從征伐，積功為興武衛指揮僉事。從大將軍北征，敗元平章俺普達等於通州，走賀宗哲、詹同於澤、潞，功最。復從定陜西，敗元豫王兵。與諸將合攻慶陽。張良臣兵驟薄義營，義堅壁不為動，俟其懈，力擊破之。走擴廓軍於定西，南取興元。進本衛同知，調羽林衛，移鎮遼東。

已，從沐英征雲南，克普定諸城，留鎮楚雄。蠻人屢叛。義積糧高壘，且守且戰，以功遷楚雄衛指揮使。嘗入朝，帝厚加慰勞。以其老，命醫為染鬚鬢，俾還任以威遠人，且特賜銀印寵異之。歷二十年，墾田築堰，治城郭橋梁，規畫甚備。軍民德之。建文元年征還，為右軍都督府僉事，進同知，卒官。

金興旺，不詳所始。為威武衛指揮僉事，進同知。洪武元年，大將軍徐達自河南至陜西，請益兵守潼關。以興旺副郭興守之，進指揮使。

明年攻臨洮，移興旺守鳳翔，轉軍餉。未幾，賀宗哲攻鳳翔，興旺與知府周煥嬰城守。敵編荊為大箕，形如半舫。每箕五人，負之攻城，矢石不能入。投槁焚之，輒揚起。乃置鉤槁中，擲著其隙，火遂熾，敵棄箕走。復為地道薄城。城中以矛迎刺，敵死甚眾，而攻不已。興旺與煥謀曰：「彼謂我援師不至，必不敢出。乘其不意擊之，可敗也。」潛出西北門，奮戰，敵少卻。會百戶王輅自臨洮收李思齊降卒東還，即以其眾入城共守。敵拔營去。眾欲追之，輅曰：「未敗而退，誘我也。」遣騎偵之。至五里坡，伏果發。還師復圍城。眾議欲走。興旺叱曰：「天子以城畀我，寧可去耶！」以輅所將皆新附，慮生變，乃括城中貲畜積庭中，令曰：「敵少緩，當大犒新兵。」新兵喜，協力固守。相持十五日，敵聞慶陽下，乃引去。帝遣使以金綺勞興旺等。

明年，達入沔州，遣興旺與張龍由鳳翔入連雲棧，合攻興元。守將降，以興旺守之，擢大都督府僉事。蜀將吳友仁帥眾三萬寇興元，興旺悉城中兵三千禦敵。面中流矢，拔矢復戰，斬數百人。敵益眾，乃斂兵入城。友仁決濠填塹，為必克計。達聞之，令傅友德夜襲木槽關，攻斗山寨。人持十炬，連亙山上。友仁驚遁。興旺出兵躡之，墜崖石死者無算。友仁自是氣奪。時興旺威鎮隴蜀。

而國初諸都督中，城守功，興旺外尤推費子賢。子賢，亦不詳所始。從渡江，為廣德翼元帥。數有功。取武康，又取安吉。築城守之，張士誠兵數來犯，輒敗去。最後張左丞以兵八萬來攻，子賢所部僅三千人，而守甚固。設車弩城上，射殺其梟將二人，敵乃解去。以功進指揮同知。取福建，克元都、定西，俱有功，授大都督府僉事，世指揮使。

花茂，巢縣人。初從陳埜先，已而來歸。從定江左，滅陳友諒。平中原、山西、陜西。積功授武昌衛副千戶。征西蜀。克瞿唐關，入重慶。下左、右兩江及田州。進神策衛指揮僉事。調廣州左衛。平陽春、清遠、英德、翁源、博羅諸山寨叛蠻及東莞、龍川諸縣亂民，進指揮同知。平電白、歸善賊，再遷都指揮同知，世襲指揮使。數剿連州、廣西湖廣諸瑤賊。上言：「廣東南邊大海，姦宄出沒。東莞、筍岡諸縣逋逃蜒戶，附居海島。遇官軍則詭稱捕魚；遇番賊則同為寇盜。飄忽不常，難於訊詰。不若籍以為兵，庶便約束。」又請設沿海依山廣海、碣石、神電等二十四衛所。築城浚池，收集海島隱料無籍等軍。仍於山海要害地立堡屯軍，以備不虞。皆報可。進都指揮使。久之卒，賜葬安德門。

長子榮襲職。次子英，果毅有父風，亦以軍功為廣東都指揮使，有聲永樂中。

丁玉，初名國珍，河中人。仕韓林兒為御史，才辨有時譽。呂珍破安豐，玉來歸。隨征彭蠡，為九江知府。大兵還建康，彭澤山民叛，玉聚鄉兵討平之。太祖嘉其武略，命兼指揮，更名玉。從傅友德克衡州，以指揮同知鎮其地。復調守永州。玉有文武才，撫輯新附，威望甚著。

洪武元年，進都指揮使，尋兼行省參政，鎮廣西。十年召為右御史大夫。四川威茂土酋董貼里叛，以玉為平羌將軍討之。至威州，貼里降。承制設威州千戶所。十二年平松州，玉遣指揮高顯等城之，請立軍衛。帝謂松州山多田少，耕種不能贍軍，守之非策。玉言：松州為西羌要地，軍衛不可罷。遂設官築戍如玉議。會四川妖人彭普貴為亂，焚掠十四州縣。指揮普亮等不能克，命玉移軍討滅之。帝手敕褒美，轉左御史大夫。師還，拜大都督府左都督。十三年坐胡惟庸姻誅。

郭雲，南陽人。長八尺餘，狀貌魁偉。元季聚義兵保裕州泉白寨，累官湖廣行省平章政事。元主北奔，河南郡縣皆下，雲獨堅守。大將軍徐達遣指揮曹諒圍之，雲出戰，被執。大將軍呵之跪。雲植立，嫚罵求死。脅以刃，不動。大將軍壯之，繫送京師。太祖奇其狀貌，釋之。時帝方閱《漢書》，問識字否，對曰：「識。」因以書授之。雲誦其書甚習。帝大喜，厚加賞賜，用為溧水知縣，有政聲。帝益以為賢，特擢南陽衛指揮僉事，使還鄉收故部曲，就戍其地，凡數年卒。

長子洪，年甫十三。帝為下制曰：「雲出田間，倡義旗，保鄉曲，崎嶇累年，竭心所事。王師北伐，人神響應。而雲數戰不屈，勢窮援絕，終無異志。朕嘉其節概。試之有司，則閭閻頌德；俾鎮故鄉，則軍民樂業。雖無汗馬之勳，倒戈之效，治績克著，忠義凜然。子洪可入開國功臣列，授宣武將軍、飛熊衛親軍指揮使司僉事，世襲。」其同時以降將予世職者有王溥。

溥，安仁人。仕陳友諒為平章，守建昌。太祖命將攻之，不克。朱亮祖擊於饒之安仁港，亦失利。友諒將李明道之寇信州也，溥弟漢二在軍，俱為胡大海擒，歸於行省李文忠，文忠命二人招溥。是歲，太祖拔江州，友諒走武昌，溥乃遣使降，命仍守建昌。明年，太祖次龍興，帥其眾來見，數慰勞。從歸建康，賜第聚寶門外，號其街曰「宰相街」，以寵異之。尋遣取撫州及江西未附郡縣。從克武昌，進中書右丞。洪武元年，命兼詹事府副詹事。從大將軍北征，屢有功。賜文幣，擢河南行省平章，不署事。歲祿視李伯昇、潘元明。

初，溥未仕時，奉母葉氏避兵貴溪。遇亂，與母相失，凡十八年。嘗夢母若告以所在，至是從容言於帝，請歸省墳墓。許之，且命禮官具祭物。溥率士卒之貴溪，求不得，晝夜號泣。居人吳海言：「夫人為賊逼，投井中死矣。」溥求得井，有鼠自井出，投溥懷中，旋復入井。汲井索之，母屍在焉。哀呼不自勝，乃具棺斂，即其地以葬。溥卒，子孫世襲指揮同知。

贊曰：文輝、司馬任寄股肱，葉旺、馬雲效著邊域；大亨以端直見思，郭云以政績蒙寵。他如蔡遷、王銘、甯正、金興旺輩，或善戰，或善守，或善撫綏，要皆一時良將也。蓋明運初興，人材蔚起，鐵券、丹符之外，其可稱者猶如此。以視詩人《兔罝》之詠，何多讓哉。


\end{pinyinscope}