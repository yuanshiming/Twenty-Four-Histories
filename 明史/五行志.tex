\article{五行志}

\begin{pinyinscope}
史志五行，始自《漢書》，詳錄五行傳說及其占應。後代作史者因之。粵稽《洪範》，首敘五行，以其為天地萬物之所莫能外。而合諸人道，則有五事，稽諸天道，則有庶徵。天人相感，以類而應者，固不得謂理之所無。而傳說則條分縷析，以某異為某事之應，更旁引曲證，以伸其說。故雖父子師弟，不能無所抵牾，則果有當於敘疇之意歟。夫茍知天人之應捷於影響，庶幾一言一動皆有所警惕。以此垂戒，意非不善。然天道遠，人道邇，逐事而比之，必有驗有不驗。至有不驗，則見以為無徵而怠焉。前賢之論此悉矣。孔子作《春秋》，紀異而說不書。彼劉、董諸儒之學，頗近於術數禨祥，本無足述。班氏創立此志，不得不詳其學之本原。而歷代之史，往往取前人數見之說，備列簡端。揆之義法，未知所處。故考次洪武以來，略依舊史五行之例，著其祥異，而事應暨舊說之前見者，並削而不載云。

《洪範》曰「水曰潤下」。水不潤下，則失其性矣。前史多以恆寒、恒陰、雪霜、冰雹、雷震、魚孽、蝗蝻、豕禍、龍蛇之孽、馬異、人痾、疾疫、鼓妖、隕石、水潦、水變、黑眚黑祥皆屬之水，今從之。

▲恒寒

景泰四年冬十一月戊辰至明年孟春，山東、河南、浙江、直隸、淮、徐大雪數尺，淮東之海冰四十餘里，人畜凍死萬計。五年正月，江南諸府大雪連四旬，蘇、常凍餓死者無算。是春，羅山大寒，竹樹魚蚌皆死。衡州雨雪連綿，傷人甚多，牛畜凍死三萬六千蹄。成化十三年四月壬戌，開原大雨雪，畜多凍死。十六年七八月，越巂雨雪交作，寒氣若冬。弘治六年十一月，鄖陽大雪，至十二月壬戌夜，雷電大作，明日復震，後五日雪止，平地三尺餘，人畜多凍死。正德元年四月，雲南武定隕霜殺麥，寒如冬。萬曆五年六月，蘇、松連雨，寒如冬，傷稼。四十六年四月辛亥，陜西大雨雪，橐駝凍死二千蹄。

▲恒陰

洪武十八年二月，久陰。正統五年七月戊午、己未及癸亥，曉刻陰沉，四方濃霧不辨人。八年，邳、海二州陰霧彌月，夏麥多損。景泰六年正月癸酉，陰霧四塞，既而成霜附木，凡五日。八年正月甲子，陰晦大霧，咫尺不辨人物。成化四年三月，昏霧蔽天，不見星日者累晝夜。九年三月甲午，四月丁卯，山東黑暗如夜。二十年五月丙申，番禺天晦，良久乃復。二十三年十二月辛卯，大霧不辨人。弘治十五年十一月，景東晝晦者七日。十六年四月辛亥，甘肅昏霧障天，咫尺不辨人物。十八年秋，廣昌大雨霧凡兩月，民病且死者相繼。正德十年四月，巨野陰霧六日，殺穀。十四年三月戊午，陰晦。嘉靖元年正月丁卯，日午，昏霧四塞。三年，江北昏霧，其氣如藥。天啟六年六月丙戌，霧重如雨。閏六月己未，如之。

▲雨雪隕霜

洪武十四年五月丁未，建德雪。六月己卯，杭州晴日飛雪。二十六年四月丙申，榆社隕霜損麥。景泰四年，鳳陽八衛二三月雨雪不止，傷麥。天順四年三月乙酉，大雪，越月乃止。成化二年四月乙巳，宣府隕霜殺青苗。十九年三月辛酉，陜西隕霜。弘治六年十月，南京雨雪連旬。八年四月庚申，榆社、陵川、襄垣、長子、沁源隕霜殺麥豆桑。辛酉，慶陽諸府縣衛所三十五，隕霜殺麥豆禾苗。九年四月辛巳，榆次隕霜殺禾。是月，武鄉亦隕霜。十七年二月壬寅，鄖陽、均州雨雪雹，雪片大者六寸。六月癸亥，雨雪。正德八年四月乙巳，文登、萊陽隕霜殺稼。丙辰，殺穀。十三年三月壬戌，遼東隕霜，禾苗皆死。嘉靖二年三月甲子，郯城隕霜殺麥。辛未，殺禾。二十二年四月己亥，固原隕霜殺麥。隆慶六年三月丁亥，南宮隕霜殺麥。萬曆二十四年四月己亥，林縣雪。二十六年十一月辛亥，彰德隕霜，不殺草。三十八年四月壬寅，貴州暴雪，形如土磚，民居片瓦無存者。四十四年正月，雨紅黃黑三色雪，屋上多巨人跡。崇禎六年正月辛亥，大雪，深二丈餘。十一年五月戊寅，喜峰口雪三尺。十三年四月，會寧隕霜殺稼。十六年四月，鄢陵隕霜殺麥。

▲冰雹

洪武二年六月庚寅，慶陽大雨雹，傷禾苗。三年五月丙辰，蔚州大雨雹，傷田苗。五年五月癸丑夜，中都皇城萬歲山雨冰雹，大如彈丸。七年八月甲午，平涼，延安綏德、米脂雨雹。九月甲子，鞏昌雨雹。八年四月，臨洮、平涼、河州雹傷麥。十四年七月己酉，臨洮大雨雹，傷稼。十八年二月，雨雹。

永樂七年秋，保定、浙東雨雹。十二年四月，河南一州八縣雨雹，殺麥。

正統三年，西、延、平、慶、臨、鞏六府及秦、河、岷、金四州，自夏逮秋，大雨雹。四年五月壬戌，京師大雨雹。五年四月丁酉，平涼諸府大雨雹，傷人畜田禾。六月壬申至丙子，山西行都司及蔚州連日雨雹，其深尺餘，傷稼。八月庚辰，保定大雨雹，深尺餘，傷稼。

景泰五年六月庚寅，易州大方等社雨雹甚大，傷稼百二十五里，人馬多擊死。六年閏六月乙巳，束鹿雨雹如雞子，擊死鳥雀狐兔無算。

天順元年六月己亥，雨雹大如雞卵，至地經時不化，奉天門東吻牌摧毀。八年五月丁巳，雨雹。

成化元年四月庚寅，雨雹大如卵，損禾稼。五月辛酉，又大雨雹。五年閏二月癸未，瓊山雨雹大如斗。八年七月丙午，隴州雨雹大如鵝卵，或如雞子，中有如牛者五，長七八寸，厚三四寸，六日乃消。九年五月丁巳，雨雹如拳。十三年春，湖廣大雨冰雹，牛死無算。十九年六月乙亥，潞州雨雹，大者如碗。二十年二月丙子，清遠雨雹，大如拳。丙戌，大雷電，復雨雹。二十一年三月己丑夜，番禺、南海風雷大作，飛雹交下，壞民居萬餘，死者千餘人。二十二年三月甲寅，南陽雨雹，大如鵝卵。

弘治元年三月壬申夜，融縣雨雹，壞城樓垣及軍民屋舍，死者四人。二年三月戊寅，賓州雨雹如雞子，擊殺牧豎三人，壞廬舍禾稼。庚辰，貴州安莊衛大雷，雨雪雹，壞麥苗。四月辛卯，洮州衛雨冰雹，水湧三丈。四年三月癸卯，裕、汝二州雨雹，大者如牆杵，積厚二三尺，壞屋宇禾稼。四月己酉，洮州衛雨雹及冰塊。水高三四丈，漫城郭，漂房舍，田苗人畜多淹死。五年四月乙丑，莒、沂二州，安丘、郯城二縣，雨雹大如酒盃，傷人畜禾稼。六年八月己巳，長子雨雹，大者如拳，傷禾稼，人有擊死者。辛未，雨雹，大如彈丸，平地壅積。八年二月壬申，永嘉暴風雨，雨雹，大如雞卵，小如彈丸，積地尺餘，白霧四起，毀屋殺黍，禽鳥多死。三月己亥，桐城雨雹，深五尺，殺二麥。己酉，淮、鳳州縣暴風雨雹，殺麥。四月乙亥，常州、泗、邳雨雹，深五寸，殺麥及菜。丙子，沂州雨雹，大者如盤，小者如碗，人畜多擊死。六月乙卯，雨雹。七月乙酉，洮州衛雨冰雹，殺禾。暴水至，人畜多溺死者。丙戌，甘肅西寧大雨雹，殺禾及畜。九年五月丙辰，雨雹。十年二月己卯，江西新城雨冰雹，民有凍死者。三月丁卯，北通州雨冰，深一尺。十三年八月戊子，雨雹。丙午，又雨雹。九月壬戌，又雨雹。十四年四月丁酉，徐州、清河、桃源、宿遷雨冰雹，平地五寸，夏麥盡爛。五月乙亥，登、萊二府雨雹殺禾。七月辛卯，雨雹。

正德元年六月戊辰，宣府馬營堡大雨雹，深二尺，禾稼盡傷。三年四月辛未，涇州雨雹，大如雞卵，壞廬舍菽麥。四年五月甲午，費縣大雨雹，深一尺，壞麥穀。八年十月戊戌，平陽、太原、沁、汾諸屬邑，大雨雹，平地水深丈餘，衝毀人畜廬舍。十一年六月甲戌，宣府大雨雹，禾稼盡死。九月丙申，貴州大雨雹。十二年五月己亥，安肅大雨雹，平地水深三尺，傷禾，民有擊死者。十三年四月壬午，衡州疾風迅雷，雨雹，大如鵝子，棱利如刀，碎屋，斷樹木如剪。

嘉靖元年四月甲申，雲南左衛各屬雨雹，大如雞子，禾苗房屋被傷者無算。五月己未，蓬溪雨雹，大如鵝子，傷亦如之。二年五月丁丑，大同前衛雨雹。四年四月丁未，大同衛雨雹。五月戊子，固安雨雹。五年五月甲辰，滿城雨雹。六月丁巳，大同縣雨冰雹，俱大如雞子。丁卯，萬全都司及宣府皆雨雹，大者如甌，深尺餘。七月癸未，南豐雨雹，大如碗，形如人面。遂昌雨雹，頃刻二尺，大殺麻豆。六年六月癸丑，鎮番衛大雨雹，殺傷三十餘人。十四年三月辛巳，漢中雨雹隕霜殺麥。四月庚子，開封、彰德雨雹殺麥。十八年五月壬辰，慶都、安肅、河間雨冰雹，大如拳，平地五寸，人有死傷者。二十八年三月庚寅，臨清大冰雹，損房舍禾苗。六月丁卯，延川雨雹如斗，壞廬舍，傷人畜。三十四年五月庚子，鳳陽大冰雹，壞民田舍。三十六年三月癸未，沂州雨雹，大如盂，小如雞卵，平地尺餘，徑八十里，人畜傷損無算。四十三年閏二月甲申，雨雹。四月庚寅，又雨雹。

隆慶元年七月辛巳，紫荊關雨雹，殺稼七十里。三年三月辛未，平溪衛雨雹。平地水湧三尺，漂沒廬舍。四月己丑，鄖陽縣雨雹。平地水深二尺。五月癸丑，延綏口北馬營堡雨雹，殺稼七十里。四年四月辛酉，宣府、大同雨雹，厚三尺餘，大如卵，禾苗盡傷。五年四月戊午，大雨雹。六年八月乙丑，祁、定二州大雨雹，傷損禾菽，擊斃三人。

萬曆元年五月辛巳，雨雹。四年四月丙午，博興大雨雹，如拳如卵，明日又如之，擊死男婦五十餘人，牛馬無算，禾麥毀盡。兗州相繼損禾。五月乙巳，定襄雨雹，大者如卵，禾苗盡損。九年八月庚子，遼東等衛雨雹，如雞卵，禾盡傷。十一年閏二月丁卯，泰州、寶應雨雹如雞子，殺飛鳥無算。五月庚子，大雨雹。十三年五月乙酉，宛平大雨雹，傷人畜千計。十五年五月癸巳，喜峰口大雨雹，如棗栗，積尺餘，田禾瓜果盡傷。十九年四月壬子，雨雹。二十一年二月庚寅，貴陽府大雨雹。十月丙戌，武進、江陰大冰雹，傷五穀。二十三年五月乙酉，臨邑雨雹，盡作男女鳥獸形。二十五年八月壬戌，風雹。二十八年六月，山東大風雹，擊死人畜，傷禾苗。河南亦雨冰雹，傷禾麥。三十年四月己未，大雨雹。三十一年五月戊寅，鳳陽皇陵雨雹。七月丁丑，大雨雹。三十四年七月丙戌，又大雨雹。平地水深三尺。三十六年五月戊子，雨雹。四十一年七月丁卯，宣府大雨雹，殺禾稼。四十六年三月庚辰，長泰、同安大雨雹，如斗如拳，擊傷城郭廬舍，壓死者二百二十餘人。十月壬午，雲南雨雹。

天啟二年四月壬辰，大雨雹。

崇禎三年九月辛丑，大雨雹。四年五月，襄垣雨雹，大如伏牛盈丈，小如拳，斃人畜甚眾。六月丙申，大雨雹。七年四月壬戌，常州、鎮江雨雹，傷麥。八年七月己酉，臨縣大冰雹三日，積二尺餘，大如鵝卵，傷稼。十年四月乙亥，大雨雹。閏四月癸丑，武鄉、沁源大雨雹，最大者如象，次如牛。十一年六月甲寅，宣府乾石河山場雨雹，擊殺馬四十八匹。九月，順天雨雹。十二年八月，白水、同官、雒南、隴西諸邑，千里雨雹，半日乃止，損傷田禾。十六年六月丁丑，乾州雨雹，大如牛，小如斗，毀傷牆屋，擊斃人畜。

▲雷震

洪武六年十一月戊申，雷電交作。十三年五月甲午，雷震謹身殿。六月丙寅，雷震奉天門。十月甲戌，雷電。十二月己巳，廣州大風雨雷電。十八年二月甲午，雷電雨雪。二十一年五月辛丑，雷震玄武門獸吻。六月癸卯，暴風，雷震洪武門獸吻。

宣德九年六月甲子，雷震大祀壇外西門獸吻。

正統八年五月戊寅，雷震奉天殿鴟吻。七月辛未，雷震南京西角門樓獸吻。是日，大同巡警軍至沙溝，風雷驟至，裂膚斷指者二百餘人。九年正月辛亥朔，雷電大雨。閏七月壬寅，雷震奉先殿鴟吻。十一年十二月壬寅，大雨雷電，翼日乃止。十四年六月丙辰，南京風雨雷電，謹身殿災。

景泰三年六月庚寅，雷擊宮庭中門，傷人。

天順二年六月己卯，雷震大祀殿鴟吻。四年六月癸丑，雷毀薊州倉廒四。

成化三年六月戊申，雷震南京午門正樓。五年二月乙卯，又震山川壇具服殿之獸吻。八年四月辛未，始雷。十二年十一月癸亥，南京大雷雨。十三年二月甲戌，安慶大雪，既而雷電交作。十一月辛未冬至，杭州大雷雨。戊寅，荊門州大雷電雨雪。十七年七月己亥，雷震郊壇承天門脊獸。十一月丁酉，江南大雷雨雪。

弘治元年五月丙子，辰刻，南京震雷壞洪武門獸吻。巳刻，壞孝陵御道樹。六月己酉，又壞鷹揚衛倉樓，聚寶門旗桿。二年四月庚子，又毀神樂觀祖師殿。三年七月壬子，又壞午門西城牆。六年閏五月丁未，薊州大風雷，拔木偃禾，牛馬有震死者。十二月壬戌，南京雷雨，拔孝陵樹。七年六月癸酉，如之。七月丙辰，福州雷毀城樓。八年十二月丙子，長沙大雷電雨雪。丁丑，南昌、彭水俱大雷電，雨雪雹，大木折。十年四月，雷震宣府西橫嶺之南山，傾三十餘丈。七月乙卯，雷擊吉王府端禮門獸吻。十二年四月丙午，雷震楚府承運殿。十四年閏七月庚辰，福州大風雷，擊壞教場旗桿、城樓、大樹。

正德元年五月壬辰，雷震青州衣甲庫獸吻，有火起庫中。六月辛酉，雷擊西中門柱脊，暴風折郊壇松柏，大祀殿及齋宮獸瓦多墮落者。丙子，南京暴風雨，雷震孝陵白土岡樹。十二月己巳朔，南通州雷再震。四年十二月壬寅，杭州大雨雷電，越二日復作。五年六月丙申，雷震萬全衛柴溝堡，斃墩軍四人。七年五月戊辰，雷震餘干萬春寨旗桿，狀如刀劈。閏五月丁亥，雷震成都衛門及教場旗桿。十年閏四月甲申，薊州賺狗崖、東墩及新開嶺關雷火，震傷三十餘人。十二年八月癸亥，南京祭歷代帝王，雷雨大作，震死齋房吏。十二月庚辰，瑞州大雷電。十六年八月，雷擊奉天門。

嘉靖二年五月丁丑，雷擊觀象臺。四年七月己丑，雷擊南京長安左門獸吻。五年四月戊寅，雷擊阜城門城樓南角獸吻及北九鋪旗桿。十年六月丁巳，雷擊德勝門，破民屋柱，斃者四人。癸亥，雷擊午門角樓及西華門城樓柱。十五年六月甲申，雷擊南京西上門獸吻，震死男婦十餘人。十六年五月戊戌，雷震謹身殿鴟吻。二十八年六月丁酉朔，雷震奉先殿左吻及東室門槅。三十三年四月乙亥，始雷。三十八年六月丙寅，雷擊奉先殿門外南西二牆。

隆慶元年八月，大暑雷震。次日，大寒，如嚴冬。是夕，雷震達旦。四年六月辛酉，雷擊圜丘廣利門鴟吻。

萬曆三年六月己卯，雷擊建極殿鴟吻。壬辰，雷擊端門鴟尾。六年七月壬子，雷擊南京承天門左簷。十三年七月戊子，雷震郊壇廣利門，震傷榜題「利」字及齋宮北門獸吻。十六年八月壬午，雷震南京舊西安門鐘鼓樓獸頭。十九年五月甲戌，太平路、喜峰路並雷擊，墩臺折，傷官軍。二十一年四月戊戌，雷震孝陵大木。二十二年六月己酉，雷雨，西華門災。七月壬辰，雷擊祈穀壇東天門左吻。二十四年二月己酉夜，酃縣大雷雨，火光遍十餘里。二十五年七月庚寅朔，雷毀黃花鎮臺垣及火器。三十二年五月癸酉，雷毀長陵樓，又毀薊鎮松棚路墩臺。三十三年五月庚子，大雷電，擊毀南郊望燈高桿。三十七年八月甲寅，雷劈西城上旗桿。

泰昌元年十月己未，雷毀淮安城樓。

崇禎六年十二月丁亥，大風雪，雷電。九年正月甲戌，雷毀孝陵樹。十年四月乙亥，薊州雷火焚東山二十餘里。十二年七月，雷擊破密雲城鋪樓，所貯砲木皆碎。十月乙未立冬，雷電大作。十四年四月癸丑，雷火起薊州西北，焚及趙家谷，延二十餘里。六月丙午，雷震宣府西門城樓。十五年四月癸卯，雷震南京孝陵樹，火從樹出。十六年五月癸巳朔，雷震通夕不止。次日，見太廟神主橫倒，諸銅器為火所鑠，熔而成灰。六月丙戌，雷震奉先殿鴟吻，槅扇皆裂，銅鐶盡毀。

▲魚孽

嘉靖四十一年二月乙亥，德州九龍廟雨魚，大者數寸。崇禎十年三月，錢塘江木鏚化為魚，有首尾未變者。

▲蝗蝻

洪武五年六月，濟南屬縣及青、萊二府蝗。七月，徐州、大同蝗。六年七月，北平、河南、山西、山東蝗。七年二月，平陽、太原、汾州、歷城、汲縣蝗。六月，懷慶、真定、保定、河間、順德、山東、山西蝗。八年夏，北平、真定、大名、彰德諸府屬縣蝗。建文四年夏，京師飛蝗蔽天，旬餘不息。永樂元年夏，山東、山西、河南蝗。三年五月，延安、濟南蝗。十四年七月，畿內、河南、山東蝗。宣德四年六月，順天州縣蝗。九年七月，兩畿、山西、山東、河南蝗蝻覆地尺許，傷稼。十年四月，兩京、山東、河南蝗蝻傷稼。正統二年四月，北畿、山東、河南蝗。五年夏，順天、河間、真定、順德、廣平、應天、鳳陽、淮安、開封、彰德、兗州蝗。六年夏，順天、保定、真定、河間、順德、廣平、大名、淮安、鳳陽蝗。秋，彰德、衛輝、開封、南陽、懷慶、太原、濟南、東昌、青、萊、兗、登諸府及遼東廣寧前、中屯二衛蝗。七年五月，順天、廣平、大名、河間、鳳陽、開封、懷慶、河南蝗。八年夏，兩畿蝗。十二年夏，保定、淮安、濟南、開封、河南、彰德蝗。秋，永平、鳳陽蝗。十三年七月，飛蝗蔽天。十四年夏，順天、永平、濟南、青州蝗。景泰五年六月，寧國、安慶、池州蝗。七年五月，畿內蝗蝻延蔓。六月，淮安、揚州、鳳陽大旱蝗。九月，應天及太平七府蝗。天順元年七月，濟南、杭州、嘉興蝗。二年四月，濟南、兗州、青州蝗。成化三年七月，開封、彰德、衛輝蝗。九年六月，河間蝗。七月，真定蝗。八月，山東旱蝗。十九年五月，河南蝗。二十二年三月，平陽蝗。四月，河南蝗。七月，順天蝗。弘治三年，北畿蝗。四年夏，淮安、揚州蝗。六年六月，飛蝗自東南向西北，日為掩者三日。七年三月，兩畿蝗。嘉靖三年六月，順天、保定、河間、徐州蝗。隆慶三閏六月，山東旱蝗。萬曆十五年七月，江北蝗。十九年夏，順德、廣平、大名蝗。三十七年九月，北畿、徐州、山東蝗。四十三年七月，山東旱蝗。四十四年四月，復蝗。七月，常州、鎮江、淮安、揚州、河南蝗。九月，江寧、廣德蝗蝻大起，禾黍竹樹俱盡。四十五年，北畿旱蝗。四十六年，畿南四府又蝗。四十七年八月，濟南、東昌、登州蝗。天啟元年七月，順天蝗。五年六月，濟南飛蝗蔽天，田禾俱盡。六年十月，開封旱蝗。崇禎八年七月，河南蝗。十年六月，山東、河南蝗。十一年六月，兩京、山東、河南大旱蝗。十三年五月，兩京、山東、河南、山西、陜西大旱蝗。十四年六月，兩京、山東、河南、浙江大旱蝗。

▲豕禍

嘉靖七年，杭州民家有豕，肉膜間生字。萬曆二十三年春，三河民家生八豕，一類人形，手足俱備，額上一目。三十八年四月，燕河路營生豕，一身二頭，六蹄二尾。六月，大同後衛生豕，兩頭四眼四耳。四十七年六月，黃縣生豕，雙頭四耳，一身八足。七月，寧遠生豕，身白無毛，長鼻象嘴。天啟三年七月，辰州玩平溪生豕，豬身人足，一目。四年三月，神木生豕，額多一鼻逆生，目深藏皮肉，合則不見。四月，榆林生豕，一首二身，二尾八足。六月，霍州生豕，二身二眼，象鼻，四耳四乳。崇禎元年三月，石泉生豕類象，鼻下一目甚大，身無毛，皮肉皆白。六年二月，建昌生豕，二身一首，八蹄二尾。十五年七月，聊城生豕，一首二尾七蹄。

▲龍蛇之孽

成化五年六月，河決杏花營，有卵浮於河，大如人首，下銳上圓，質青白，蓋龍卵也。弘治九年六月庚辰，宣府鎮南口墩驟雨火發，龍起刀鞘內。十八年五月辛卯，日午，旋風大起，雲翳三殿，若有人騎龍入雲者。正德七年六月丁卯夜，招遠有赤龍懸空，光如火，盤旋而上，天鼓隨鳴。十二年六月癸亥，山陽見黑龍，一龍吸水，聲聞數里，攝舟及舟女至空而墜。十三年五月癸丑，常熟俞野村迅雷震電，有白龍一、黑龍二乘雲並下，口中吐火，目睛若炬，撤去民居三百餘家，吸二十餘舟於空中。舟人墜地，多怖死者。是夜紅雨如注，五日乃息。十四年四月，鄱陽湖蛟龍鬥。嘉靖四十年五月癸酉，青浦佘山九蛟並起，湧水成河。萬曆十四年七月戊申，舒城大雷雨，起蛟百五十八，跡如斧劈，山崩田陷，民溺死無算。是歲，建昌民樵於山，逢巨蛇，一角，六足如雞距，不噬不驚，或言此肥遺也。十八年七月，猗氏大水，二龍鬥於村，得遺卵，尋失。十九年六月己未，公安大水，有巨蛇如牛，首赤身黑，修二丈餘，所至隄潰。三十一年五月戊戌，歷城大雨，二龍鬥水中，山石皆飛，平地水高十丈。四十五年八月，安丘青河村青白二龍鬥。

▲馬異

永樂十八年九月，諸城進龍馬。民有牝馬牧於海濱，一日雲霧晦冥，有物蜿蜒與馬接。產駒，具龍文，其色青蒼，謂之龍馬云。宣德七年五月，忻州民武煥家馬生一駒，鹿耳牛尾，玉面瓊蹄，肉文被體如鱗。七月，滄州畜官馬，一產二駒，州以為祥，獻於朝。宣宗曰：「物理之常，何足異也。」

成化十七年六月，興濟馬生二駒。弘治元年二月，景寧屏風山有異物成群，大如羊，狀如白馬，數以萬計。首尾相銜，迤邐騰空而去。嘉靖四十二年四月，海鹽有海馬萬數，岸行二十餘里。其一最巨，高如樓。

▲人痾

前史多志一產三男事，然近歲多有，不可勝詳也，其稍異者志之。洪武二十四年八月，河南龍門婦司牡丹死三年，借袁馬頭之尸復生。宣德元年十一月，行在錦衣衛校尉綦榮妻皮氏一產四子。天順四年四月，揚州民婦一產五男。成化十三年二月，南京鷹揚衛軍陳僧兒妻朱氏一產三男、一女。十七年六月，宿州民張珍妻王氏臍下右側裂，生一子。二十年十二月，徐州婦人肋下生瘤，久之漸大，兒從瘤出。二十一年，嘉善民鄒亮妻初乳生三子，再乳生四子，三乳生六子。弘治十一年六月，騰驤左衛百戶黃盛妻宜氏一產三男一女。十六年五月，應山民張本華妻崔氏生鬚長三寸。是時，鄭陽商婦生鬚三繚，約百餘莖。嘉靖二年六月，曲靖衛舍人胡晟妻生一男，兩頭四手三足。四年，橫涇農孔方協下產肉塊，剖視之，一兒宛然。五年，江南民婦生妖，六目四面，有角，手足各一節，獨爪，鬼聲。十一年，當塗民婦一產三男一女。十二年，貴州安衛軍李華妻生男，兩頭四手四足。二十七年七月，大同右衛參將馬繼舍人馬錄女，年十七化為男子。隆慶二年十二月，靜樂男子李良雨化為婦人。五年二月，唐山民婦生兒從左脅出。萬曆十年，淅川人化為狼。十八年，南宿州民婦一產七子，膚髮紅白黑青各色。三十七年六月，繁峙民李宜妻牛氏一產二女，頭面相連，手足各分。四十六年，廣寧衛民婦產一猴，二角四齒。是時，大同民婦一產四男。崇禎八年夏，鎮江民婦產一子，頂載兩首，臀贅一首，與母俱斃。十五年十一月，曹縣民婦產兒，兩頭，頂上有眼，手過膝。

▲疾疫

永樂六年正月，江西建昌、撫州，福建建寧、邵武自去年至是月，疫死者七萬八千四百餘人。八年，登州寧海諸州縣自正月至六月，疫死者六千餘人。邵武比歲大疫，至是年冬，死絕者萬二千戶。九年七月，河南、陜西疫。十一年六月，湖州三縣疫。七月，寧波五縣疫。正統九年冬，紹興、寧波、台州瘟疫大作，及明年，死者三萬餘人。景泰四年冬，建昌、武昌、漢陽疫。六年四月，西安、平涼疫。七年五月，桂林疫死者二萬餘人。天順五年四月，陜西疫。成化十一年八月，福建大疫，延及江西，死者無算。正德元年六月，湖廣平溪、清涼、鎮遠、偏橋四衛大疫，死者甚眾。靖州諸處自七月至十二月大疫，建寧、邵武自八月始亦大疫。十二年十月，泉州大疫。嘉靖元年二月，陜西大疫。二年七月，南京大疫，軍民死者甚眾。四年九月，山東疫死者四千一百二十八人。三十三年四月，都城內外大疫。四十四年正月，京師饑且疫。萬曆十年四月，京師疫。十五年五月，又疫。十六年五月，山東、陜西、山西、浙江俱大旱疫。崇禎十六年，京師大疫，自二月至九月止。明年春，北畿、山東疫。

▲鼓妖

洪武五年八月己酉，徐溝西北空中有聲如雷。十一年，瑞昌有大聲如鐘，自天而下，無形。天順六年九月乙巳夜，天無雲，西北方有聲如雷。七年二月晦夜，空中有聲。大學士李賢奏，無形有聲謂之鼓妖，上不恤民則有此異。成化十三年正月甲子，代州無雲而雷。十四年八月戊戌，早朝，東班官若聞有甲兵聲者，辟易不成列，久之始定。弘治六年六月丁卯，石州吳城驛無雲而震者再。十七年六月甲申，江西廬山鳴如雷。嘉靖二十九年二月甲子，隆慶州張山營堡山鳴。萬曆十二年十二月己未，蕭縣山鳴如驚濤澎湃，竟夜不止。二十八年八月戊戌，西北方有聲如雷。天啟七年八月丁巳，莊烈即位，朝時，空中有聲如天鼓，發於殿西。崇禎十二年十二月乙未，蕭縣山鳴。是月，西山大鳴如雷，如風濤。十三年二月壬子，浙江省城門夜鳴。十六年冬，建極殿鴟吻中有聲似鵓鳩，曰「苦苦」，其聲漸大，復作犬吠聲，三日夜不止。明年三月辛丑，孝陵夜有哭聲，亦鼓妖也。

▲隕石

成化六年六月壬申，陽信雷聲如嘯，隕石一，碎為三，外黑內青。十四年六月辛亥，臨晉天鳴，隕石縣東南三十里，入地三尺，大如升，色黑。二十三年五月壬寅，束鹿空中響如雷，青氣墜地。掘之得黑石二，一如碗，一如雞卵。弘治三年三月，慶陽雨石無數，大小不一，大者如鵝卵，小者如芡實。四年十月丁巳，光山有紅光如電，自西南往東北，聲如鼓，久之入地，化為石，大如斗。十年二月丙申，修武黑氣入地，化為石，狀如羊首。十二年五月戊寅，朔州有聲，如迅雷，白氣騰上，隕大石三。正德元年八月壬戌，夜有火光落即墨，化為綠石，圓高尺餘。九年五月己卯，濱州有聲隕石。十三年正月己未，鄰水隕石一。嘉靖十二年五月丁未，祁縣有聲如鼓，火流墜地為石。四十二年三月癸卯，懷慶隕石。隆慶二年三月己未，保定新城隕黑石二。萬曆三年五月癸亥，有二流星晝隕景州城北，化為黑石。十七年九月戊午，萬載黑煙騰起，隕石演武廳畔。十九年四月辛酉，遵化隕石二。四十四年正月丁丑，易州及紫荊關有光化石崩裂。崇禎九年九月丁未，太康隕石。

▲水潦

洪武元年六月戊辰，江西永新州大風雨，蛟出，江水入城，高八尺，人多溺死。事聞，使賑之。三年六月，溧水縣江溢，漂民居。四年七月，南寧府江溢，壞城垣。衢州府龍游縣大雨，水漂民廬，男女溺死。五年八月，嵊縣、義烏、餘杭山谷水湧，人民溺死者眾。六年二月，崇明縣為潮所沒。七月，嘉定府龍游縣洋、雅二江漲，翼日南溪縣江漲，俱漂公廨民居。七年八月，高密縣膠河溢，傷禾。八年七月，淮安、北平、河南、山東大水。十二月，直隸蘇州、湖州、嘉興、松江、常州、太平、寧國，浙江杭州俱水。九年，江南、湖北大水。七月，湖廣、山東大水。十年六月，永平灤、漆二水沒民廬舍。七月，北平八府大水，壞城垣。十一年七月，蘇、松、揚、台四府海溢，人多溺死。十月丙辰，河決蘭陽。十二年五月，青田山水沒縣治。十三年十一月，崇明潮決沙岸，人畜多溺死。十四年八月庚辰，河決原武。十五年二月壬子，河南河決。三月庚午，河決朝邑。七月，河溢滎澤、陽武。是歲，北平大水。十七年八月丙寅，河決開封，橫流數十里。是歲，河南、北平俱水。十八年八月，河南又水。是年，江浦、大名水。二十三年正月庚寅，河決歸德。七月癸巳，河決開封，漂沒民居。又海門縣風潮壞官民廬舍，漂溺者眾。是歲，襄陽、沔陽、安陽水。二十四年十月，北平、河間二府水。二十五年正月，河決陽武，開封州縣十一俱水。二十六年十一月，青、兗、濟寧三府水。二十七年三月，寧陽汶河決。二十八年八月，德州大水，壞城垣。三十年八月丁亥，河決開封，三面皆水，犯倉庫。

永樂元年五月，章丘漯河決岸、傷稼。南海、番禺潮溢。八月，安丘縣紅河決。二年六月，蘇、松、嘉、湖四府俱水。七月，湖廣、江西水。九月，河決開封，壞城。三年三月，溫縣水決隄四十餘丈。濟、澇二水溢。八月，杭州屬縣多水，淹男婦四百餘人。七年五月，安陸州江溢，決渲馬灘圩岸千六百餘丈。六月，壽州水決城。是歲，泰興江岸淪於江者三千九百餘丈。渾河決固安。八年五月，平度州濰水及浮糠河決，浸百十三所。七月，平陽縣潮溢，漂廬舍。八月庚申，河溢開封。十二月戊戌，河決汴梁，壞城。九年正月，高郵甓社等九湖及天長諸水暴漲。六月，揚州屬州縣五江潮漲四日，漂人畜甚眾。七月，海寧潮溢，漂溺甚眾。八月，漳、衛二水決隄淹田。九月，雷州颶風暴雨，淹遂溪、海康，壞田禾八百餘頃，溺死千六百餘人。是歲，湖廣、河南水。十年七月，廬溝水漲，壞橋及隄岸，溺死人畜。保定縣決河岸五十四處。十一月，吳橋、東光、興濟、交河、天津決隄傷稼。十二月，安州水決直亭等河口八十九處。十二年十月，臨晉涑河逆流，決姚暹渠堰，流入硝池，淹沒民田，將及鹽池。崇明潮暴至，漂廬舍五千八百餘家。十三年六月，北畿、河南、山東水溢，壞廬舍，沒田禾，臨清尤甚。滏、漳二水漂磁州民舍。十四年夏，南昌諸府江漲，壞民廬舍。七月，開封州縣十四河決隄岸。永平灤、漆二河溢，壞民田禾。福寧、延平、邵武、廣信、饒州、衢州、金華七府，俱溪水暴漲，壞城垣房舍，溺死人畜甚眾。遼東遼河、代子河水溢，浸沒城垣屯堡。十八年夏秋，仁和、海寧潮湧，堤淪入海者千五百餘丈。二十年五月，廣東諸府潮溢，漂廬舍，壞倉糧，溺死三百六十餘人。夏秋，湖廣沔陽江漲，河南北及鳳陽河溢。二十一年五月，峨眉溪水漲，溺死百三十人。八月，瓊州府潮溢，漂溺甚眾。二十二年七月，黃巖潮溢，溺死八百人。九月庚辰，河溢開封。

洪熙元年六月，驟雨，白河溢，衝決河西務、白浮、宋家等口堤岸。臨漳漳、滏二河決堤岸二十四。真定滹沱河大溢，沒三州五縣田。七月，容城白溝河漲，傷禾稼。渾河決廬溝橋東狼窩口，順天、河間、保定、灤州俱水。

宣德元年六七月，江水大漲，襄陽、穀城、均州、鄖縣，緣江民居漂沒者半。黃、汝二水溢，淹開封十州縣及南陽汝州、河南嵩縣。三年五月，邵陽、武岡、湘鄉暴風雨七晝夜，山水驟長，平地高六尺。永寧衛大水，壞城四百丈。六月，渾河水溢，決廬溝河堤百餘丈。七月，北畿七府俱水。五年七月，南陽山水泛漲，衝決堤岸，漂流人畜廬舍。六年六月，渾河溢，決徐家等口，順天、保定、真定、河間州縣二十九俱水。河決開封，沒八縣。七年六月，太原河、汾並溢，傷稼。八年六月，江西瀕江八府江漲，漂沒民田，溺死男婦無算。九年正月，沁鄉沁水漲，決馬曲灣，經獲嘉、新鄉，平地成河。五月，寧海縣潮決，徙地百七十餘頃。六月，渾河決東岸，自狼河口至小屯廠，順天、順德、河間俱水。七月，遼東大水。

正統元年閏六月，順天、真定、保定、濟南、開封、彰德六府俱大水。二年，鳳陽、淮安、揚州諸府，徐、和、滁諸州，河南開封，四五月河、淮泛漲，漂居民禾稼。九月，河決陽武、原武、滎澤。湖廣沿江六縣大水決江堤。三年，陽武河決，武陟沁決，廣平、順德漳決，通州白河溢。四年五月，京師大水，壞官舍民居三千三百九十區。順天、真定、保定三府州縣及開封、衛輝、彰德三府俱大水。七月，滹沱、沁、漳三水俱決，壞饒陽、獻縣、衛輝、彰德堤岸。八月，白溝、渾河二水溢，決保定安州堤。蘇、常、鎮三府俱決，款饒陽、獻縣、衛輝、彰德堤岸。九月，滹沱復決深州，淹百餘里。五年五月至七月，江西江溢，河南河溢。八月，潮決蕭山海塘。六年五月，泗州水溢丈餘，漂廬舍。七月，白河決武清、淳阜縣堤二十二處。八月，寧夏久雨，水泛，壞屯堡墩臺甚眾。八年六月，渾河決固安。八月，台州、松門、海門海潮泛溢，壞城郭、官亭、民舍、軍器。九年七月，揚子江沙洲潮水溢漲，高丈五六尺，溺男女千餘人。閏七月，北畿七府及應天、濟南、岳州、嘉興、湖州、台州俱大水。河南山水灌衛河，沒衛輝、開封、懷慶、彰德民舍，壞衛所城。十年三月，洪洞汾水堤決，移置普潤驛以遠其害。夏，福建大水，壞延平府衛城，沒三縣田禾民舍，人畜漂流無算。河南州縣多大水。七月，延安衛大水，壞護城河堤。九月，廣東衛所多大水。十月，河決山東金龍口陽穀堤。十一年六月，渾河溢固安。兩畿、浙江、河南俱連月大雨水。是歲，太原、兗州、武昌亦俱大水。十二年春，贛州、臨江大水。五月，吉安江漲淹田。十三年六月，大名河決，淹三百餘里，壞廬舍二萬區，死者千餘人。河南、濟南、青、兗、東昌亦俱河決。七月，寧夏大水。河決漢、唐二壩。河南八樹口決，漫曹、濮二州，抵東昌，壞沙灣等堤。十四年四月，吉安、南昌臨江俱水，壞壇廟廨舍。

景泰元年七月，應天大水，沒民廬。三年六月，河決沙灣白馬頭七十餘丈。八月，徐州、濟寧間，平地水高一丈，民居盡圮。南畿、河南、山東、陜西、吉安、袁州俱大水。四年春夏，河連決沙灣。五年六月，揚州潮決高郵、寶應堤岸。七月，蘇、松、淮、揚、廬、鳳六府大水。八月，東、兗、濟三府大水，河漲淹田。六年六月，開封、保定俱大水。閏六月，順天大水，灤河泛溢，壞城垣民舍，河間、永平水患尤甚。武昌諸府江溢傷稼。七年六月，河決開封，河南、彰德田廬淹沒。是歲，畿內、山東俱水。

天順元年夏，淮安、徐州、懷慶、衛輝俱大水，河決。三年六月，穀城、景陵襄水湧泛傷稼。四年夏，湖北江漲，淹沒麥禾。北畿及開封、汝寧大水。七月，淮水決，沒軍民田廬。五年七月，河決開封土城，築磚城禦之。越三日，磚城亦潰，水深丈餘。周王後宮及官民乘筏以避，城中死者無算。襄城水決城門，溺死甚眾。崇明、嘉定、崑山、上海海潮衝決，溺死萬二千五百餘人。浙江亦大水。六年七月，淮安大水，潮溢，溺死鹽丁千三百餘人。七年七月，密雲山水驟漲，軍器、文卷、房屋俱沒。

成化三年六月，江夏水決江口堤岸，迄漢陽，長八百五十丈有奇。五年，湖廣大水。山西汾水傷稼。六年六月，北畿大水。七年閏九月，山東及浙江杭、嘉、湖、紹四府俱海溢，淹田宅人畜無算。九年六月，畿南五府及懷慶俱大水。八月，山東大水。十一年五月，湖廣水。十二年八月，浙江風潮大水。淮、鳳、揚、徐亦俱大水。十三年二月甲戌，安慶大雪。次日大雨，江水暴漲。閏二月，河南大水。九月，淮水溢，壞淮安州縣官舍民屋，淹沒人畜甚眾。十四年四月，襄陽江溢，壞城郭。五月，陜州大水，人多淹死。七月，北畿、山東水。九月，河決開封護城堤五十丈。十八年七月，昌平大水，決居庸關水門四十九，城垣、鋪樓、墩臺一百二。八月，衛、漳、滹沱並溢，自清平抵天津。

弘治二年五月，河決開封黃沙岡抵紅船灣，凡六處，入沁河。所經州縣多災，省城尤甚。七月，順、永、河、保四府州縣大水。八月，盧溝河堤壞。四年八月，蘇、松、浙江水。五年夏秋，南畿、浙江、山東水。七年七月，蘇、常、鎮三府潮溢，平地水五尺，沿江者一丈，民多溺死。九年六月，山陰、蕭山山崩水湧，溺死三百餘人。十四年五月，貴池水漲，蛟出，淹死二百六十餘人，旁邑十二皆大水。七月，廉州及靈山海漲，淹死百五十餘人。閏七月，瓊山颶風潮溢，平地水高七尺。八月，安、寧、池、太四府大水，蛟出，漂流房屋。十五年七月，南京江水泛溢，湖水入城五尺餘。十七年六月，廬山平地水丈餘，溺死星子、德安民，及漂沒廬舍甚眾。

正德元年六月，陜西徽州河溢，漂沒居民孳畜。二年六月，固原河漲，平地水高四尺，人畜溺死。三年九月，延綏、慶陽大水。五年九月，安、寧、太三府大水，溺死二萬三千餘人。十一月，蘇、松、常三府水。六年六月，汜水暴漲，溺死百七十六人，毀城垣百七十餘堵。十二年，順天、河間、保定、真定大水。鳳陽、淮安、蘇、松、常、鎮、嘉、湖諸府皆大水。荊、襄江水大漲。十五年五月，江西大水。十六年七月，遼陽湯跕堡大水決城。

嘉靖元年七月，南京暴風雨，江水湧溢，郊社、陵寢、宮闕、城垣吻脊欄楯皆壞。拔樹萬餘株，江船漂沒甚眾。廬、鳳、淮、揚四府同日大風雨雹，河水泛漲，溺死人畜無算。二年七月，揚、徐復大水。夏、秋間，山東州縣俱大水。八月，蘇、松、常、鎮四府大水，開封亦如之。五年六月，陜西五郎壩大水三丈餘，衝決官舍。徐、沛河溢，壞豐縣城。六年秋，湖廣水。十六年秋，兩畿、山東、河南、陜西、浙江各被水災，湖廣尤甚。二十六年七月丙辰，曹縣河決，城池漂沒，溺死者甚眾。二十七年正月，水幵陽大水沒城。

隆慶元年夏，京師大水。六月，新河占魚口沉運船數百艘。是歲，襄陽、鄖陽水。二年七月，台州颶風，海潮大漲，挾天台山諸水入城，三日溺死三萬餘人，沒田十五萬畝，壞廬舍五萬區。三年閏六月，真定、保定、淮安、濟南、浙江、江南俱大水。七月壬午，河決沛縣，自考城、虞城、曹、單、豐、沛至徐州，壞田廬無算。九月，淮水溢，自清河至通濟閘及淮安城西，淤三十里，決二壩入海。莒、沂、郯城之水又溢出邳州，溺人民甚眾。四年七月，沙、薛、汶、泗諸水驟溢，決仲家淺等漕堤。八月，陜西大水，河決邳州。五年四月，又決邳州，自曲頭集至王家口新堤多壞。是歲，山東、河南大水。

萬曆元年七月，荊州、承天大水。二年六月，福建永定大水，溺七百餘人。是歲，海鹽海大溢，死者數千人。八月庚午，淮安、揚州、徐州河溢傷稼。三年四月，淮、徐大水。五月，淮水大決。六月，杭、嘉、寧、紹四府海湧數丈，沒戰船、廬舍、人畜不計其數。八月，淮、揚、鳳、徐四府州大水，河決高郵、碭山及邵家口、曹家莊。九月，蘇、松、常、鎮四府俱水。四年正月，高郵清水堤決。九月，河決豐、沛、曹、單。十一月，淮、黃交溢。五年閏八月，徐州河淤，淮河南徙，決高郵、寶應諸湖堤。六年六月，清河水溢。七年五月，蘇、松、鳳陽、徐州大水。八月，又水。是歲，浙江大水。九年五月，從化、增城、龍門溪壑泛漲，田禾盡沒，淹死男婦無算。七月，福安洪水踰城，漂沒廬舍殆盡。八月，泰興、海門、如皋大水，塘圩坡埂盡決，溺死者甚眾。十年正月，淮、揚海漲，浸豐利等鹽場三十，淹死二千六百餘人。七月，蘇、松六州縣潮溢，壞田禾十萬頃，溺死者二萬人。十一年四月，承天江水暴漲，漂沒民廬人畜無算。金州河溢沒城。十四年夏，江南、浙江、江西、湖廣、廣東、福建、雲南、遼東大水。十五年五月，浙江大水。七月，開封及陜州、靈寶河決。是歲，杭、嘉、湖、應天、太平五府江湖泛溢，平地水深丈餘。七月終，颶風大作，環數百里，一望成湖。十六年八月，河決東光魏家口。十七年六月，浙江海沸，杭、嘉、寧、紹、台屬縣廨宇多圮，碎官民船及戰舸，壓溺者三百餘人。十九年六月，蘇、松大水，溺人數萬。七月，寧、紹、蘇、松、常五府濱海潮溢，傷稼淹人。九月，泗州大水，州治浸三尺。淮水高於城，祖陵被浸。十月，揚州湖淮漲溢，決邵伯堤五十餘丈，高郵南北閘俱衝。二十年夏秋，真、順、廣、大四府水。二十一年五月，邳州、高郵、寶應大水決湖堤。二十二年七月，鳳陽、廬州大水。二十三年四月，泗水浸祖陵。二十四年秋，杭、嘉、湖三府大水。二十九年八月，沔陽大水入城。三十年六月，京師大水。三十一年五月，成安、永年、肥鄉、安州、深澤，漳、滏、沙、燕河並溢，決堤橫流。祁州、靜海圮城垣、廬舍殆盡。六月，泰安大水，淹八百餘人。八月，泉州諸府海水暴漲，溺死萬餘人。三十二年六月，昌平大水，壞各陵橋道。七月，永平、真、保三府俱水，淹男婦無算。八月，河決蘇家莊，淹豐、沛，黃水逆流灌濟寧、魚臺、單縣。三十五年六月，黃州蛟起，武昌、承天、鄖陽、岳州、常德大水，漂沒廬舍。徽州、寧國、太平、嚴州四府山水大湧，漂人口甚眾。閏六月，京師大水，長安街水深五尺。三十七年九月，福建、江西大水。四十一年六月，通惠河決。七月，京師大水。南畿、江西、河南俱大水。八月，山東、廣西、湖廣俱大水。九月，遼東大水。四十二年，浙江、江西、兩廣俱水。四十四年七月，江西、廣東水。四十六年八月，潮州六縣海颶大作，溺萬二千三百餘人，壞民居三萬間。

天啟三年，睢寧河決。六年秋，河決匙頭灣，倒入駱馬湖，自新安鎮抵邳、宿，民居盡沒。是歲，順天、永平二府大水，邊垣多圮。

崇禎元年七月壬午，杭、嘉、紹三府海嘯，壞民居數萬間，溺數萬人，海寧、蕭山尤甚。三年，山東大水。四年六月，又大水。五年六月壬申，河決孟津口，橫浸數百里。七年五月，邛、眉諸州縣大水，壞城垣、田舍、人畜無算。十年八月，敘州大水，民登州堂及高阜者得免，餘盡沒。十三年五月，浙江大水。十四年七月，福州風潮泛溢，漂溺甚眾。十五年六月，汴水決。九月壬午，河決開封朱家寨。癸未，城圮，溺死士民數十萬。

▲水變

洪武五年，河南黃河竭，行人可涉。天順二年十二月癸未，武強苦井變為甘。弘治十四年八月丙辰，融縣河水紅濁如黃河。十月丙辰，馬湖底渦江水白可鑒，翌日濁如泔漿，凝兩岸沙石上者如土粉，十七日乃澄。丁巳，敘州東南二河白如雪、濃如漿者三日。十五年九月丙戌，濮州井溢，沙土隨水而出。正德十年七月，文安水忽僵立，是日大寒，結為冰柱，高圍俱五丈，中空旁穴。數日而賊至，民避穴中，生全者甚眾。隆慶六年五月，南畿龍目井化為酒。萬歷二十二年四月，南京正陽門水赤三日。二十五年八月甲申，蒲州池塘無風湧波，溢三四尺。臨淄濠水忽漲，南北相向而鬥。又夏莊大灣潮忽起，聚散不恒，聚則丈餘，開則見底。樂安小清河逆流。臨清磚板二閘，無風大浪。三十年閏二月戊午，河州蓮花寨黃河涸。四十六年四月，宣武、正陽門外水赤三里，如血，一月乃止。四十七年四月，宣武門響閘至東御河，水復赤。崇禎十年，寧遠衛井鳴沸，三日乃止。河南汝水變色，深黑而味惡，飲者多病。十三年，華陰渭水赤。十四年，山西潞水北流七晝夜，勢如潮湧。十五年，達州井鳴，濠水變血。十六年，松江自五月至七月不雨，河水盡涸，而泖水忽增數尺。

▲黑眚黑祥

洪武十年正月丁酉，金華、處州雨水如墨汁。十四年正月，黑氣亙天。十一月壬午，黑氣亙天者再。二十一年二月乙卯，黑氣亙天。宣德元年二月戊子，北方黑氣東西亙天。八月辛巳，樂安城中有黑氣如死灰。正統元年九月辛亥，未刻，黑氣亙天，自西南屬東北。二年八月甲申，北方黑氣東西亙天。十四年十一月己丑，晡時，西方有黑氣從地而生。景泰元年二月壬寅，黑氣南北亙天。十月辛未，西南黑氣如煙火，南北亙天。二年四月庚辰，有黑氣如煙，摩地而上。天順五年七月己亥朔，東方有黑氣，須臾蔽天。成化七年四月丙辰，雨黑沙如漆。八年三月庚子，黑氣起西北，臨清、德州晝晦。十二年七月庚戌，京師黑眚見。民間男女露宿，有物金睛修尾，狀如犬貍，負黑氣入牖，直抵密室，至則人昏迷。遍城驚擾，操刃張燈，鳴金鼓逐之，不可得。帝常朝，奉天門侍衛見之而嘩。帝欲起，懷恩持帝衣，頃之乃定。弘治五年二月己巳，北方黑氣東西亙天。六年八月壬申，南京有黑氣，東西百餘丈。十四年四月辛未，應州黑風大作。十六年二月庚子，宜良黑氣迷空，咫尺莫辨人形。正德七年六月壬戌，黑眚見順德、河間及涿，大者如犬，小者如貓，夜出傷人，有至死者。尋見於京師，形赤黑，風行有聲，居民夜持刁斗相警達旦，逾月乃息。後又見於封丘。十二年閏十二月丁丑夜，瑞州有紅氣變白，形如曲尺，中外二黑氣，相鬥者久之。八年十月癸巳，杭州雨黑水。三十七年三月，衡州黑眚見。隆慶二年四月，天雨黑豆。六年四月，杭州黑霧，有物蜿蜒如車輪，目光如電，冰雹隨之。萬歷二十四年十二月辛卯，同安生黑毛。二十五年二月癸亥，湖州黑雨雜以黃沙。崇禎十年，山東雨黑水，新鄉亦如之。十一年，京師有黑眚，狀如貍，入民家為祟，半歲乃止。十三年正月丁卯，黑氣彌空者三日。

《洪範》曰：「火曰炎上。」火不炎上，則失其性矣。前史多以恒燠、草異、火、木、羽蟲之孽、羊禍、火災、火異、赤眚赤祥皆屬之火，今從之。

▲恒燠

洪熙元年正月癸未，以京師一冬不雪，詔諭修省。正統九年冬，畿內外無雪。十二年冬，陜西無雪。景泰六年冬，無雪。天順元年冬，宮中祈雪。是年，直隸、山西、河南、山東皆無雪。二年冬，命百官祈雪。六年冬，直隸、山東、河南皆無雪。成化元年冬，無雪。五年冬，燠如夏。六年二月壬申，以自冬徂春，雨雪不降，敕諭群臣親詣山川壇請禱。十年二月，南京、山東奏，冬春恒燠，無冰雪。十一年冬，以無雪祈禱。十五年冬，直隸、山東、河南、山西無雪。十九年冬，京師、直隸無雪。弘治九年冬，無雪。十五年冬，無雪。十八年冬，溫如春，無雪。正德元年冬，無雪。永嘉自冬至春，麥穗桃李實。三年冬，無雪。六年至九年，連歲無雪。十一年冬，無雪。嘉靖十四年，冬深無雪，遣官遍祭諸神。十九年冬，無雪。二十年十二月癸卯，禱雪於神祇壇。二十四年十二月甲午，命諸臣分告宮廟祈雪。三十二年冬，無雪。三十三年十二月壬申，以災異屢見，即禱雪日為始，百官青衣辦事。三十六年冬，無雪。三十九年冬，無雪。明年，又無雪。帝將躬禱，會大風，命亟禱雪兼禳風變。四十一年至四十五年冬，祈雪無虛歲。隆慶元年冬，無雪。四年冬，無雪。萬曆四年十二月己丑，命禮部祈雪。十六年、十七年、二十九年、三十七年、四十七年，亦如之。崇禎五年十二月癸酉，命順天府祈雪。六年、七年冬，無雪。

▲草異

永樂十六年正月乙丑，同州、澄城、觔陽、朝邑雨穀及蕎麥。正統八年十一月，殿上生荊棘，高二尺。十四年，廣州獄竹床踰年忽青生葉。成化六年二月戊寅，湖廣應山雨粟。弘治八年二月，枯竹開花，實如麥米。苦賣開蓮花。六月甲子，黟縣雨豆，味不可食。九年，黃州民家瓜大如斗，瓤皆赤血。萬曆四十三年四月戊寅，石首雨豆，大小不一，色雜紅黑。崇禎四年、五年，河南草生人馬形，如被甲持矛馳驅戰鬥者然。十三年，徐州田中白豆，多作人面，眉目宛然。

▲羽蟲之孽

萬曆二十五年二月壬午，岳州民家有鴨，含絮裹火，飛上屋，入竹椽茅茨中。火四起，延燒數百家。四十三年四月壬午，雙鶴銜火，飛集掖縣海神廟殿。明日，廟火。崇禎六年，汝寧有鳥，鳩身猴足。鳳陽惡鳥數萬，兔頭、雞身、鼠足，供饌甚肥，犯其骨立死。

▲羊禍

萬曆三十八年四月，崞縣民家羊產羔，一首、二眼、四耳、二尾、八足。三十九年四月，降夷部產羊羔，人面羊身。

▲火災

洪武元年七月丁酉，京師火，延燒永濟倉。三年二月己巳，大河衛火，燔及廣積庫。七月乙未，寶源局火。甲子，鳳臺門軍營火，延燒武德衛軍器局。四年十一月癸亥，京師大軍倉災。五年二月癸未，臨濠府火。壬辰至甲午，京師火，毀龍驤等六衛軍民廬舍。七月丁卯，永清衛軍器庫火。十二月丙戌，京師定遠等衛火，焚及軍器局兵仗。十七年十二月己未，潮州火，官廨民居及倉廩、兵仗、圖籍焚蕩無遺。二十一年二月戊辰，歷代帝王廟火，上元縣治亦災。甲戌，天界、能仁二寺災。二十九年二月辛丑，通州火，燔屋千九百餘。三十年四月甲午，廣南衛火，延燒城樓及衛治倉庫。

建文二年八月癸巳，承天門災。

永樂四年十二月辛亥，甌寧王邸第火，王薨。十三年正月壬子，北京午門災。十九年四月庚子，奉天、謹身、華蓋三殿災。二十年閏十二月戊寅，乾清宮災。

宣德三年三月己亥，東嶽泰山廟火。六年八月，武昌火，延燒楚王宮，譜系敕符俱燼。甲辰，天津右衛北城外火，飛焰入城，燒倉廒。九年二月庚午，京城東南樓火。

正統二年二月，西鎮吳山廟火。三年八月辛酉，順天貢院火，席舍多焚，改期再試。十二月乙亥，韓府承運殿災。四年三月戊午，代府寢殿火。七年正月，廣昌木廠火，焚松木八千八百餘株。戊午，南京內府火，燔廊房六十餘間，圖籍、器用、守衛衣甲皆空。三月辛未，趙城媧皇寢廟火。十年正月庚寅，忠義前後二衛災。是時太倉屢火，遣官禱祭火龍及太歲以禳之。五月甲申，忠義後衛倉復火。癸巳，通州右衛倉火。十一月丁酉，御花房火。十一年秋，武昌火。死者數百人。十二月乙未，周府災。十二年六月，南京山川壇災。十三年二月癸酉，忠義前衛倉火。十四年六月丙辰夜，南京謹身、奉天、華蓋三殿災。

景泰二年六月丙子，青州廢齊府火。三年八月戊寅，秦府火。五年春，南京火，延燒數千家。七年九月壬申，寧府火，延燒八百餘家。

天順元年七月丙寅夜，承天門災。二年五月戊子，器皿廠火。三年九月庚寅，肅州城中火，延燒五千四百餘家，死者六十餘人。四年八月己巳，光祿寺大烹內門火。是歲，楚府頻火，宮殿家廟悉毀。五年三月丁卯，南京朝天宮災。六年六月癸未，楚府火。七年正月丁酉，南京西安門木廠火，延燒皇牆。二月戊辰，會試天下舉人，火作於貢院，御史焦顯扃其門，燒殺舉子九十餘人。

成化二年九月癸未，南京御用監火。六年十一月己亥，江浦火，延燒二百六十餘家。九年七月庚戌，東直門災。十一年四月壬辰夜，乾清宮門災。十三年十一月壬辰，太倉米麥，歲久蒸浥，自焚百餘石。十八年八月丙午，合州火，延燒千五百餘家。乙卯，楚府火凡三發。十一月戊午，南京國子監火。十二月乙卯，器皿廠火。壬辰，寧河王府火。先有妖夜見，或為神，或為王侯，時舉火作欲焚狀，是夜燔府第無遺，冠服器用皆燼。二十年正月戊戌，欽天監火。二十二年六月，臨海縣災，延燒千七百餘家。

弘治元年三月庚寅，南京內花園火。十一月丁丑夜，南京甲字庫災。二年四月乙未，南京神樂觀火。四年二月戊午，禮部官舍火。六年四月甲寅，刑部官舍火。辛酉夜，南京舊內災。八年三月戊子，鎮東等堡躍火星如斗，毀公館倉廒，人馬多斃。十一年，自春徂夏，貴州大火。毀官民房舍千八百餘所，死傷者六千餘人。十月甲戌夜，清寧宮災。十二年六月甲辰夜，闕里聖廟災。十二月，建陽縣書坊火，古今書板皆燼。十三年二月乙酉，禮部官舍火。七月甲寅，南城縣空中有火，乍分乍合，流光下墜十餘丈，隱隱有聲，毀軍民廬舍。庚申，永寧衛雁尾山至居庸關之石縱山，東西四十餘里，南北七十餘里，延燒七晝夜。閏七月辛巳，福州城樓毀。八月己未，沈府火。十一月庚辰，寧河府火。十六年三月庚午，遼東鐵嶺衛墜火如斗。丙子，火起，燒房屋二千五百餘間，死者百餘人。四月戊午，寬河衛倉災，毀米豆四萬餘石。九月戊寅，廣寧衛城火，燔三百餘家。十七年四月丁巳，淮安火焚五百餘家。五月癸巳，正陽門內西廊火，燔武功坊。

正德元年二月庚寅，鄖陽火，毀譙樓官舍，延百餘家。是歲，寧夏左屯衛紅氣亙天，既而火作，城樓臺堡俱燼。六月庚寅，大同平虜城災，燔槁百萬餘。十一月己亥，臨海縣治火，延燒數千家。七年三月己未，嶧縣有火如斗，自空而隕，大風隨之，毀官民房千餘間。火逸城外，延及丘木。庚申，成山衛秦皇廟火，屋宇悉毀，像設如故。是月，文登大桑樹火，樹燔而枝葉無損。五月癸酉至閏五月丙子，遼東懿路城火三作，焚官民廬舍之半。九月壬午，玉山火，燔學舍及民居三百餘家。八年六月辛酉，豐城縣西南連隕火星，如盆如斗。既而火作，至七月初始熄，燔二萬餘家。七月戊子，火隕龍泉縣，焚四千餘家。十月壬寅，饒州及永豐、浮梁火，各燔五百餘家。浮梁學舍災。庚申，臨江火，燔官舍，延八百餘家。九年正月庚辰，乾清宮火。十一年八月丁丑，黔陽火，毀城樓官廨，延七百餘家。十二年正月甲辰，清寧宮小房火。四月，裕陵神宮監火。八月丁卯，南昌火，燔三百家。九月壬午，建安火，燔二百五十餘家。十三年二月己卯，夷陵火，燔七百餘家。八月庚辰，獻陵明樓災。丁酉，延平火，燔五百餘家。十四年四月乙巳，淮安新城火。七月丙辰，泰寧火，燔五千餘家。十五年五月辛卯，靜樂火，燔八百餘家。

嘉靖元年正月己未，清寧宮後三小宮災。楊廷和言廢禮之應，不報。二月己丑，南京針線廠火。己亥，通州城樓火。二年五月丙子，榮府火。九月戊辰，秦府宮殿火。四年三月壬午夜，仁壽宮災，玉德、安喜、景福諸殿俱燼。五年三月乙酉，趙府家廟火。六年三月丁亥，西庫火。八年十月癸未，大內所房災。十年正月辛亥，大內東偏火。四月庚辰，兵、工二部公廨災，毀文籍。十三年六月甲子，南京太廟火，毀前後殿、東西廡、神廚庫。十五年四月癸卯，山西平虜衛火，盡毀神機官庫軍器。十八年二月乙丑，趙州及臨洺鎮行宮俱火。丁卯，駕幸衛輝，行宮四更火，陸炳負帝出，後宮及內侍有殞於火者。六月丁酉，皇城北鼓樓災。二十年四月辛酉夜，宗廟災。毀成、仁二廟主。二十五年五月壬申，盔甲廠火。二十六年十一月壬午，宮中火，釋楊爵於獄。三十一年八月乙丑，南京試院火。三十五年九月戊辰，杭州大火，延燒數千家。三十六年四月丙申，奉天、華蓋、謹身三殿，文武二樓，午門、奉天門俱災。三十七年正月，光祿寺災。三十八年正月癸未，前軍都督府火。四十年十一月辛亥夜，萬壽宮災。四十四年三月己亥夜，大明門內西千步廊火。

隆慶二年正月，浙江省城外災。毀室廬舟艦以千計。三月乙亥，乾清、坤寧兩宮，一時俱燼。五年二月壬子，南京廣、惠二倉火。

萬曆元年十一月己亥，慈寧宮後舍火。三年四月甲戌，工部後廠火。五年十月丙申，禁中火。十一月癸未，宗人府災。十一年十二月庚午夜，慈寧宮災。十二年二月己酉，無逸殿災。十二月癸卯朔，又災。十五年五月甲子，司設監火。十八年三月辛酉，遼東寨山兒堡火，毀城堡器械，傷九十餘人。十九年十二月甲辰，萬法寶殿災。二十一年六月望，太倉公署後樓有炮聲，火藥器械俱燼。二十二年五月壬寅，天火燔鐵嶺衛千餘家。二十四年二月甲寅，潞府門火。三月乙亥，火發坤寧宮，延及乾清宮，俱燼。二十五年二月壬午，杭州火，燒官民房千三百餘間。丙戌，馬湖屏山災，延燔八百餘家，斃二十四人。三月癸卯，泗州大火。燒民房四千餘。盱眙火，燔民房百六十餘間。撥漕糧二萬石以振。六月戊寅，三殿災。火起歸極門，延皇極等殿，文昭、武成二閣，周遭廊房，一時俱燼。十二月甲寅，吏部文選司署火。二十七年十一月壬申，內府火，延燒尚寶司印綬監、工部廊，至銀作局山牆而止。二十八年三月，南陽火，延燒唐府。二十九年正月己巳，鐵嶺衛火，車輛火藥俱燼。八月己卯，大光明東配殿災。三十年二月乙酉，魏國公賜第火。十月丙申，孝陵災。十二月庚子，南海普陀山寺災。三十一年九月戊寅，通州漕艘火。三十三年二月乙丑，御馬監火。五月辛巳，洗白廠火。九月甲午，昭和殿火。丙申，官軍於盔甲廠支火藥，藥年久凝如石，用斧劈之，火突發，聲若震霆，刀鎗火箭迸射百步外，軍民死者無數。十一月丁卯，刑部提牢廳火。三十五年二月乙卯，易州神器庫火。四月丁酉，通州西倉火。十月己卯，南京行人司署毀。三十七年正月庚子，慶府火，燔寢宮及帑藏。三月丙戌，武昌火，越二日又火，共燔二百六十餘家。六月，慶府災。十月戊午，朝日壇火。三十八年四月丁丑夜，正陽門箭樓火。三十九年四月戊子，怡神殿災。四十一年五月壬戌，蜀府災，門殿為燼。四十三年四月壬午，黃花鎮柳溝火，延燒數十里。甲午，蜀府殿庭災。遼東長寧堡自二月至五月，火凡五發，毀房屋人畜無算。閏八月辛亥，通州糧艘火。九月丁丑，湖口稅廨毀。四十四年十一月己巳，隆德殿災。丁亥，南城延喜宮災。四十五年正月壬午，東朝房火，延毀公生門。十一月丙戌，宣禧宮災。四十六年閏四月丁丑夜，開原殷家莊堡臺桿八同時燼。甲申，煖閣廠膳房火。九月壬子，茂陵火。四十七年四月癸酉，盔甲廠火。

泰昌元年十月丁卯，噦鸞宮災。

天啟元年閏二月丙戌，昭和殿災。三月甲辰，杭州火，延燒六千餘家。八月戊子，復災，城內外延毀萬餘家。二年五月丙申，旗纛廟正殿災，火藥盡焚，匠役多死者。三年七月辛卯，南京大內左傍宮災。六年五月戊申，王恭廠災，地中霹靂聲不絕，火藥自焚，煙塵障空，白晝晦冥，凡四五里。五月癸亥，朝天宮災。七月庚寅，登州城樓火。七年十月庚子，寧遠前屯火，傷男婦二百餘人。

崇禎元年四月乙卯，左軍都督府災。五月乙亥，鷹坊司火。丁亥，丁字庫火。七月己卯，公安縣火，毀文廟，延五千餘家。二年十一月庚子，火藥局災。三年三月戊戌，又災。八月癸酉，頭道關災，火器轟擊無餘。六年正月癸丑，濟南舜廟災。七年九月庚申，盔甲廠災。十一年四月戊戌，新火藥局災。傷人甚眾。六月癸巳，安民廠災，震毀城垣廨舍，居民死傷無算。八月丁酉，火藥局又災。

▲火異

成化二十一年正月甲申朔，有火光自中天而少西，墜於下，化為白氣，復曲折上騰，聲如雷。

弘治三年三月庚午，儀隴空中有紅白火焰，長三丈餘，自縣治東北流，至正東六十餘里而墜，聲震如雷。八年三月辛卯，廣寧右衛臺桿火，高五寸，桿如故。十年四月辛丑，阜平有火光，長八九尺，大如轆軸，有聲，自東南至西南而墜。

正德元年三月戊申夜，太原有火如斗大，墜寧化王殿前。廣寧墩臺火發旗桿，凡六。七月壬戌夜，火光墜即墨民家，化為綠石，圓高尺餘。七年三月丁卯夜，大風雷電，餘干仙居寨有光如箭，墜旗竿上，俄如燭龍，光照四野。士卒撼其旗，飛上竿首，既而其火四散，鎗首皆有光如星。十二年五月己亥夜，火隕都察院獄，旋轉久之始滅。十五年六月癸未夜，台州火隕三，大如盤，觸草木皆焦。

嘉靖五年七月甲申，有火球三，大五六尺，從北墜於東，其光燭天。二十年七月丙戌，火球如斗，隕左軍都督府中門東，良久乃滅。

隆慶二年三月戊午，延綏保寧堡城角旗桿出火，灼灼有聲。

萬曆十四年，保定府民間牆壁內出火，三日夜乃熄。十五年二月，綏靖邊城各堡，脊獸旗桿俱出火。軍士以杖撲之，杖亦生火，三更乃熄。二十年三月，陜西空中有火，大如盆，後生三尾，隕於西北。二十一年二月庚辰夜分，大毛山樓上各獸吻俱有火，如雞卵，赤色，即時雨雪，火上嗟嗟有聲。二十三年九月癸巳夜，永寧有火光，形如屋大，隕於西北。永昌、鎮番、寧遠所見同。二十四年二月戊申夜，鄠縣雷雨，遍地火光，十有餘里。二十五年二月癸亥，平涼瓦獸口出火，水灌不滅。八月甲申，肅、涼二州火光在天，形如車輪，尾分三股，約長三丈。

天啟六年五月壬寅朔，厚載門火神廟紅球滾出，前門城樓角有數千螢火，並合如車輪。

崇禎元年，西安有火如碾如斗者數十，色青，焰高尺許，嘗入民居，留數日乃去。用羊豕禳之，不為害，自五月至七月而止。十三年六月壬申，鎮安火光如斛，自西墜地，士木皆焦。

▲赤眚赤祥

成化十三年二月甲午，浙江山陰湧泉如血。

正德元年正月乙酉夜，崇明空中有紅光，曳尾如虹，起東北至西南沒，聲如雷。辛丑，鳳陽紅光發，與日同色，聲如雷。二年八月己亥，赤光見寧夏，長五丈。八年七月甲申，龍泉有赤彈二，自空隕於縣治，形如鵝卵，躍入民居，相鬥久之。

嘉靖三十三年四月戊子，慈谿民家湧血高尺餘。三十七年五月戊辰，東陽民張思齊家地裂五六處，出血如線，高尺許。血凝，犬就食之，掘地無所見。三十九年二月己未，竹溪民家出血。

隆慶六年閏二月癸酉，遼東赤風揚塵蔽天。

萬曆六年七月丁丑，松門衛金鐺家湧血三尺，有聲。十三年四月乙丑，虹民王祿投宿姚壘家，見血出於地，驚走至市，市亦流血。鄉人擊器物噪之，乃止。十九年六月庚戌，慈谿茅家浦湧血八處，大如盆，高尺許。血濺船，船即出血，濺人足，足亦出血，數刻乃絕。二十六年九月甲辰，蕭山賈九經家出血，高尺許。

天啟元年六月庚寅，肇慶民王體積中庭噴血，如跑突泉。

崇禎七年二月戊午，海豐雨血。八年八月戊寅，宣城池中出血。

《洪範》曰：「木曰曲直。」木不曲直，則失其性矣。前史多以恒雨、狂人、服妖、雞禍、鼠孽、木冰、木妖、青眚青祥皆屬之木，今從之。

▲恒雨

洪武十三年七月，海康大雨，壞縣治。二十三年十一月，山東二十九州縣久雨，傷麥禾。

建文元年三月乙卯夜，燕王營於蘇家橋，大雨，平地水三尺，及王臥榻。

永樂元年三月，京師霪雨，壞城西南隅五十餘丈。七月，建寧衛霪雨壞城。二年七月，新安衛霪雨壞城。八月，霪雨壞北京城五千餘丈。六年七月，思明霪雨壞城。七年九月，浙江衛所五，颶風驟雨，壞城，漂流房舍。八年七月，金鄉衛颶風驟雨，壞城垣公廨。十二年九月，密雲後衛霪雨壞城。二十年正月，信豐雨水壞城，瞿城衛如之。二十一年二月，六安衛霪雨壞城。是歲，建昌守禦所，淮安、懷來等衛，皆霪雨壞城。二十二年二月，壽州衛雨水壞城。三月，贛州、振武二衛雨水壞城。四月，霪雨壞密雲及薊州城。是歲，南、北畿、山東州縣，霪雨傷麥禾甚眾。

洪熙元年夏，蘇、松、嘉、湖積雨傷稼。閏七月，京師大雨，壞正陽、齊化、順成等門城垣。

九月，久雨壞密雲中衛城。

宣德元年五月，永嘉、樂清颶風急雨，壞公私廨宇及壇廟。

正統元年七月，順天、山東、河南、廣東霪雨傷稼。四年夏，居庸關及定州衛霪雨壞城。五年二月，南京大風雨，壞北上門脊，覆官民舟。七年，濟南、青、萊、淮、鳳、徐州，五月至六月霪雨傷稼。九年閏七月，野狐嶺等處霪雨壞城及濠塹墩臺。十一年春，江西七府十六縣霪雨，田禾淹沒。十二年六月，瑞金霪雨，市水丈餘，漂倉庫，溺死二百餘人。十三年四月，雨水壞順天古北口邊倉。五月至六月，鳳陽、徽州久雨傷稼。九月，寧都大雨壞城郭廬舍，溺死甚眾。

景泰三年，永平、兗州久雨傷禾。大嵩等二十衛所久雨壞城。四年，南畿、河南、山東府十州一，自五月至於八月霪雨傷稼。五年，杭、嘉、湖大雨傷苗，六旬不止。七月，京師久雨，九門城垣多壞。六年，北畿府五、河南府二久雨傷稼，雲南大理諸府如之。七年，兩畿、江西、河南、浙江、山東、山西、湖廣共府三十，恒雨淹田。

天順元年，濟、兗、青三府大雨閱月，禾盡沒。四年，安慶、南陽雨，自五月至七月，淹禾苗。七年五月，淮、鳳、揚、徐大雨，腐二麥。武昌、漢陽、荊州廬舍漂沒，民皆依山露宿。

成化元年六月，畿東大雨，水壞山海關、永平、薊州、遵化城堡。八月，通州大雨，壞城及運倉。二年，定州積雨，壞城垣及墩臺垛口百七十三。八年七月，南京大風雨，壞天、地壇、孝陵廟宇。鳳陽大雨，壞皇陵牆垣。九年三月，南京大風雨，拔太廟、社稷壇樹。十三年七月，京城大雨。十四年八月，鳳陽大雨，沒城內民居以千計。十七年七月乙酉，南京大風雨，社稷壇及太廟殿宇皆摧。十八年，河南、懷慶諸府，夏秋霪雨三月，塌城垣千一百八十餘丈，漂公署、壇廟、民居三十一萬四千間有奇，淹死一萬一千八百餘人。

弘治二年七月，京師霪雨，求直言。三年七月，南京驟雨，壞午門西城壇。七年七月庚寅，南京大風雨，壞殿宇、城樓獸吻，拔太廟、天、地、社稷壇及孝陵樹。自五月至八月，義州等衛連雨害稼。八年五月，南京陰雨踰月，壞朝陽門北城堵。九月，潮州諸府，颶風暴雨壞城垣廬舍。十年七月，安陸霪雨，壞城郭廬舍殆盡。十一年七月，長安嶺暴風雨，壞城及廬舍。十四年六月，義、錦、廣寧霪雨，壞城垣、墩堡、倉庫、橋梁，民多壓死者。十五年六七月，南京大風雨，孝陵神宮監及懿文陵樹木、橋梁、牆垣多摧拔者。十六年五月，榆林大風雨，毀子城垣，移垣洞於其南五十步。十八年三月，雙山堡大雷雨壞城。六月至八月，京畿連雨。

正德元年七月，鳳陽諸府大雨，平地水深丈五尺，沒居民五百餘家。二年七月，武平大風雨，毀城樓。長泰、南靖大風雨三日夜，平地水深二丈，漂民居八百餘家。十二年，蘇、松、常、鎮、嘉、湖大雨，殺麥禾。十三年，應天、蘇、松、常、鎮、揚大雨彌月，漂室廬人畜無算。十六年，京師久雨傷稼。

嘉靖四年六月，登州大雨壞城。十六年，京師雨，自夏及秋不絕，房屋傾倒，軍民多壓死。二十五年八月，京師大雨，壞九門城垣。三十三年六月，京師大雨，平地水數尺。四十五年九月，鄖陽大霪雨，平地水丈餘。壞城垣廬舍，人民溺死無算。

隆慶元年六月，京師霪雨，遼東自五月至七月雨不止，壞垣牆禾黍。

萬曆元年七月，霪雨。十一年四月，承天大雨水。十二年正月，喜峰口大風雨，壞各墩臺。十五年五月至七月，蘇、松諸府霪雨，禾麥俱傷。六月，京師大雨。二十四年，杭、嘉、湖霪雨傷苗。二十八年七月，興化、莆田、連江、福安大雨數日夜，城垣、橋梁、隄岸俱圮。二十九年春夏，蘇、松、嘉、湖霪雨傷麥。三十二年七月，京師霪雨，城崩。三十三年五月丙申，鳳陽大風雨，損皇陵正殿御座。三十九年春，河南大雨。夏，京師、廣東大雨。廣西積雨五閱月。四十二年，浙江霪雨為災。

天啟六年閏六月，大雨連旬，壞天壽山神路，都城橋梁。是歲，遼東霪雨，壞山海關內外城垣，軍民傷者甚眾。七年，山東州縣二十有八積雨傷禾。

崇禎五年六月，大雨。八月，又雨，衝損慶陵。九月，順天二十七縣霪雨害稼。十一年夏，雨浹旬，圮南山邊垣。十二年十二月，浙江霪雨，阡陌成巨浸。十三年四月至七月，寧、池諸郡霪雨，田半為壑。十五年十月，黃、蘄、德安諸郡縣霪雨。十六年二月戊辰，親祀社稷，大風雨，僅成禮而還。

▲狂人

景泰三年五月癸巳朔，以明日立太子，具香亭於奉天門。有一人自外竟入，執紅棍擊香亭曰：「先打東方甲乙木。」嘉靖十八年，駕將南幸，有軍人孫堂從御路中橋至奉天門下，登金臺，坐久，守門官役無知者。升堂大呼，覺而捕之，乃病狂者。

▲服妖

正德元年，婦女多用珠結蓋頭，謂之瓔珞。十三年正月，車駕還京，令朝臣用曳撒大帽鸞帶。給事中朱鳴陽言，曳撒大帽，行役所用，非見君服。皆近服妖也。十五年十二月，帝平宸濠還京，俘從逆者及懸諸逆首於竿，皆標以白幟，數里皆白。時帝已不豫，見者識其不祥。崇禎時，朝臣好以紗縠、竹籜為帶，取其便易。論者謂金銀重而貴，紗籜賤而輕，殆賤將乘貴也。時北方小民製幘，低側其簷，自掩眉目，名曰「不認親」。其後寇亂民散，途遇親戚，有飲泣不敢言，或掉臂去之者。

▲雞禍

弘治十四年，華容民劉福家雞雛三足。十七年六月，崇明民顧孟文家雞生雛，猴頭而人形，身長四寸，有尾，活動無聲。嘉靖四年，長垣民王憲家雞抱卵，內成人形，耳目口鼻四肢皆具。萬曆二十二年六月，靖邊營軍家雌雞化為雄。崇禎九年，淮安民家牝雞啼躍，化為雄。十年，宣武門外民家白雞，喙距純赤，重四十斤。或曰此皦也，所見之處國亡。十四年，太倉衛指揮姜周輔家雞伏子，兩頭四翼八足。

▲鼠妖

萬曆四十四年七月，常、鎮、淮、揚諸郡，土鼠千萬成群，夜銜尾渡江，絡繹不絕，幾一月方止。四十五年五月，南京有鼠萬餘，銜尾渡江，食禾稼。崇禎七年，寧夏鼠十餘萬，銜尾食苗。十二年，黃州鼠食禾，渡江五六日不絕。時內殿奏章房多鼠盜食，與人相觸而不畏，亦鼠妖也。至甲申元旦後，鼠始屏跡。又秦州關山中鼠化鵪鶉者以數千計。十五年二月，群鼠渡江，晝夜不絕。十月，榆林、定邊諸堡鼠生蝦蟆腹中，一生數十，食苗如割。

▲木冰

洪武四年正月戊申，木冰。六年十二月乙丑，雨木冰。十一年正月丁亥，雨木冰。二十二年正月甲戌，雨木冰。正統三年十月丁丑曉，木介。天順七年十月甲辰，雨木冰。八年正月乙丑，雨木冰。成化十六年正月辛卯曉，雨木冰。二十三年十二月戊辰曉，木介。隆慶三年十一月癸巳，木冰。萬曆十四年冬，蘇、松木冰。崇禎元年十一月，陜西木冰，樹枝盡折。其後大河以北，歲有此異。

▲木妖

弘治八年，長沙楓生李實，黃蓮生黃瓜。九年三月，長寧楠生蓮花，李生豆莢。嘉靖三十七年十月戊辰，泗水沙中湧出大杉木，圍丈五尺，長六丈餘。隆慶五年四月，杭州慄生桃。萬曆十八年五月丁卯，祖陵大松樹孔中吐火，竟日方滅。二十三年十二月癸亥，皇陵樹顛火出，延燒草木。天啟六年四月癸巳，白露著樹如垂綿，日中不散。十月辛酉，南京西華門內有煙無火。禮臣往視，乃舊宮材木，瘞土中久，煙自生，土石皆焦。以水沃之，三日始滅。崇禎六年五月癸巳，霍山縣有木甑飛墮，不知所自來。七年二月丁巳，太康門牡自開者三，知縣集邑紳議其事，梁墮而死。

▲青眚青祥

宣德元年八月辛巳，東南天有青氣，狀如人叉手揖拜。

《洪範》曰：「金曰從革。」金不從革，則失其性矣。前史多以恒暘、詩妖、毛蟲之孽、犬禍、金石之妖、白眚白祥皆屬之金，今從之。

▲恒暘

洪武三年，夏旱。六月戊午朔，步禱郊壇。四年，陜西、河南、山西及直隸常州、臨濠、北平、河間、永平旱。五年夏，山東旱。七年夏，北平旱。二十三年，山東旱。二十六年，大旱，詔求直言。

永樂十三年，鳳陽、蘇州、浙江、湖廣旱。十六年，陜西旱。

宣德元年夏，江西旱。湖廣夏秋旱。二年，南畿、湖廣、山東、山西、陜西、河南旱。七年，河南及大名夏秋旱。八年，南、北畿、河南、山東、山西自春徂夏不雨。九年，南畿、湖廣、江西、浙江及真定、濟南、東昌、兗州、平陽、重慶等府旱。十年，畿輔旱。

正統二年，河南春旱。順德、兗州春夏旱。平涼等六府秋旱。三年，南畿、浙江、湖廣、江西九府旱。四年，直隸、陜西、河南及太原、平陽春夏旱。五年，江西夏秋旱。南畿、湖廣、四川府五，州衛各一，自六月不雨至於八月。六年，陜西旱。南畿、浙江、湖廣、江西府州縣十五，春夏並旱。七年，南畿、浙江、湖廣、江西府州縣衛二十餘，大旱。十年夏，湖廣旱。十一年，湖廣及重慶等府夏秋旱。十二年，南畿及山西、湖廣等府七夏旱。十三年，直隸、陜西、湖廣府州七夏秋旱。十四年六月，順天、保定、河間、真定旱。

景泰元年畿輔、山東、河南旱。二年，陜西府四、衛九旱。三年，江西旱。四年，南北畿、河南及湖廣府三，數月不雨。五年，山東、河南旱。六年，南畿及山東、山西、河南、陜西、江西、湖廣府三十三、州衛十五皆旱。七年，湖廣、浙江及南畿、江西、山西府十七旱。

天順元年夏，兩京不雨，杭州、寧波、金華、均州亦旱。三年，南北畿、浙江、湖廣、江西、四川、廣西、貴州旱。四年，濟南、青州、登州、肇慶、桂林、甘肅諸府衛夏旱。五年，南畿府四、州一，及錦衣等衛連月旱，傷稼。七年，北畿旱。濟南、青州、東昌、衛輝，自正月不雨至於四月。

成化三年，湖廣、江西及南京十一衛旱。四年，兩京春夏不雨。湖廣、江西旱。六年，直隸、山東、河南、陜西、四川府縣衛多旱。八年，京畿連月不雨，運河水涸，順德、真定、武昌俱旱。九年，彰德、衛輝、平陽旱。十三年四月，京師旱。是歲，真定、河間、長沙皆旱。十五年，京畿大旱，順德、鳳陽、徐州、濟南、河南、湖廣皆旱。十八年，兩京、湖廣、河南、陜西府十五、州二旱。山西大旱。十九年，復旱。二十年，京畿、山東、湖廣、陜西、河南、山西俱大旱。二十二年六月，陜西旱，蟲鼠食苗稼，凡九十五州縣。八月，北畿及江西三府旱。九月，溫、台大旱，長沙諸府亦旱。

弘治元年，南畿、河南、四川及武昌諸府旱。三年，兩京、陜西、山東、山西、湖廣、貴州及開封旱。四年，浙江府二，廣西府八，及陜西洮州衛旱。六年，北直、山東、河南、山西及襄陽、徐州旱。七年，福建、四川、山西、陜西、遼東旱。八年，京畿、陜西、山西、湖廣、江西大旱。十年，順天、淮安、太原、平陽、西安、延安、慶陽旱。十一年，河南、山東、廣西、江西、山西府十八旱。十二年夏，河南四府旱。秋，山東旱。十三年，慶陽、太原、平陽、汾、潞旱。十四年，遼東鎮春至秋不雨，河溝盡涸。十六年夏，京師大旱，蘇、松、常、鎮夏秋旱。十八年，北京及應天四十二衛旱。

正德元年，陜西三府旱。二年，貴州、山西旱。三年，江南、北旱。四年，旱，自三月至七月，陜西亦旱。七年，鳳陽、蘇、松、常、鎮、平陽、太原、臨、鞏旱。八年，畿輔及開封、大同、浙江六縣旱。九年，順天、河間、保定、廬、鳳、淮、揚旱。十一年，北畿及兗州、西安、大同旱。十五年，淮、揚、鳳陽州縣三十六及臨、鞏、甘州旱。十六年，兩京、山東、河南、山西、陜西自正月不雨至於六月。

嘉靖元年，南畿、江西、浙江、湖廣、四川、遼東旱。二年，兩京、山東、河南、湖廣、江西及嘉興、大同、成都俱旱，赤地千里，殍殣載道。三年，山東旱。五年，江左大旱。六年，北畿四府，河南、山西及鳳陽、淮安俱旱。七年，北畿、湖廣、河南、山東、山西、陜西大旱。八年，山西及臨洮、鞏昌旱。九年，應天、蘇、松旱。十年，陜西、山西大旱。十一年，湖廣、陜西大旱。十七年夏，兩京、山東、陜西、福建、湖廣大旱。十九年，畿內旱。二十年三月，久旱，親禱。二十三年，湖廣、江西旱。二十四年，南、北畿、山東、山西、陜西、浙江、江西、湖廣、河南俱旱。二十五年，南畿、江西旱。二十九年，北畿、山西、陜西旱。三十三年，兗州、東昌、淮安、揚州、徐州、武昌旱。三十四年，陜西五府及太原旱。三十五年夏，山東旱。三十七年，大旱，禾盡槁。三十九年，太原、延安、慶陽、西安旱。四十年，保定等六府旱。四十一年，西安等六府旱。

隆慶二年，浙江、福建、四川、陜西及淮安、鳳陽大旱。四年夏，旱，詔諸司停刑。六年夏，不雨。

萬曆十一年八月庚戌朔，河東鹽臣言，解池旱涸，鹽花不生。十三年四月戊午，因久旱，步禱郊壇。京師自去秋至此不雨，河井並涸。十四年三月乙巳，以久旱，命順天府祈禱。十七年，蘇、松連歲大旱，震澤為平陸。浙江、湖廣、江西大旱。十八年四月，旱。二十四年，杭、嘉、湖三府旱。二十六年四月，旱。二十七年夏，旱。二十九年，畿輔、山東、山西、河南及貴州黔東諸府衛旱。三十年夏，旱。三十四年夏，亢旱。三十七年，楚、蜀、河南、山東、山西、陜西皆旱。三十八年夏，久旱。濟、青、登、萊四府大旱。三十九年夏，京師大旱。四十二年夏，不雨。四十三年三月，不雨，至於六月。山東春夏大旱，千里如焚。四十四年，陜西旱。秋冬，廣東大旱。四十五年夏，畿南亢旱。四十七年，廣西梧州旱，赤地如焚。

泰昌元年，遼東旱。

天啟元年，久旱。五年，真、順、保、河四府，三伏不雨，秋復旱。七年，四川大旱。

崇禎元年夏，畿輔旱，赤地千里。三年三月，旱，擇日親禱。五年，杭、嘉、湖三府自八月至十月七旬不雨。六年，京師及江西旱。十年夏，京師及河東不雨，江西大旱。十一年，兩京及山東、山西、陜西旱。十二年，畿南、山東、河南、山西、浙江旱。十三年，兩京及登、青、萊三府旱。十四年，兩京、山東、河南、湖廣及宣、大邊地旱。十六年五月辛丑，祈禱雨澤，命臣工痛加修省。

▲詩妖

太祖吳元年，張士誠弟偽丞相士信及黃敬夫、葉德新、蔡彥文用事。時有十七字謠曰「丞相做事業，專靠黃、蔡、葉。一朝西風起，乾鱉。」未幾，蘇州平，士信及三人者皆被誅，此其應也。建文初年，有道士歌於途曰：「莫逐燕，逐燕日高飛，高飛上帝畿。」已忽不見，是靖難之讖也。

正統二年，京師旱，街巷小兒為土龍禱雨，拜而歌曰：「雨帝雨帝，城隍土地。雨若再來，還我土地。」說者謂「雨帝」者，與弟也，帝弟同音。「城隍」者，郕王。「再來」、「還土地」者，復辟也。

萬曆末年，有道士歌於市曰：「委鬼當頭坐，茄花遍地生。」北人讀客為楷，茄又轉音，為魏忠賢、客氏之兆。又成都東門外鎮江橋迴瀾塔，萬曆中布政餘一龍所修也。張獻忠破蜀毀之，穿地取磚，得古碑。上有篆書云：「修塔餘一龍，拆塔張獻忠。歲逢甲乙丙，此地血流紅。妖運終川北，毒氣播川東。吹簫不用竹，一箭貫當胸。漢元興元年，丞相諸葛孔明記。」本朝大兵西征，獻忠被射而死，時肅王為將。又有謠曰：「鄴臺復鄴臺，曹操再出來。」賊羅汝才自號曹操，此其兆也。

▲毛蟲之孽

弘治九年八月，有黑熊自都城蓮池緣城上西直門，官軍逐之下，不能獲。嚙死一人，傷一人。十一年六月，有熊自西直門入城，郎中何孟春曰：「當備盜，亦宜慎火。宋紹興間熊抵永嘉城，州守高世則以熊字能火，戒郡中慎火，果延燒廬舍，此其兆也。」是年，城內多火災。嘉靖五年七月，南城縣有虎，具人手足。四十五年六月，太醫院吏目李乾獻兔，體備五色，以為瑞兔。

▲犬禍

嘉靖二十年，民家生一犬，八足四耳四目。萬曆四十七年七月，懷寧民家產一犬，長五寸，高四寸，一頭二身八腳，狀如人。

▲金異

洪武十一年正月元旦甲戌，早朝，殿上金鐘始叩，忽斷為二。六月丁卯夜，寧夏衛風雨，兜鍪旗槊皆有火光。十二年十二月甲子，徐州衛譙樓銅壺自鳴。乙丑，復鳴。是歲，胡惟庸井中生石筍，去之，筍復旁出者三。次年，惟庸伏誅。建文二年四月乙卯，燕王營於蘇家橋，兵端火光如球，上下相擊，金鐵錚錚，弓絃自鳴。成化十三年六月壬子，雨錢於京師。正德四年三月甲寅，蓋州衛城樓鐘自鳴者三。七年，文登秦始皇廟鐘鼓自鳴。成山衛如之。嘉靖六年五月甲午，京師雨錢。隆慶六年七月七日，有物轟轟，飛至直隸華亭海濱墜於地，乃鐘也。鑄時年月具在，識者謂其來自閩云。萬曆二十一年十月甲申，山東督撫令旗及刀鎗頭皆火出，且有聲。二十六年五月庚寅，古浪城樓大鐘自鳴者三。天啟六年五月丁未，京城石獅擲出城外。銀、錢、器皿飄至昌平閱武場中。崇禎六年五月癸巳，有鐵斧飛落霍山縣。八年十二月辛巳，夜四鼓，山東鎮南城樓大炮鳴如鐘，至黎明，大吼一聲乃止。十三年三月丙申，蘄州城隍廟古鐘自鳴。

▲白眚白祥

洪熙元年六月庚戌，中天有白氣，東西竟天。宣德元年六月癸未夜，有蒼白氣，東西竟天。八月庚辰，東南有白氣，狀如群羊驚走。既滅，有黑氣如死蛇，頃之分為二。弘治五年十二月辛亥夜，東方有白氣，南北亙天，去地五丈。正德元年三月戊申夜，太原空中見紅光，如彎弓，長六七尺。旋變黃，又變白，漸長至二十餘丈，光芒亙天。嘉靖七年十二月望，白氣亙天津。

《洪範》曰：「土爰稼穡。」稼穡不成，則土失其性矣。前史多以恒風、風霾、晦冥、花妖、蟲孽、牛禍、地震、山頹、雨毛、地生毛、年饑、黃眚黃祥皆屬之土，今從之。

▲恒風

宣德六年六月，溫州颶風大作，壞公廨、祠廟、倉庫、城垣。正統四年七月，蘇、松、常、鎮四府大風，拔木殺稼。

天順二年二月，暴風拔孝陵松樹，懿文陵殿獸脊、梁柱多摧。三年四月，順天、河間、真定、保定、廣平、濟南連日烈風，麥苗盡敗。成化十四年八月丁未，南京大風，拔太廟樹。十五年八月辛卯，大風拔孝陵木。二十一年五月，南京大風拔太廟樹，摧大祀殿及皇城各門獸吻。弘治三年六月壬午朔，陜西靖虜衛大風，天地昏暗，變為紅光如火，久之乃息。七年三月己亥，廣寧諸衛狂風，沈陽、錦州城仆百餘丈。正德元年六月辛酉，暴風折郊壇松柏，壞大祀殿、齋宮獸瓦。二年閏正月癸亥，盧龍、遷安大風拔樹毀屋。乙丑，大風壞奉天門右吻。三年二月己丑，大同暴風，屋瓦飛動，三日而止。九年二月丁巳，長樂大雨雹，狂風震電，屋瓦皆飛。五月戊辰，曲阜暴風毀宣聖廟獸吻。十二年四月丙辰，來賓大風雨雹，毀官民廬舍，屋瓦皆飛。十一月癸巳，南京大風雪，仆孝陵殿前樹及圍墻內外松柏。十二月己酉，大理衛大風，壞城樓。十三年三月甲寅，慶符大風雹，壞學宮。十六年十二月辛卯，甘肅行都司狂風，壞官民廬舍樹木無算。嘉靖元年七月己巳，南京暴風雨，郊社、陵寢、宮闕、城垣獸吻、脊欄皆壞，拔樹萬餘株。五年，陜西屢發大風，捲掣廟宇、民居百數十家，了無蹤跡。萬曆十八年三月甲辰，大名狂風，天色乍黑乍赤。二十六年十月癸亥，喜峰路臺西北樓內，旋風大作，黑氣沖天，樓內有火光。三十四年七月丙戌，大風拔朝日壇樹。四十一年八月乙未，青州大風拔樹，傾城屋。天啟元年三月辛亥，大風揚塵四塞。四年五月癸亥，乾清宮東丹墀旋風驟作，內官監鐵片大如屋頂者，盤旋空中，隕於西墀，鏗訇若雷。八月戊戌，薊州寒風殺人。崇禎十四年五月，南陽大風拔屋。七月乙亥，福州大風，壞官署、民舍。十五年五月，保定廣平諸縣怪風，麥禾俱傷。十六年正月丁酉，大風，五鳳樓前門閂風斷三截，建極殿榱桷俱折。

▲風霾晦冥

建文元年七月癸酉，燕王起兵，風雲四起，咫尺不辨人。少焉東方露青天尺許，有光燭地，洞徹上下。天順八年二月壬子，風霾晝晦。成化六年二月丁丑，開封晝晦如夜，黃霾蔽天。三月辛巳，雨霾晝晦。九年三月癸未，濟南諸府狂風晝晦，咫尺莫辨。二十一年三月戊子，大名風霾，自辰迄申，紅黃滿空，俄黑如夜。已而雨沙，數日乃止。京師自正月至三月，風霾不雨。弘治二年二月辛亥，開封晝晦如夜。三月，黃塵四塞，風霾蔽天者累日。四年八月乙卯，南京晦冥。七年三月己亥，廣寧諸衛晝晦。正德五年三月甲子，大風霾，天色晦冥者數日。十六年十一月辛酉，甘肅行都司黑風晝晦，翌日方散。嘉靖元年九月己巳，大風霾，晝晦。八年正月戊戌朔，風霾，晦如夕。二十六年七月乙丑，甘州五衛風霾晝晦，色赤復黃。二十八年三月丙申，風霾四塞，日色慘白，凡五日。三十年正月辛卯，大風揚塵蔽天，晝晦。四十年二月己酉，亦如之。四月癸巳，大風雨，黃土晝晦。四十三年三月望，異風作，赤黃霾，至二十一日乃止。隆慶二年正月元旦，大風揚沙走石，白晝晦冥，自北畿抵江、浙皆同。萬曆十七年正月乙丑，蓋州衛風霾晝晦，壞廨宇、廬舍。二十五年二月戊寅，京師風霾。二十九年四月，連日風霾。三十八年四月戊戌，崇陽風霾晝晦，至夜轉烈，損官民屋木無算。四十八年八月以前，雲南諸府時晝晦。天啟元年四月乙亥午，寧夏洪廣堡風霾大作，墜灰片如瓜子，紛紛不絕，踰時而止。日將沈，作紅黃色，外如炊煙，圍罩畝許，日光所射如火焰，夜分乃沒。四年二月辛丑，風霾晝晦，塵沙蔽天，連日不止。崇禎元年正月癸亥，永年縣晝晦，咫尺不辨人物。七年三月戊子，黃州晝晦如夜。十三年閏正月丙申，南京日色晦朦，風霾大作，細灰從空下，五步外不見一物。後四年三月丙申，風霾晝晦。

▲花孽

弘治十六年九月，安陸桃李華。正德元年九月，宛平棗林莊李花盛開。其冬，永嘉花盡放。六年八月，霸州桃李華。

▲蟲孽

景泰五年三月，畿南五府有蟲食桑，春蠶不育。弘治六年八月己巳，臨晉雨蟲如雪。七年三月，廣寧諸衛有黑蟲墮地，大如蠅，久之入於土。

▲牛禍

正德十二年，徐州牛產犢，一頭二舌，兩尾八足。嘉靖五年七月，南陽牛產犢，一首兩身。六年十一月，漳浦有牛產犢，三目三角。十一年二月，銅仁黃牸產犢，滿身有紋，即死。十二年，山東平山衛牛犢有紋，前兩足及尾悉具鱗甲，中皆毳毛。萬曆十三年九月，光山牛產一物，火光滿地，鱗甲森然，一夕斃。三十七年五月，歷城、高苑二縣牛各產犢，雙頭三眼，兩鼻二口。三十八年三月，獲嘉牛產犢，一身兩頭，四眼四耳，兩口兩足，一尾。三十九年二月，汲縣牛產犢，一膊兩頭，兩口四眼，兩耳七蹄。四月降夷部牛產犢，人頭羊耳。四十五年八月，開州牛產犢，兩口三眼。天啟元年十月，會寧牛產異獸，遍體鱗甲，有火光。三年十月，沅陵牸生犢，一身兩頭三尾。七年三月，莒州牛產犢如麟。崇禎十三年，襄陽牛產犢，兩頭二日。

▲地震

洪武四年正月己丑。鞏昌、臨洮、慶陽地震。五年四月戊戌，梧州府蒼梧、賀州、恭城、立山等處地震。六月癸卯，太原府陽曲縣地震。七月辛亥，又震。壬戌，京師風雨地辰。八月癸未，太原府徐溝縣西北中有聲如雷，地震凡三日。戊戌，陽曲縣地又震。九月壬戌，又震者再。十月戊寅、辛卯，復震。是年，陽曲地凡七震。自六年至十四年，復八震。八年七月戊辰，京師地震。十二月戊子，又震。十一年四月乙巳，寧夏地震，壞城垣。十三年二月甲戌，福州府、廣州府、河州地震。十九年六月辛丑，雲南地震。十一月己卯，復震，有聲。二十三年正月庚辰，山東地震。

建文元年三月甲午，京師地震，求直言。

永樂元年十一月甲午，北京地震。山西、寧夏亦震。二年十一月癸丑，京師、濟南、開封並震，有聲。六年五月壬戌、十一年八月甲子，京師復震。十三年九月壬戌、十四年九月癸卯，京師地震。十八年六月丙午，北京地震。二十二年六月壬申，南京地震。

洪熙元年二月戊午，六安衛地震，凡七日。是歲，南京地震，凡四十有二。

宣德元年七月癸巳，京師地震，有聲，自東南迄西北。是歲，南京地震者九。二年春，復震者十。三年，復屢震。四年，兩京地震。五年正月壬子，南京地震。辛酉，又震。

正統三年三月己亥，京師地震。庚子，又震。甲辰，又震者再。四年六月乙未，復震。八月己亥，又震。五年十月庚午朔，蘭州、莊浪地震十日。十月、十一月屢震，壞城堡廬舍，壓死人畜。十年二月丁巳，京師地震。

景泰二年七月癸丑，京師地震。三年七月，永新珠坑村地陷十七所。是年，南京地震。五年十月庚子，京師地震，有聲，起西北迄東南。六年二月甲午，安福大雷雨。白泉陂羊塘地陷二，一深三丈，廣十餘丈，一深六尺，廣一丈有奇。

天順元年十月乙巳，南京地震。

成化元年四月甲申，鈞州地震，二十三日乃止。三年，四川地震，凡三百七十五。五月壬申，宣府、大同地震，有聲，威遠、朔州亦震，壞墩臺牆垣，壓傷人。四年八月癸巳，京師地震，有聲。十二月戊戌，湖廣地震。五年十二月丙辰，汝寧、武昌、漢陽、岳州同日地震。六年正月丁亥，河南地震。是年，湖廣亦震。十年四月壬午，鶴慶地震。九月己巳，自寅至申，復十五震，壞廨舍民居，傷人畜。十月丁酉，靈州大沙井驛地震，有聲如雷。自後晝夜屢震，至十一月甲寅，一日十一震，城堞房屋多圮。十二年正月辛亥，南京地震。十月辛巳，京師地震。十三年正月己巳，鳳陽、臨淮地震，有聲。閏二月癸卯，臨洮、鞏昌地震，城有頹者。四月戊戌，甘肅地裂，又震，有聲。榆林、涼州亦震。寧夏大震，聲如雷。城垣崩壞者八十三處。甘州、鞏昌、榆林、涼州及沂州、郯城、滕、費、嶧等縣，同日俱震。九月甲戌，京師地三震。十四年六月，廣西太平府地震，至八月乙巳，凡七震。七月，四川鹽井衛地連震，廨宇傾覆，人畜多死。十六年八月丁巳，四川越巂衛一日七震，越數日連震。十七年二月甲寅，南京、鳳陽、廬州、淮安、揚州、和州、兗州及河南州縣，同日地震。五月戊戌，直隸薊州遵化縣地震。六月甲辰，又震，日三次。永平府及遼東寧遠衛亦三震。二十年正月庚寅，京師及永平、宣府、遼東皆震。宣府地裂，湧沙出水。天壽山、密雲、古北口、居庸關城垣墩堡多摧，人有壓死者。五月甲寅，代州地七震。九月辛巳，費縣地陷，深二尺，縱橫三丈許。二十一年二月壬申，泰安地震。三月壬午朔，復震，聲如雷，泰山動搖。後四日復微震，癸巳、乙未、庚子連震。閏四月癸未，鞏昌府、固原衛及蘭、河、洮、岷四州，地俱震，有聲。癸巳，薊州遵化縣地震，有聲，越數日復連震，城垣民居有頹仆者。五月壬戌，京師地再震。九月丙辰，廉州、梧州地震，有聲，連震者十六日。十一月丙寅，京師地震。二十二年六月壬辰，漢中府及寧羌衛地裂，或十餘丈，或六七丈。寶雞縣裂三里，闊丈餘。九月辛亥，成都地日七八震，俱有聲。次日，復震。

弘治元年八月壬寅，漢、茂二州地震，仆黃頭等寨碉房三十七戶，人口有壓死者。戊申，宣府葛峪堡地陷深三尺，長百五十步，闊一丈。沙河中湧疄，高一尺，長七十步。十二月辛卯，四川地震，連三日。二年五月庚申，成都地震，連三日，有聲。三年十二月己未，京師地再震。四年六月辛亥，復三震。八月乙卯，南京地震，屋宇皆搖。淮、揚二府同日震。六年三月，寧夏地震，連三年，共二十震。四月甲辰，開封、衛輝、東昌、兗州同日地震，有聲。七年二月丁丑，曲靖地震，壞房屋，壓死軍民。是歲，兩京並六震。八年三月己亥，寧夏地震十二次，聲如雷，傾倒邊牆、墩臺、房屋，壓傷人。九月甲午至辛丑，安南衛地十二震。十月壬戌至甲子，海州九震。是歲，南京地再震。九年，兩京地震者各二次。十年正月戊午，京師、山西地震。六月乙亥，海豐地震，聲如雷，數日乃止。是歲，真定、寧夏、榆林、鎮番、靈州、太原皆震。屯留尤甚，如舟將覆，屋瓦皆落。十一年六月丙子，桂林地有聲若雷，旋陷九處，大者圍十七丈，小者七丈或三丈。十三年七月己巳，京師地震。十月戊申，兩京、鳳陽同時地震。十四年正月庚戌朔，延安、慶陽二府，同、華諸州，咸陽、長安諸縣，潼關諸衛，連日地震，有聲如雷。朝邑尤甚，頻震十七日，城垣、民舍多摧，壓死人畜甚眾。縣東地拆，水溢成河。自夏至冬，復七震。是日，陜州，永寧、盧氏二縣，平陽府安邑、榮河二縣，俱震，有聲。蒲州自是日至戊午連震。丁丑，福、興、泉、漳四府地俱震。二月乙未，蒲州地又震，至三月癸亥，凡二十九震。八月癸丑，四川可渡河巡檢司地裂而陷，湧泉數十派，衝壞橋梁、莊舍，壓死人畜甚眾。癸酉，貴州地三震。十月辛酉，南京地震。十五年九月丙戌，南京、徐州、大名、順德、濟南、東昌、兗州同日地震，壞城垣、民舍。濮州尤甚，地裂湧水，壓死百餘人。是日，開封、彰德、平陽、澤、潞亦震。十月甲子，山西應、朔、代三州，山陰、馬邑、陽曲等縣，地俱震，聲如雷。丁卯，南京地震。十六年二月庚申，南京地震。十八年六月癸亥，寧夏地震，聲如雷，城傾圮。九月癸巳，杭、嘉、紹、寧四府地震，有聲。甲午，南京及蘇、松、常、鎮、淮、揚、寧七府，通、和二州，同日地震。辛丑，蒲、解二州，絳、夏、平陸、榮河、聞喜、芮城、猗氏七縣地俱震，有聲。而安邑、萬全尤甚，民有壓死者。

正德元年二月癸酉至乙亥，觔陽地震者十餘，有聲如雷。四月癸丑，雲南府連日再震。木密關地震如雷凡五，壞城垣、屋舍，壓傷人。八月丁巳，萊州府鰲山衛地震，聲如雷，城垛壞，以後屢震。萊州自九月至十二月，地震四十五，俱有聲如雷。二年九月庚午，雲南府安州、新興州三日連震，搖撼民居，人有死者。四年三月甲寅，廣寧大興堡地陷，長四尺，寬三尺，深四丈餘。五月己亥夜，武昌見碧光如電者六，有聲如雷，已而地震。六年四月乙未，楚雄地三日五震，至明年五月又連震十三日。十月甲辰，大理府鄧川州、劍川州、洱海衛地震。鶴慶、劍川尤甚，壞城垣、房廨，人有壓死者。十一月戊午，京師地震。保定、河間二府及八縣三衛，山東武定州，同日皆震。霸州連三日十九震。七年五月壬子，楚雄府自是日至甲子，地連震，聲如雷。八月己巳，騰衝衛地震兩日，壞城樓、官民廨宇。赤水湧出，田禾盡沒，死傷甚眾。八年十二月戊戌，成都、重慶二府，潼川、邛二州，地俱震。九年六月甲辰，鳳陽府地震有聲。八月乙巳，京師大震。十月壬辰，敘州府，太原府代、平、榆次等十州縣，大同府應州山陰、馬邑二縣，俱地震，有聲。十年五月壬辰，雲南趙州永寧衛地震，踰月不止，有一日二三十震者。黑氣如霧，地裂水湧，壞城垣、官廨、民居不可勝計，死者數千人，傷倍之。八月丁丑，大理府地震，至九月乙未，復大震四日。十一年八月戊辰，南京地震，武昌府亦震。十二月己未，楚雄、大理二府，蒙化、景東二衛俱震。十二年四月甲子，撫州府及餘干、豐城二縣，泉州府，俱地震。浙江金鄉衛自是日至七月己丑，凡十有五震。六月戊辰，雲南新興州及通海、河西、山習峨諸縣地震，壞城樓、房屋，民有壓死者。九月己卯，濟、青、登、萊四府地震。是歲，泉州二月至六月，金華二月至七月，皆數震。十三年六月己巳，大理府及趙、鄧川二州，浪穹縣地震。是日，蒙化府亦震。十月甲午、十一月癸卯，又震。十四年二月丁丑，京師地震。九月丙午，昌平州、宣府、開平等衛亦震。丙辰，福、興、泉三府地震。十五年三月丙申，安寧、姚安、賓州、蒙化、鶴慶俱地震。蒙化震二日，仆城垣、廬舍，民有壓死者。八月辛酉，景東衛地震，聲如雷。搖仆城牆、廨宇，地多拆裂。乙丑，濟南、東昌、開封地震。

嘉靖二年正月，南京、鳳陽、山東、河南、陜西地震。七月壬申，浙江定海諸衛地震，城堞盡毀。三年正月丙寅朔，兩畿、河南、山東、陜西同時地震。二月辛亥，蘇、常、鎮三府地震。是年，南京震者再。四年八月癸卯，徐州、鳳陽一衛三州縣及懷慶、開封二府俱地震，聲如雷。九月壬申，鳳陽、徐州及開封二縣復震。五年四月癸亥，永昌、騰沖、騰越同日地震。貴州安南衛地震，聲如雷。壞城垣。壬申，復震。六年十月戊辰，京師地震。十二年八月丁酉，京師地震。十五年十月庚寅，京師地震。順天、永平、保定、萬全都司各衛所，俱震，聲如雷。十六年九月癸酉，雲南地震。十八年七月庚寅，楚雄、臨安、廣西地震。十九年四月庚午，洮州、甘肅俱震。二十一年九月甲戌，平陽、固原、寧夏、洮州同日地震，有聲。十一月丁巳，鞏昌、固原、西安、鳳翔地震。二十二年三月乙巳，太原地震，有聲，凡十日。明年三月，復如之。四月庚辰，福、興、泉、漳四府地震。二十三年三月朔，太原地震有聲者十日。二十七年七月戊寅，京師地震，順天、保定二府俱震。八月癸丑，京師復震，登州府及廣寧衛亦震。三十年九月乙未，京師地震，有聲。三十一年二月癸亥，鳳陽府地震，有聲。三月丙戌，山西地震，有聲。三十四年十二月壬寅，山西、陜西、河南同時地震，聲如雷。渭南、華州、朝邑、三原、蒲州等處尤甚。或地裂泉湧，中有魚物，或城郭房屋，陷入地中，或平地突成山阜，或一日數震，或累日震不止。河、渭大泛，華嶽、終南山鳴，河清數日。官吏、軍民壓死八十三萬有奇。三十七年正月庚申，陜西地震。三月丁丑，昌平州地震。五月丁卯，蒲州地連震三日，聲如雷。六月甲申，又震。十月丙午，華州地震，聲如雷。至壬子又震，戊午復大震，傾陷廬舍甚多。三十八年七月辛巳，南京地震，有聲。三十九年四月，嘉興、湖州地震，屋廬搖動如帆。河水撞激，魚皆躍起。四十年二月戊戌，甘肅山丹衛地震，有聲，壞城堡廬舍。六月壬申，太原、大同、榆林地震，寧夏、固原尤甚。城垣、墩臺、府屋皆摧，地湧黑黃沙水，壓死軍民無算，壞廣武、紅寺等城。四十一年正月丙申，京師地震。是歲，寧夏地震，圮邊牆。四十五年正月癸巳，福建福、興、泉三府同日地震。

隆慶二年三月甲寅，陜西慶陽、西安、漢中、寧夏，山西蒲州、安邑，湖廣鄖陽及河南十五州縣，同日地震。戊寅，京師地震。是日，山東登州、四川順義等縣同日震。樂亭地裂三丈餘者二，黑沙水湧出。寧遠城崩。四月癸未，懷慶、南陽、汝寧、寧夏同日地震。乙酉，鳳翔、平涼、西安、慶陽地震，壞城傷人。七月辛酉，陵川地裂三十餘步。三年十一月庚辰，京師地震。四年四月戊戌，京師地震。五年二月丙午，廣西靖江王府及宗室所居、布政司官署，俱地陷。六月辛卯朔，京師地震者三。

萬曆元年八月戊申，荊州地震，至丙寅方止。二年二月癸亥，長汀地震，裂成坑，陷沒民居。三年二月甲戌，湖廣、江西地震。五月戊戌朔，襄陽、鄖陽及南陽府屬地震三日。己亥，信陽亦震。六月戊子，福、汀、漳等府及廣東之海陽縣俱地震。九月戊午，京師地震。十月丁卯，又震。己卯，岷州衛地震。己丑至壬午，連百餘震。四年二月庚辰，薊、遼地震。辛巳，又震。五年二月辛巳，騰越地二十餘震，次日復震。山崩水湧，壞廟廡、倉舍千餘間，民居圮者十之七，壓死軍民甚眾。六年二月辛卯，臨桂村田中青煙直上，隨裂地丈餘，鼓聲轟轟，民居及大樹石皆陷。七年七月戊午，京師地震。八年五月壬午，遵化數震，七日乃止。七月甲午，井坪路地大震，摧城垣數百丈。九年四月己酉，蔚州地震，聲如雷。房屋震裂。大同鎮堡各州縣，同時地震，有聲。十一年二月戊子，承天府地震。十二年二月丁卯，京師地震。五月甲午，又震。十三年二月丁未，淮安、揚州、廬州及上元、江寧、江浦、六合俱地震。江濤沸騰。三月戊寅，山西山陰縣地震，旬有五日乃止。八月己酉，京師地震。十四年四月癸酉，又震。十五年三月壬辰，開封府屬地震者三，彰德、衛輝、懷慶同日震。五月，山西地震。十六年六月庚申，京師地再震。十七年七月己未，杭州、溫州、紹興地震。十八年六月丙子，甘肅臨洮地震，壞城郭、廬舍，壓死人畜無算。八月，福建地屢震。十九年閏三月己巳，昌平州地震。十月戊戌，山丹衛地震，壞城垣。二十三年五月丁酉，京師地震。十二月癸亥，陜西地震，聲若雷。二十四年十一月，福建地震。二十五年正月壬辰朔，四川地震三日。八月己卯，遼陽、廣寧諸衛地震，湧水三日。甲申，京師地震，宣府、薊鎮等處俱震。十二月乙酉，京師地震。二十六年正月丁亥朔，寧夏地震。次日，長樂地陷五丈。八月丁丑，京師地震，有聲。二十七年七月辛未，承天、沔陽、岳州地震。二十八年二月戊寅，京師地震，自艮方西南行，如是者再。三十一年四月丙午，承天府鐘祥縣地震，房屋摧裂。五月戊寅，京師地震。三十二年閏九月庚辰，鞏昌及醴泉地一日十餘震，城郭民居並摧。白陽、吳泉界地裂三丈，溢出黑水，搏激丈餘。三十三年五月辛丑，陸川地震，有聲，壞城垣、府屋，壓死男婦無算。六月庚午，靈川社壇有聲，陷地十餘丈，深丈餘。九月丙申，京師地震者再，自東北向西南行。三十四年六月丙辰，陜西地震。三十五年七月乙卯，松潘、茂州、汶川地震數日。三十六年二月戊辰，京師地震。七月丁酉，又震。三十七年六月辛酉，甘肅地震，紅崖、清水諸堡壓死軍民八百四十餘人，圮邊墩八百七十里，裂東關地。四十年二月乙亥，雲南大理、武定、曲靖地大震，次日又震。緬甸亦震。五月戊戌，雲南大理、曲靖復大震，壞房屋。四十二年九月庚午，山西、河南地震。四十三年二月己卯，揚州地震。狼山寺殿壞塔傾。八月乙亥，楚雄地震如雷，人民驚殞。十月辛酉，京師地震。四十五年五月甲戌，鳳陽府地震。乙亥，復震。八月，濟南地裂者二。四十六年六月壬午，京師地震。九月乙卯，京師地再震，畿輔、山西州縣一十有七及紫荊關，馬水、沿河二口，偏頭、神池同日皆震。四十八年二月庚戌，雲南及肇慶、惠州、荊州、襄陽、承天、沔陽、京山皆地震。

天啟元年四月癸丑，延綏孤山城陷三十五丈，入地二丈七尺。二年二月癸酉，濟南、東昌、河南、海寧地震。三月癸卯，濟南、東昌屬縣八，連震三日，壞民居無數。九月甲寅，平涼、隆德諸縣，鎮戎、平虜諸所，馬剛、雙峰諸堡，地震如翻，壞城垣七千九百餘丈，屋宇萬一千八百餘區，壓死男婦萬二千餘口。十一月癸卯，陜西地震。三年四月庚申朔，京師地震。十月乙亥，復震。閏十月乙卯，雲南地震。十二月丁未，南畿六府二州俱地震，揚州府尤甚。是月戊戌，京師地又震。四年二月丁酉，薊州、永平、山海地屢震，壞城郭廬舍。甲寅，樂亭地裂，湧黑水，高尺餘。京師地震，宮殿動搖有聲，銅缸之水，騰波震盪。三月丙辰、戊午，又震。庚申，又震者三。六月丁亥，保定地震，壞城郭，傷人畜。八月己酉，陜西地震。十二月癸卯，南京地震。六年六月丙子，京師地震。濟南、東昌及河南一州六縣同日震。天津三衛、宣府、大同俱數十震，死傷慘甚。山西靈丘晝夜數震，月餘方止。城郭、廬舍並摧，壓死人民無算。七月辛未，河南地震。九月甲戌，福建地震。十二月戊辰，寧夏石空寺堡地大震。礌山石殿傾倒，壓死僧人。是年，南京地亦震。七年，寧夏各衛營屯堡，自正月己巳至二月己亥，凡百餘震，大如雷，小如鼓如風，城垣、房屋、邊牆、墩臺悉圮。十月癸丑，南京地震，自西北迄東南，隆隆有聲。

崇禎元年九月丁卯，京師地震。三年九月戊戌，南京地震。四年六月乙丑，臨洮、鞏昌地震，壞廬舍，損民畜。五年四月丁酉，南京、四川地震。十月丁卯，山西地震。十一月甲寅，雲南地震。六年正月丁巳，鎮江地裂數丈。七月戊戌，陜西地震。八年冬，山西地震。九年三月戊辰，福建地震。七月丁未，清江城陷。十年正月丙午，南京地震。七月壬午，雲南地震。十月乙卯，四川地震。十二月，陜西西安及海剌同時地震，數月不止。十一年九月壬戌，遼東地震。十二年二月癸巳，京師地震。十三年十一月戊子，南京地震。十四年三月戊寅，福建地震。四月丙寅，湖廣地震。五月戊子，甘肅地震。六月丙午，福建地震。九月甲午，四川地震。十五年五月丙戌，兩廣地震。七月甲申，山西地震。十六年九月，鳳陽地屢震。十一月丙申，山東地震。明年正月庚寅朔，鳳陽地震。乙卯，南京地震。三月辛卯，廣東地震。

▲山頹

洪武六年正月壬戌夜，伏羌高山崩。正統八年十一月，浙江紹興山移於平田。是歲，陜西二處山崩。十三年，陜西夏秋霪雨，通渭、平涼、華亭三縣山傾，軍民壓死者八十餘口。天順四年十月，星子山裂。成化八年七月，隴州北山吼三日，裂成溝，長半里，尋復合。十六年四月壬子，巨津州金沙江北岸白石雪山斷裂里許，兩岸山合，山上草木如故。下塞江流，禾黍盡沒。久之其下漸開，水始泄。六月，長樂平地出小阜，人畜踐之輒陷。明年，復湧一高山。十七年十二月辛丑，壽陽縣城南山崩，聲如牛吼。弘治三年六月乙巳，河州山崩地陷。九年六月庚寅，山陰、蕭山二縣同日大雨山崩。十四年閏七月，烏撒軍民府大雨山崩。十五年八月戊申，宣府合河口石山崩。十八年六月丙子，河州沙子溝夜大雷雨，石岸山崩，移七八里，崩處裂為溝，田廬民畜俱陷。正德元年十二月癸亥，即墨三表山石崩。四年三月甲寅，遼東東山大家峪山崩二處，約丈餘。五年六月癸巳，秦州山崩，傷室廬、禾稼甚眾。龍王溝口山亦崩。六年七月丙寅，夔州麞子溪驟雨，山崩。十三年五月癸亥，雲南黑鹽井山崩，井塞。十五年八月丁丑，雲南趙州大雨，山崩。嘉靖四年七月乙酉，清源賈家山崩。五年四月壬申，貴州歹蘇屯山崩。十九年十二月己巳，峨眉宋皇觀山鳴，震裂，湧泉水八日。二十一年六月乙酉，歸州沙子嶺大雷雨，崖石崩裂，塞江流二里許。二十六年七月癸酉，澄城麻陂山界頭嶺，晝夜吼數日。山忽中斷，移走，東西三里，南北五里。隆慶二年五月庚戌，永寧州山崩。是歲，樂亭地裂三處，俱湧黑沙水。四年八月，湖州山崩，成湖。萬曆二十五年六月，泰山崩。二十七年八月甲午，狄道城東山崩，其下衝成一溝。山南耕地湧出大小山五，高二十餘丈。三十三年八月丙午，鎮江西南華山裂二三尺。三十七年六月辛酉，甘肅南山崩。天啟三年閏十月乙卯，仁壽長山聲震如雷，裂七里，寬三尺，深不可測。崇禎九年十二月，鎮江金雞嶺土山崩。後八年，秦州有二山，相距甚遠，民居其間者數百萬家。一日地震，兩山合，居民並入其中。

▲雨毛、地生毛

洪武十九年九月丙子，天雨絮。宣德元年七月甲午，地生毛，長尺餘。正統八年，浙江地生白毛。成化十三年四月，甘肅地裂，生白毛。十五年五月，常州地生白毛。十七年四月，南京地生白毛。弘治元年五月丙寅，瀘州長寧縣雨毛。正德十二年四月，金華地生黑白毛，長尺餘。

▲年饑

洪武二年，湖廣、陜西饑。四年，陜西洊饑。五年，濟南、東昌、萊州大饑，草實樹皮，食為之盡。六年，蘇州、揚州、真定、延安饑。七年，北平所屬州縣三十三饑。十五年，河南饑。十九年春，河南饑。夏，青州饑。二十年，山東三府饑。二十三年，湖廣三府、二州饑。二十四年，山東及太原饑，徐、沛民食草實。二十五年，山東洊饑。

永樂元年，北畿、山東、河南及鳳陽、淮安、徐州、上海饑。二年，蘇、松、嘉、湖四府饑。四年，南畿、浙江、陜西、湖廣府州縣衛十四饑。五年，順天、保定、河間饑。十年，山東饑。十二年，直省州縣二十四饑。十三年，順天、青州、開封三府饑。十四年，平陽、大同二府饑。十八年，青、萊二府大饑。時皇太子赴北京，過鄒縣，命亟發官粟以賑。

洪熙元年，北畿饑。山東、河南、湖廣及南畿州縣三十四饑。

宣德元年，直省州縣二十九饑。二年，直省縣十四饑。三年，直省州縣十五饑。六年直省縣十饑。八年，以水旱告饑者，府州縣七十有六。九年，南畿、山東、浙江、陜西、山西、江西、四川多告饑，湖廣尤甚。十年，揚、徐、滁、南昌大饑。

正統三年春，平涼、鳳翔、西安、鞏昌、漢中、慶陽、兗州七府及南畿三州、二縣，江西、浙江六縣饑。四年，直省州縣衛十八及山西隰州、大同、宣府、偏頭諸關饑。五年，直省十府、一州、二縣饑。陜西大饑。六年，直省州縣二十六饑。八年夏，湖南饑。秋，應天、鎮江、常州三府饑。九年春，蘇州府饑。是歲，雲南、陜西乏食。十年，陜西、山西饑。十二年夏，淮安、岳州、襄陽、荊州、郴州俱洊饑。十三年，寧、紹二府及州縣七饑。

景泰元年，大名、順德、廣平、保定、處州、太原、大同七府饑。二年，大名、廣平又饑。順天、保定、西安、臨洮、太原、大同、解州饑。三年，淮、徐大饑，死者相枕藉。四年，徐州洊饑。河南、山東及鳳陽饑。五年，兩畿十府饑。六年春，兩畿、山東、山西、浙江、江西、湖廣、雲南、貴州饑，蘇、松尤甚。七年，北畿、山東、江西、雲南又饑。河南亦饑。

天順元年，北畿、山東並饑，發塋墓，斫道樹殆盡。父子或相食。二年，長沙、辰州、永州、常德、岳州五府及銅鼓、五開諸衛饑。四年，湖廣及鎮遠府，都勻、平越諸衛饑。六年，陜西饑。

成化元年，兩畿、浙江、河南饑。二年，南畿饑。四年，兩畿、湖廣、山東、河南無麥。鳳陽及陜西、寧夏、甘、涼饑。五年，陜西洊饑。六年，順天、河間、真定、保定四府饑，食草木殆盡。山西、兩廣、雲南並饑。八年，山東饑。九年，山東又大饑，骼無餘胔。十三年，南畿、山東饑。十四年，北畿、湖廣、河南、山東、陜西、山西饑。十五年，江西饑。十六年，北畿、山東、雲南饑。十八年，南畿、遼東饑。十九年，鳳陽、淮安、揚州三府饑。二十年，陜西饑，道殣相望。畿南及山西平陽饑。二十一年，北畿、山東、河南饑。二十三年，陜西大饑。武功民有殺食宿客者。淮北、山東亦饑。

弘治元年，應天及浙江饑。六年，山東饑。七年，保定、真定、河間三府饑。八年，蘇、松、嘉、湖四府饑。十四年，順天、永平、河間、河南四府饑。遼東大饑。十五年，遼東洊饑。兗州饑。十六年，浙江、山東及南畿四府、三州饑。十七年，淮、揚、廬、鳳洊饑，人相食，且發瘞胔以繼之。十八年，延安諸府饑。

正德三年，廬、鳳、淮、揚四府饑。四年，蘇、松、常、鎮四府饑。五年，山東饑。七年，嘉興、金華、溫、台、寧、紹六府乏食。八年，河間、保定饑。九年春，永平諸府饑，民食草樹殆盡，有闔室死者。秋，關、陜亦饑。十一年，順天、河間饑。河南大饑。十二年春，順天、保定、永平饑。十三年，蘇、松、廬、鳳、淮、揚六府饑。十四年冬，遼東饑，南畿、淮、揚諸府尤甚。十六年，遼東饑。

嘉靖二年，應天及滁州大饑。三年，湖廣、河南、大名、臨清饑。南畿諸郡大饑，父子相食，道殣相望，臭彌千里。四年，河間、沈陽、大同三衛饑。五年，順天、保定、河間三府大饑。六年，遼東大饑。八年，真定、廬、鳳、淮、揚五府，徐、滁、和三州及山東、河南、湖廣、山西、陜西、四川饑，襄陽尤甚。九年，畿內、河南、湖廣、山東、山西大饑。十二年，北畿、山東饑。十五年，湖廣大饑。十七年，北畿饑。河南、鄖陽、襄陽三府饑。二十年，保定、遼東饑。二十一年，順天、永平饑。二十四年，又饑。南畿亦饑。二十五年，順天饑，江西亦饑。二十七年，鞏昌、漢中大饑。三十一年，宣、大二鎮大饑，人相食。三十二年，南畿、廬、鳳、淮、揚、山東、河南、陜西並饑。三十三年，順天及榆林饑。三十六年，遼東大饑，人相食。三十九年，順天、永平饑。四十年，兩畿、山西饑。四十三年，北畿、山東大饑。四十四年，順天饑。四十五年，淮、徐饑。

隆慶元年，蘇、松二府大饑。二年，湖廣饑。

萬曆元年，淮、鳳二府饑，民多為盜。十年，延安、慶陽、平涼、臨洮、鞏昌大饑。十三年，湖廣饑。十五年七月，黃河以北，民食草木。富平、蒲城、同官諸縣，有以石為糧者。十六年，河南饑，民相食。蘇、松、湖三府饑。二十二年，河南大饑，給事中楊明繪《饑民圖》以進，巡按陳登雲進饑民所食雁糞，帝覽之動容。二十八年，山東及河間饑。二十九年，兩畿饑。阜平縣饑，有食其稚子者。蘇州饑，民毆殺稅使七人。三十七年，山西饑。四十年，南畿洊饑，鳳陽尤甚。四十三年，浙江饑。四十四年，山東饑甚，人相食。河南及淮、徐亦饑。四十五年，北畿民食草木，逃就食者，相望於道。山東屬邑多饑。四十六年，陜西饑。四十八年，湖廣大饑。

崇禎元年，陜西饑，延、鞏民相聚為盜。二年，山西、陜西饑。五年，淮、揚諸府饑，流殍載道。六年，陜西、山西大饑。淮、揚洊饑，有夫妻雉經於樹及投河者。鹽城教官王明佐至自縊於官署。七年，京師饑，御史龔廷獻繪《饑民圖》以進。太原大饑，人相食。九年，南陽大饑，有母烹其女者。江西亦饑。十年，浙江大饑，父子、兄弟、夫妻相食。十二年，兩畿、山東、山西、陜西、江西饑。河南大饑，人相食，盧氏、嵩、伊陽三縣尤甚。十三年，北畿、山東、河南、陜西、山西、浙江、三吳皆饑。自淮而北至畿南，樹皮食盡，發瘞胔以食。十四年，南畿饑。金壇民於延慶寺近山見人云，此地深入尺餘，其土可食。如言取之，淘磨為粉粥而食，取者日眾。又長山十里亦出土，堪食，其色青白類茯苓。又石子澗土黃赤，狀如豬肝，俗呼「觀音粉」，食之多腹痛隕墜，卒枕藉以死。是歲，畿南、山東洊饑。德州斗米千錢，父子相食，行人斷絕。大盜滋矣。

▲黃眚黃祥

正統十一年二月辛酉，有異氣現華蓋殿金頂及奉天殿鴟吻之上。成化九年四月乙亥，兩京雨土。十三年四月戊戌，陜西、甘肅冰厚五尺，間以雜沙，有青紅黃黑四色。弘治十年三月己酉，雨土。十一年四月辛巳，雨土。十七年二月甲辰，鄖陽、均州雨沙。嘉靖元年正月丁卯，雨黃沙。十三年二月己未，雨微土。二十一年，象山雨黃霧，行人口耳皆塞。隆慶元年三月甲寅，南鄭雨土。萬歷二十五年二月癸亥，湖州雨黃沙。四十六年三月庚午，暮刻，雨土，濛濛如霧如霰，入夜不止。四十七年二月甲戌，從未至酉，塵沙漲天，其色赤黃。四十八年，山東省城及泰安、肥城皆雨土。崇禎十二年二月壬申，浚縣有黑黃雲起，旋分為二。頃之四塞。狂風大作，黃埃漲天，間以青白氣。五步之外，不辨人蹤，至昏始定。十四年正月壬寅，黃埃漲天。



\end{pinyinscope}