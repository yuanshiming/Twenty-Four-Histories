\article{列傳第一百七}

\begin{pinyinscope}
張四維子泰徵甲徵馬自強子怡慥許國趙志皋張位硃賡子敬循

張四維，字子維，蒲州人。嘉靖三十二年進士。改庶吉士，授編修。隆慶初，進右中允，直經筵，尋遷左諭德。四維倜儻有才智，明習時事。楊博、王崇古久歷邊陲，善談兵。四維，博同里而崇古姊子也，以故亦習知邊務。高拱深器之。拱掌吏部，超擢翰林學士。甫兩月，拜吏部右侍郎。俺答封貢議起，朝右持不決。四維為交關於拱，款事遂成。拱益才四維，四維亦干進不已，朝士頗有疾之者。御史郜永春視鹽河東，言鹽法之壞由勢要橫行，大商專利，指四維、崇古為勢要，四維父、崇古弟為大商。四維奏辨，因乞去。拱力護之，溫詔慰留焉。

初，趙貞吉去位，拱欲援四維入閣，而殷士儋夤緣得之，諸人遂相構。及御史趙應龍劾士儋，士儋未去，言路復有劾四維者。四維已進左侍郎，不得已引去，無何士儋亦去。東宮出閣，召四維充侍班官。給事中曹大埜言四維賄拱得召，四維馳疏辨，求罷。帝不許，趣入朝。未至而穆宗崩，拱罷政，張居正當國，復移疾歸。

四維家素封，歲時餽問居正不絕。武清伯李偉，慈聖太后父也，故籍山西，四維結為援。萬曆二年，復召掌詹事府。明年三月，居正請增置閣臣，引薦四維，馮保亦與善，遂以禮部尚書兼東閣大學士入贊機務。當是時，政事一決居正。居正無所推讓，視同列蔑如也。四維由居正進，謹事之，不敢相可否，隨其後，拜賜進官而已。居正卒，四維始當國。累加至少師、吏部尚書、中極殿大學士。

初，四維曲事居正，積不能堪，擬旨不盡如居正意，居正亦漸惡之。既得政，知中外積苦居正，欲大收人心。會皇子生，頒詔天下，疏言：「今法紀修明，海宇寧謐，足稱治平。而文武諸臣，不達朝廷勵精本意，務為促急煩碎，致徵斂無藝，政令乖舛，中外囂然，喪其樂生之心。誠宜及此大慶，蕩滌煩苛，弘敷惠澤，俾四海烝黎，咸戴帝德，此固人心培國脈之要術也。」帝嘉納之。自是，朝政稍變，言路亦發舒，詆居正時事。於是居正黨大懼。王篆、曾省吾輩，厚結申時行以為助。而馮保欲因兩宮徽號封己為伯，惡四維持之。篆、省吾知之，厚賄保，數短四維；而使所善御史曹一夔劾吏部尚書王國光媚四維，拔其中表弟王謙為吏部主事。時行遂擬旨罷國光，並謫謙。四維以帝慰留，復起視事。命甫下，御史張問達復劾四維。四維窘，求保心腹徐爵、張大受賄保，保意稍解。時行乃謫問達於外，以安四維。四維以時行與謀也，卒銜之。已而中官張誠譖保，保眷大衰，四維乃授意門生李植輩發保奸狀。保及篆、省吾皆逐，朝事一大變。於是四維稍汲引海內正人為居正所沉抑者。雖未即盡登用，然力反前事，時望頗屬焉。雲南貢金後期，帝欲罪守土官，又詔取雲南舊貯礦銀二十萬，皆以四維言而止。尋以父喪歸。服將闋，卒。贈太師，謚文毅。

子泰徵、甲徵皆四維柄政時舉進士。泰徵累官湖廣參政，甲徵工部郎中。

馬自強，字體乾，同州人。嘉靖三十二年進士。改庶吉士，授檢討。隆慶中，歷洗馬，直經筵。遷國子祭酒，振飭學政，請寄不行。遷少詹事兼侍讀學士，掌翰林院。

神宗為皇太子出閣，充講官。敷陳明切，遂受眷。及即位，自強已遷詹事，教習庶吉士，乃擢禮部右侍郎，為日講官。尋以左侍郎掌詹事府，直講如故。丁繼母憂歸。服闋，詔以故官協理詹事府。至則遷吏部左侍郎，仍直經筵。甫兩月，遷推禮部尚書。帝遣使詢居正尚書得兼講官否，居正言事繁不得兼。乃用為尚書，罷日講，充經筵講官。

禮官所掌，宗籓事最多，先後條例，自相牴牾，黠吏得恣為奸利。自強擇其當者俾僚吏遵守，諸不可用者悉屏之。每籓府疏至，應時裁決，榜之部門，明示行止，吏無所牟利。龍虎山正一真人，隆慶時已降為提點，奪印敕。至是，張國祥求復故號。自強寢其奏。國祥乃重賄馮保固求復，自強力持不可，卒以中旨許之。初，俺答通貢市，賞有定額，後邊臣徇其求，額漸溢。自強請申故約，濫乞者勿與，歲省費不貲。《世宗實錄》成，加太子少保。

六年三月，居正將歸葬父。念閣臣在鄉里者，高拱與己有深隙，殷士儋多奧援，或乘間以出，惟徐階老易與，擬薦之自代。已遣使報階，既念階前輩，已還，當位其下，乃請增置閣臣。帝即令居正推擇，遂以人望薦自強及所厚申時行。詔加自強太子太保兼文淵閣大學士，與時行並參機務。自強初以救吳中行、趙用賢忤居正，自分不敢望，及制下，人更以是多居正。時呂調陽、張四維先在閣。調陽衰，數寢疾不出，小事四維代擬旨，大事則馳報居正於江陵，聽其裁決。自強雖持正，亦不能有為，守位而已。已，居正還朝，調陽謝政，自強亦得疾卒。詔贈少保，謚文莊，遣行人護喪還。

子怡，舉人，終參議；慥，進士，尚寶卿。

關中人入閣者，自自強始。其後薛國觀繼之。終明世，惟二人。

許國，字維楨，歙縣人。舉鄉試第一，登嘉靖四十四年進士。改庶吉士，授檢討。神宗為太子出閣，兼校書。及即位，進右贊善，充日講官。歷禮部左、右侍郎，改吏部，掌詹事府。十一年四月，以禮部尚書兼東閣大學士入參機務。國與首輔申時行善。以丁此呂事與言者相攻，語侵吳中行、趙用賢，由是物議沸然。已而御史陳性學復摭前事劾國，時行右國，請薄罰性學。國再疏求去，力攻言者。帝命鴻臚宣諭，始起視事。南京給事中伍可受復劾國，帝為謫可受官。國復三疏乞休，語憤激，帝不允。性學旋出為廣東僉事。先是，帝考卜壽宮，加國太子太保，改文淵閣，以雲南功進太子太傅。國以父母未葬，乞歸襄事。帝不允，命其子代。御史馬象乾以劾中官張鯨獲罪，國懇救。帝為霽威受之。十七年，進士薛敷教劾吳時來，南京御史王麟趾、黃仁榮疏論臺規，辭皆侵國。國憤，連疏力詆，並及主事饒伸。伸方攻大學士王錫爵，公議益不直國。國性木強，遇事輒發。數與言者為難，無大臣度，以故士論不附。明年秋，火落赤犯臨洮、鞏昌，西陲震動，帝召對輔臣暖閣。時行言款貢足恃，國謂渝盟犯順，桀驁已極，宜一大創之，不可復羈縻。帝心然國言，而時行為政，不能奪。無何，給事中任讓論國庸鄙。國疏辨，帝奪讓俸。國、時行初無嫌，而時行適為國門生萬國欽所論，讓則時行門生也，故為其師報復云。福建守臣報日本結琉球入寇，國因言：「今四裔交犯，而中外小臣爭務攻擊，致大臣紛紛求去，誰復為國家任事者？請申諭諸臣，各修職業，毋恣胸臆。」帝遂下詔嚴禁。國始終忿疾言者如此。

廷臣爭請冊立，得旨二十年春舉行。十九年秋，工部郎張有德以儀注請，帝怒奪俸。時行適在告，國與王有屏慮事中變，欲因而就之，引前旨力請。帝果不悅，責大臣不當與小臣比。國不自安，遂求去。疏五上，乃賜敕馳傳歸。踰一日，時行亦罷，而冊立竟停。人謂時行以論劾去，國以爭執去，為二相優劣焉。國在閣九年，謙慎自守，故累遭攻擊，不能被以污名。卒，贈太保，謚文穆。

趙志皋，字汝邁，蘭谿人。隆慶二年進士及第，授編修。萬歷初，進侍讀。張居正奪情，將廷杖吳中行、趙用賢。志皋偕張位、習孔教等疏救，格不上，則請以中行等疏宜付史館，居正恚。會星變，考察京朝官，遂出志皋為廣東副使。居三年，再以京察謫其官。居正歿，言者交薦，起解州同知。旋改南京太僕丞，歷國子監司業、祭酒，再遷吏部右侍郎，並在南京。尋召為吏部左侍郎。十九年秋，申時行謝政，薦志皋及張位自代。遂進禮部尚書兼東閣大學士，入參機務。明年春，王家屏罷，王錫爵召未到，志皋暫居首輔。會寧夏變起，兵事多所咨決。主事岳元聲疏論錫爵，中言當事者變亂傾危，為主事諸壽賢、給事中許弘綱所駁。志皋再辨，帝皆不問。二十一年，錫爵還朝，明年五月遂歸，志皋始當國。

遼東失事，詔褫巡撫韓取善職，逮副使馮時泰詔獄，而總兵官楊紹勳止下御史問。給事中吳文梓等論其失平，志皋亦言：「封疆被寇，武臣罪也。今寬紹勛而深罪文吏，武臣益恣，文吏益喪氣。」帝不從，時泰竟謫戍。皇太后誕辰，帝受賀畢，召見輔臣暖閣，志皋論宥御史彭應參。言官乞減織造，志皋等因合詞請。尋極論章奏留中之弊，請盡付諸曹議行。帝惡中官張誠黨霍文炳，以言官不舉發，貶黜者三十餘人。志皋等連疏諫，皆不納。累進少傅，加太子太傅，改建極殿。時兩宮災，彗星見，日食九分有奇，三殿又災，連歲間變異迭出。志皋請下罪己詔，因累疏陳時政缺失。而其大者定國本、罷礦稅諸事，凡十一條。優詔報聞而已。皇長子年十六時，志皋嘗請舉冠婚禮。帝命禮官具儀。及儀上，不果行。二十六年三月，志皋等復以為言，終不允。

張居正柄國，權震主。申時行繼之，勢猶盛。王錫爵性剛負氣，人亦畏之。志皋為首輔，年七十餘，耄矣，柔而懦，為朝士所輕，詬誶四起。其始為首輔也，值西華門災，御史趙文炳論之。無何，南京御史柳佐、給事中章守誠言，吏部郎顧憲成等空司而逐志皋，實激帝怒。已而給事中張濤、楊洵，御史冀體、況上進，南京評事龍起雷相繼披詆。而巡按御史吳崇禮劾其子兩淮運副鳳威，鳳威坐停俸。未幾，工部郎中岳元聲極言志皋宜放，給事中劉道亨詆尤力。志皋憤言：「同一閣臣也，往日勢重而權有所歸，則相率附之以媒進。今日勢輕而權有所分，則相率擊之以博名。」因求退益切。帝慰諭之。

初，日本封貢議起，石星力主之。志皋亦冀無事，相與應和。及封事敗，議者蜂起，凡劾星者必及志皋。志皋每被言，輒疏辨求退，帝悉勉留。先嘗譴言者以謝之，後言者益眾，則多寢不下，而留志皋益堅。迨封事大壞，星坐欺罔下獄論死，位亦以楊鎬故褫官，而志皋終不問。然志皋已病不能視事，乞休疏累上，御史于永清、給事中桂有根復疏論之。志皋身在床褥，於罷礦、建儲諸大政，數力疾草疏爭，帝歲時恩賜亦如故。志皋疾轉篤。在告四年，疏八十餘上。二十九年秋，卒於邸舍。贈太傅，謚文懿。

張位，字明成，新建人。隆慶二年進士。改庶吉士。授編修，預修《世宗實錄》。

萬曆元年，位以前代皆有起居注，而本朝獨無，疏言：「臣備員纂修，竊見先朝政事，自非出於詔令，形諸章疏，悉湮沒無攷。鴻猷茂烈，鬱而未章，徒使野史流傳，用偽亂真。今史官充位，無以自效。宜日分數人入直，凡詔旨起居，朝端政務，皆據見聞書之，待內閣裁定，為他年實錄之助。」張居正善其議，奏行焉。後以救吳中行、趙用賢忤居正意。時已遷侍講，抑授南京司業。未行，復以京察，謫徐州同知。居正卒之明年，用給事中馮景隆、御史孫維城薦，擢南京尚寶丞。俄召為左中允，管司業事，進祭酒。疏陳六事，多議行。以禮部右侍郎。教習庶吉士，引疾歸。詔起故官，協理詹事府，辭不赴。久之，以申時行薦，拜吏部左侍郎兼東閣大學士，與趙志皋並命。

王錫爵還朝，帝適降諭三王並封，以待嫡為辭。而志皋、位遽請帝篤修交泰，早兆高禖，議者竊哂之。趙南星以考察事褫官，朝士詆錫爵者多及位。錫爵去，志皋為首輔。位與志皋相厚善。志皋衰，位精悍敢任，政事多所裁決。時黜陟權盡還吏部，政府不得侵撓。位深憾之，事多掣其肘。以故孫鑨、陳有年、孫丕揚、蔡國珍皆不安其位而去。

二十四年，兩宮災，礦稅議起，位等不能沮。及奸人請稅煤炭，開臨清皇店，位與沈一貫乃執奏不可，不報。明年春，偕一貫陳經理朝鮮事宜。請於開城、平壤建置重鎮，練兵屯田，通商惠工，省中國輸挽。且擇人為長帥，分署朝鮮八道，為持久計。事下朝鮮議。其國君臣慮中國遂并其土，疏陳非便，乃寢。頃之，日本封事壞，位力薦參政楊鎬才，請付以朝鮮軍務。鎬遭父喪，又請奪情視事，且薦邢玠為總督。帝皆從之。位已進禮部尚書，改文淵閣，以甘肅破賊敘功，加太子太保，復以延鎮功，進少保、吏部尚書，改武英殿。

三殿災，志皋適在告，位偕同列請面慰，不許。乃請帝引咎頒赦，勤朝講，發章奏，躬郊廟，建皇儲，錄廢棄，容狂直，寡細過，補缺官，減織造，停礦使，徹稅監，釋繫囚。帝優詔報之，不能盡行。位又言：「臣等請停礦稅，非遽停之也，蓋欲責成撫按，使上不虧國，下不累民耳。」於是給事中張正學劾位逢迎遷就，宜斥。帝亦不省。

位初官翰林，聲望甚重，朝士冀其大用。及入政府，招權示威，素望漸衰。給事中劉道亨劾位奸貪數十事。位憤，力辨，遂落道享三官。呂坤、張養蒙與孫丕揚交好，而沈思孝、徐作、劉應秋、劉楚先、戴士衡、楊廷蘭則與位善，各有所左右。丕揚嘗劾位，指道亨為其黨。道亨恥之，劾位以自解。已而贊畫主事丁應泰劾楊鎬喪師，言位與鎬密書往來，朋黨欺罔，鎬拔擢由賄位得之。帝怒，下廷議。位惶恐奏辨，帝猶慰留。給事中趙完璧、徐觀瀾復交章論。位窘，亟奏：「群言交攻，孤忠可憫。臣心無纖毫愧，惟上矜察。」帝怒曰：「鎬由卿密揭屢薦，故奪哀授任。今乃朋欺隱慝，辱國損威，猶云無媿。」遂奪職閒住。無何，有獲妖書名《憂危竑議》者，御史趙之翰言位實主謀。帝亦疑位怨望有他志，詔除名為民，遇赦不宥。其親故右都御史徐作、侍郎劉楚先、祭酒劉應秋、給事中楊廷蘭、主事萬建崑皆貶黜有差。

位有才，果於自用，任氣好矜。其敗也，廷臣莫之救。既卒，亦無湔雪之者。天啟中，復官，贈太保，謚文莊。

朱賡，字少欽，浙江山陰人。父公節，泰州知州。兄應，刑部主事。賡登隆慶二年進士，改庶吉士，授編修。萬曆六年，以侍讀為日講官。宮中方興土木，治苑囿。賡因講宋史，極言「花石綱」之害，帝為悚然。歷禮部左、右侍郎。帝營壽宮於大峪山，命賡往視。中官示帝意欲仿永陵制，賡言：「昭陵在望，制過之，非所安。」疏入，久不下。已，竟如其言。累官禮部尚書，遭繼母喪去。

二十九年秋，趙志皋卒，沈一貫獨當國，請增置閣臣。帝素慮大臣植黨，欲用林居及久廢者。詔賡以故官兼東閣大學士，參預機務，遣行人召之。再辭，不允。明年四月詣闕，即捐一歲俸助殿工。其秋極陳礦稅之害，帝不能用。既而與一貫及沈鯉共獻守成、遣使、權宜三論，大指為礦稅發，賡手筆也。賡於已邸門獲妖書，而書辭誣賡動搖國本，大懼。立以疏聞，乞避位。帝慰諭有加。一貫倡群小窮治不已，賡在告，再貽書一貫，請速具獄，無株連，事乃得解。

三十三，年大計京官。帝留被察者錢夢皋輩，及南京察疏上，亦欲有所留。賡力陳不可，曰：「北察之留，旨從中出，人猶咎臣等。今若出自票擬，則二百餘年大典，自臣壞之，死不敢奉詔。」言官劾溫純及鯉，中使傳帝意欲去純。賡言大臣去國必採公論，豈可於劾疏報允。帝下南察疏，而純竟去。其冬，工部請營三殿。時方浚河、繕城，賡力請俟之異日。帝皆納之，不果行。

三十四年，一貫、鯉去位，賡獨當國，年七十有二矣。朝政日弛，中外解體。賡疏揭月數上，十不能一下。御史宋壽首諷切賡，給事中汪若霖繼之。賡緣二人言，力請帝更新庶政，於增閣臣、補大僚、充言路三事語尤切。帝優詔答之而不行。賡乃素服詣文華門懇請，終不得命。賡以老，屢引疾，閣中空無人。帝諭簡閣臣，而廷臣慮帝出中旨如往年趙志皋、張位故事。賡力疾請付廷推，乃用于慎行、李廷機、葉向高，而召王錫爵於家，以為首輔。給事中王元翰、胡忻以廷機之用，賡實主之，疏詆廷機，並侵賡。賡疏辭，帝為切責言者。既而姜士昌及燾被謫，言路謂出賡意，益不平。禮部主事鄭振先遂劾賡十二大罪，且言賡與一貫、錫爵為過去、見在、未來三身。帝怒，貶振先三秩。俄以言官論救，再貶二秩。

先，考選科道，吏部擬上七十八人。候命踰年，不下，賡連疏趣之。三十六年秋，命始下。諸人列言路，方欲見風采，而給事中若霖先嘗忤賡，及是見黜，適當賡病起入直時。眾謂賡修郤，攻訐四起，先後疏論至五十餘人。給事中喻安性者，賡里人，為賡上疏言：「今日政權不由內閣，盡移於司禮。」言者遂交章劾安性，復侵賡。是時賡已寢疾，乞休疏二十餘上。言者慮其復起，攻不已，而賡以十一月卒於官。遺疏陳時政，語極悲切。賡先加少保兼太子太保，進吏部尚書、文華殿大學士。及卒，贈太保，謚文懿。御史鼓端吾復疏詆賡，給事中胡忻請停其贈謚，帝不聽。

賡醇謹無大過，與沈一貫同鄉相比，暱給事中陳治則、姚文蔚等，以故蒙詬病云。

子敬循，官禮部郎中，改稽勛。前此無正郎改吏部者，自敬循始。終右通政。

贊曰：四維等當軸處中，頗滋物議。其時言路勢張，恣為抨擊。是非瞀亂，賢否混淆，群相敵仇，罔顧國是。詬誶日積，又烏足為定論乎。然謂光明磊落有大臣之節，則斯人亦不能無愧辭焉。


\end{pinyinscope}