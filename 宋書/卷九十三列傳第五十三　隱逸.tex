\article{卷九十三列傳第五十三　隱逸}

\begin{pinyinscope}

 《易》曰：「天地閉，賢人隱。」又
 曰：「遁世無悶。」又曰：「高尚其事。」



 又曰：「幽人貞吉。」《論語》「作者七人」，表以逸民之稱。又曰：「子路遇荷丈人，孔子曰：隱者也。」又曰：「賢者避地，其次避言。」
 又曰：「虞仲，夷逸，隱居放言。」品目參差，稱謂非一，請試言之：夫隱之為言，迹不外見，道不可知之謂也。若夫千載寂寥，聖人不出，則大賢自晦，降夷凡品。止於全身遠害，非必穴處巖栖，雖藏往得二，鄰亞宗極，而舉世莫窺，萬物不睹。若此人者，豈肯洗耳潁濱，皦皦然顯出俗之志乎！遁世避言，即賢人也。夫何適非世，而有避世之因，固知義惟晦道，非曰藏身。至於巢父之名，即是見稱之號，號曰裘公，由有可傳之迹。此蓋荷之隱，而非賢人之
 隱也。賢人之隱，義深於自晦，荷之隱，事止於違人。論跡既殊，原心亦異也。身與運閉，無可知之情，雞黍宿賓，示高世之美。運閉故隱，為隱之跡不見；違人故隱，用致隱者之目。身隱故稱隱者，道隱故曰賢人。或曰：「隱者之異乎隱，既聞其說，賢者之同於賢，未知所異？」應之曰：「隱身之於晦道，名同而義殊，賢人之於賢者，事窮於亞聖，以此為言，如或可辨。



 若乃高尚之與作者，三避之與幽人，及逸民隱居，皆獨往之稱，雖復漢陰之氏不傳，河上
 之名不顯，莫不激貪厲俗，秉自異之姿，猶負揭日月，鳴建鼓而趨也。」陳郡袁淑集古來無名高士，以為《真隱傳》，格以斯談，去真遠矣。賢人在世，事不可誣，今為《隱逸篇》，虛置賢隱之位，其餘夷心俗表者，蓋逸而非隱云。



 戴顒，字仲若，譙郡銍人也。父逵，兄勃，並隱遁有高名。顒年十六，遭父憂，幾於毀滅，因此長抱羸患。以父不仕，復脩其業。父善琴書，顒並傳之，凡諸音律，皆能揮手。會稽剡縣多名山，故世居剡下。顒及兄勃，並受琴於父。父沒，
 所傳之聲，不忍復奏，各造新弄，勃五部，顒十五部。顒又制長弄一部，並傳於世。中書令王綏常攜賓客造之，勃等方進豆粥，綏曰：「聞卿善琴，試欲一聽。」不答，綏恨而去。



 桐廬縣又多名山，兄弟復共游之，因留居止。勃疾患，醫藥不給。顒謂勃曰：「顒隨兄得閑，非有心於默語。兄今疾篤，無可營療，顒當干祿以自濟耳。」乃告時求海虞令，事垂行而勃卒，乃止。桐廬僻遠，難以養疾，乃出居吳下。吳下士人共為築室，聚石引水，植林開澗，少時繁密，有若
 自然。乃述莊周大旨，著《逍遙論》，注《禮記·中庸》篇。三吳將守及郡內衣冠要其同遊野澤，堪行便往，不為矯介，眾論以此多之。



 高祖命為太尉行參軍，瑯邪王司馬屬，並不就。宋國初建，令曰：「前太尉參軍戴顒、辟士韋玄，秉操幽遁，守志不渝，宜加旌引，以弘止退。並可散騎侍郎，在通直。」不起。太祖元嘉二年，詔曰：「新除通直散騎侍郎戴顒、太子舍人宗炳，並志託丘園，自求衡蓽，恬靜之操，久而不渝。顒可國子博士，炳可通直散騎侍郎。」



 東宮初建，
 又徵太子中庶子。十五年，徵散騎常侍，並不就。



 衡陽王義季鎮京口，長史張邵與顒姻通，迎來止黃鵠山。山北有竹林精舍，林澗甚美。顒憩于此澗，義季亟從之遊，顒服其野服，不改常度。為義季鼓琴，並新聲變曲，其三調《遊絃》、《廣陵》、《止息》之流，皆與世異。太祖每欲見之，嘗謂黃門侍郎張敷曰：「吾東巡之日，當晏戴公山也。」以其好音，長給正聲伎一部。顒合《何嘗》、《白鵠》二聲，以為一調，號為清曠。自漢世始有佛像，形制未工，逵特善其事，顒亦參
 焉。宋世子鑄丈六銅像於瓦官寺，既成，面恨瘦，工人不能治，乃迎顒看之。顒曰：「非面瘦，乃臂胛肥耳。」既錯減臂胛，瘦患即除，無不歎服焉。



 十八年，卒，時年六十四。無子。景陽山成，顒已亡矣。上歎曰：「恨不得使戴顒觀之。」



 宗炳，字少文，南陽涅陽人也。祖承，宜都太守。父繇之，湘鄉令。母同郡師氏，聰辯有學義，教授諸子。炳居喪過禮，為鄉閭所稱。刺史殷仲堪、桓玄並辟主簿，舉秀才，不就。高祖誅劉毅，領荊州，問毅府咨議參軍申永曰：「今日何
 施而可？」永曰：「除其宿釁，倍其惠澤，貫敘門次，顯擢才能，如此而已。」高祖納之，辟炳為主簿，不起。問其故，答曰：「棲丘飲谷，三十餘年。」高祖善其對。



 妙善琴書，精於言理，每遊山水，往輒忘歸。征西長史王敬弘每從之，未嘗不彌日也。乃下入廬山，就釋慧遠考尋文義。兄臧為南平太守，逼與俱還，乃於江陵三湖立宅，閑居無事。高祖召為太尉參軍，不就。二兄蚤卒，孤累甚多，家貧無以相贍，頗營稼穡。高祖數致餼賚，其後子弟從祿，乃悉不復受。



 高
 祖開府辟召，下書曰：「吾忝大寵，思延賢彥，而《兔置》潛處，《考槃》未臻，側席丘園，良增虛佇。南陽宗炳、鴈門周續之，並植操幽棲，無悶巾褐，可下辟召，以禮屈之。」於是並辟太尉掾，皆不起。宋受禪，徵為太子舍人；元嘉初，又徵通直郎；東宮建，徵為太子中舍人，庶子，並不應。妻羅氏，亦有高情，與炳協趣。羅氏沒，炳哀之過甚，既而輟哭尋理，悲情頓釋。謂沙門釋慧堅曰：「死生不分，未易可達，三復至教，方能遣哀。」衡陽王義季在荊州，親至炳室，與之歡
 宴，命為咨議參軍，不起。



 好山水，愛遠遊，西陟荊、巫，南登衡、岳，因而結宇衡山，欲懷尚平之志。



 有疾還江陵，嘆曰：「老疾俱至，名山恐難遍睹，唯當澄懷觀道，臥以遊之。」凡所遊履，皆圖之於室，謂人曰：「撫琴動操，欲令眾山皆響。」古有《金石弄》，為諸桓所重，桓氏亡，其聲遂絕，惟炳傳焉。太祖遣樂師楊觀就炳受之。



 炳外弟師覺授亦有素業，以琴書自娛。臨川王義慶辟為祭酒，主簿，並不就，乃表薦之，會病卒。元嘉二十年，炳卒，時年六十九。衡陽王義
 季與司徒江夏王義恭書曰：「宗居士不救所病，其清履肥素，終始可嘉，為之惻愴，不能已已。」子朔，南譙王義宣車騎參軍。次綺，江夏王義恭司空主簿。次昭，郢州治中。次說，正員郎。



 周續之，字道祖，鴈門廣武人也。其先過江居豫章建昌縣。續之年八歲喪母，哀戚過於成人，奉兄如事父。豫章太守范寧於郡立學，招集生徒，遠方至者甚眾。



 續之年十二，詣寧受業。居學數年，通《五經》并《緯候》，名冠同門，號
 曰「顏子」。既而閑居讀《老》、《易》，入廬山事沙門釋慧遠。時彭城劉遺民遁迹廬山，陶淵明亦不應徵命，謂之「尋陽三隱。」以為身不可遣，餘累宜絕，遂終身不娶妻，布衣蔬食。



 劉毅鎮姑孰，命為撫軍參軍，徵太學博士，並不就。江州刺史每相招請，續之不尚節峻，頗從之游。常以嵇康《高士傳》得出處之美，因為之注。高祖之北討，世子居守，迎續之館於安樂寺，延入講禮，月餘，復還山。江州刺史劉柳薦之高祖，曰：「臣聞恢耀和肆，必在兼城之寶；翼亮崇本，宜
 紆高世之逸。是以渭濱佐周，聖德廣運，商洛匡漢，英業乃昌。伏惟明公道邁振古，應天繼期，遊外暢於冥內，體遠形於應近，雖汾陽之舉，輟駕於時艱；明揚之旨，潛感於穹谷矣。竊見處士雁門周續之，清真貞素，思學鉤深，弱冠獨往，心無近事，性之所遣；榮華與饑寒俱落，情之所慕，巖澤與琴書共遠。加以仁心內發，義懷外亮，留愛昆卉，誠著桃李。



 若升之宰府，必鼎味斯和；濯纓儒官，亦王猷遐緝。臧文不知，失在降賢；言偃得人，功由升士。願
 照其丹款，不以人廢言。」俄而辟為太尉掾，不就。



 高祖北伐，還鎮彭城，遣使迎之，禮賜甚厚。每稱之曰：「心無偏吝，真高士也。」尋復南還。高祖踐阼，復召之，乃盡室俱下。上為開館東郭外，招集生徒。



 乘輿降幸，並見諸生，問續之《禮記》「傲不可長」、「與我九齡」、「射於矍圃」



 三義，辨析精奧，稱為該通。續之素患風痺，不復堪講，乃移病鐘山。景平元年卒，時年四十七。通《毛詩》六義及《禮論》、《公羊傳》，皆傳於世。無子。兄子景遠有續之風，太宗泰始中，為晉安內史，
 未之郡，卒。



 王弘之，字方平，琅邪臨沂人，宣訓衛尉鎮之弟也。少孤貧，為外祖征士何準所撫育。從叔獻之及太原王恭，並貴重之。晉安帝隆安中，為琅邪王中軍參軍，遷司徒主簿。家貧，而性好山水，求為烏程令，尋以病歸。桓玄輔晉，桓謙以為衛軍參軍。時琅邪殷仲文還姑孰，祖送傾朝，謙要弘之同行，答曰：「凡祖離送別，必在有情，下官與殷風馬不接，無緣扈從。」謙貴其言。每隨兄鎮之之安成郡，
 弘之解職同行，荊州刺史桓偉請為南蠻長史。



 義熙初，何無忌又請為右軍司馬。高祖命為徐州治中從事史，除員外散騎常侍，並不就。家在會稽上虞。從兄敬弘為吏部尚書，奏曰：「聖明司契，載德惟新，垂鑑仄微，表揚隱介，默語仰風，荒遐傾首。前員外散騎常侍琅邪王弘之，恬漠丘園，放心居逸。前衛將軍參軍武昌郭希林，素履純潔，嗣徽前武。並擊壤聖朝，未蒙表飾，宜加旌聘，賁于丘園，以彰止遜之美，以祛動求之累。臣愚謂弘之可太
 子庶子，希林可著作郎。」即徵弘之為庶子，不就。太祖即位，敬弘為左僕射，又陳：「弘之高行表於初筮，苦節彰於暮年。今內外晏然，當修太平之化，宜招空谷，以敦沖退之美。」元嘉四年，徵為通直散騎常侍，又不就。敬弘嘗解貂裘與之，即著以采藥。



 性好釣，上虞江有一處名三石頭，弘之常垂綸於此。經過者不識之，或問：「漁師得魚賣不？」弘之曰：「亦自不得，得亦不賣。」日夕載魚入上虞郭，經親故門，各以一兩頭置門內而去。始寧汰川有佳山水，
 弘之又依巖築室。謝靈運、顏延之並相欽重，靈運與廬陵王義真箋曰：「會境既豐山水，是以江左嘉遁，並多居之。但季世慕榮，幽棲者寡，或復才為時求，弗獲從志。至若王弘之拂衣歸耕，踰歷三紀；孔淳之隱約窮岫，自始迄今；阮萬齡辭事就閑，纂成先業；浙河之外，棲遲山澤，如斯而已。既遠同羲、唐，亦激貪厲競。殿下愛素好古，常若布衣，每憶昔聞，虛想巖穴，若遣一介，有以相存，真可謂千載盛美也。」



 弘之四年卒，時年六十三。顏延之欲為
 作誄，書與弘之子曇生曰：「君家高世之節，有識歸重，豫染豪翰，所應載述。況僕託慕末風，竊以敘德為事，但恨短筆不足書美。」誄竟不就。曇生好文義，以謙和見稱。歷顯位，吏部尚書，太常卿。



 大明末，為吳興太守。太宗初，四方同逆，戰敗奔會稽，歸降被宥，終於中散大夫。



 阮萬齡，陳留尉氏人也。祖思曠，左光祿大夫。父寧，黃門侍郎。萬齡少知名，自通直郎為孟昶建威長史。時袁豹、江夷相係為昶司馬，時人謂昶府有三素望。萬齡家在
 會稽剡縣，頗有素情。永初末，自侍中解職東歸，徵為秘書監，加給事中，不就。尋除左民尚書，復起應命，遷太常，出為湘州刺史，在州無政績。還為東陽太守，又被免。復為散騎常侍、金紫光祿大夫。元嘉二十五年卒，時年七十二。



 孔淳之，字彥深，魯郡魯人也。祖惔，尚書祠部郎。父粲，祕書監征，不就。



 淳之少有高尚，愛好墳籍，為太原王恭所稱。居會稽剡縣，性好山水，每有所遊，必窮其幽峻，或旬
 日忘歸。當遊山，遇沙門釋法崇，因留共止，遂停三載。法崇嘆曰：「緬想人外，三十年矣，今乃公傾蓋于茲，不覺老之將至也。」及淳之還反，不告以姓。除著作佐郎，太尉參軍，並不就。



 居喪至孝，廬于墓側。服闋，與徵士戴顒、王弘之及王敬弘等共為人外之遊。



 敬弘以女適淳之子尚。會稽太守謝方明苦要入郡，終不肯往。茅室蓬戶，庭草蕪徑，唯床上有數卷書。元嘉初，復徵為散騎侍郎，乃逃于上虞縣界，家人莫知所之。弟默之為廣州刺史，出都與
 別。司徒王弘要淳之集冶城，即日命駕東歸，遂不顧也。



 元嘉七年，卒，時年五十九。默之儒學，注《穀梁春秋》。默之子熙先，事在《范曄傳》。



 劉凝之，字志安，小名長年，南郡枝江人也。父期公，衡陽太守。兄盛公，高尚不仕。凝之慕老萊、嚴子陵為人，推家財與弟及兄子，立屋於野外，非其力不食，州里重其德行。州三禮辟西曹主簿，舉秀才，不就。妻梁州刺史郭銓女也，遣送豐麗，凝之悉散之親屬。妻亦能不慕榮華，與
 凝之共安儉苦。夫妻共乘薄笨車，出市買易，周用之外，輒以施人。為村里所誣，一年三輸公調，求輒與之。有人嘗認其所著屐，笑曰：「僕著之已敗，今家中覓新者備君也。」此人後田中得所失屐，送還之，不肯復取。



 元嘉初，徵為祕書郎，不就。臨川王義慶、衡陽王義季鎮江陵，並遣使存問。



 凝之答書頓首稱僕，不脩民禮，人或譏焉。凝之曰：「昔老萊向楚王稱僕，嚴陵亦抗禮光武，未聞巢、許稱臣堯、舜。」時戴顒與衡陽王義季書，亦稱僕。荊州年饑，義
 季慮凝之喂斃，餉錢十萬。凝之大喜，將錢至市門，觀有饑色者，悉分與之，俄頃立盡。性好山水，一旦攜妻子泛江湖，隱居衡山之陽。登高嶺，絕人跡，為小屋居之，采藥服食，妻子皆從其志。元嘉二十五年，卒，時年五十九。



 龔祈，字孟道，武陵漢壽人也。從祖玄之，父黎民，並不應徵辟。祈年十四，鄉黨舉為州迎西曹，不行。謝晦臨州，命為主簿；彭城王義康舉秀才，除奉朝請；臨川王義慶平西參軍，皆不就。風姿端雅，容止可觀，中書郎范述見而
 嘆曰：「此荊楚仙人也。」衡陽王義季臨荊州，發教以祈及劉凝之、師覺授不應徵召，辟其三子。祈又徵太子舍人，不起。時或賦詩，言不及世事。元嘉十七年，卒，時年四十二。



 翟法賜，尋陽柴桑人也。曾祖湯，湯子莊，莊子矯，並高尚不仕，逃避征辟。



 矯生法賜。少守家業，立屋於廬山頂，喪親後，便不復還家。不食五穀，以獸皮結草為衣，雖鄉親中表，莫得見也。州辟主簿，舉秀才，右參軍，著作佐郎，員
 外散騎侍郎，並不就。後家人至石室尋求，因復遠徙，違避徵聘，遁跡幽深。尋陽太守鄧文子表曰：「奉詔書徵郡民新除著作佐郎南陽翟法賜，補員外散騎侍郎。法賜隱跡廬山，于今四世，棲身幽巖，人罕見者。如當逼以王憲，束以嚴科，馳山獵草，以期禽獲，慮致顛殞，有傷盛化。」乃止。後卒於巖石之間，不知年月。



 陶潛，字淵明，或云淵明，字元亮，尋陽柴桑人也，曾祖侃，晉大司馬。潛少有高趣，嘗著《五柳先生傳》以自況，曰：先
 生不知何許人，不詳姓字，宅邊有五柳樹，因以為號焉。閑靜少言，不慕榮利。好讀書，不求甚解，每有會意，欣然忘食。性嗜酒，而家貧不能恒得。親舊知其如此，或置酒招之。造飲輒盡，期在必醉，既醉而退，曾不吝情去留。環堵蕭然，不蔽風日，短褐穿結，簞瓢屢空，晏如也。嘗著文章自娛，頗示己志，忘懷得失，以此自終。



 其自序如此，時人謂之實錄。親老家貧，起為州祭酒，不堪吏職，少日，自解歸。州召主簿，不就。躬耕自資，遂抱羸疾，復為鎮軍、建
 威參軍。謂親朋曰：「聊欲弦歌，以為三徑之資，可乎？」執事者聞之，以為彭澤令。公田悉令吏種秫稻。妻子固請種粳，乃使二頃五十畝種秫，五十畝種粳。郡遣督郵至，縣吏白應束帶見之。潛嘆曰：「我不能為五斗米折腰向鄉里小人。」即日解印綬去職。賦《歸去來》，其詞曰：歸去來兮，園田荒蕪胡不歸。既自以心為形役，奚惆悵而獨悲。悟已往之不諫，知來者之可追。實迷途其未遠，覺今是而昨非。舟遙遙以輕颺，風飄飄而吹衣。問征夫以前路，恨
 晨光之希微。



 乃瞻衡宇，載欣載奔。僮僕歡迎，稚子候門。三徑就荒，松菊猶存。攜幼入室，有酒停尊。引壺觴而自酌，盼庭柯以怡顏。倚南窗而寄傲，審容膝之易安。園日涉而成趣，門雖設而常關。策扶老以流心妻，時矯首而遐觀，雲無心以出岫，鳥倦飛而知還。景翳翳其將入，撫孤松以盤桓。



 歸去來兮，請息交而絕遊，世與我以相遺，復駕言兮焉求。說親戚之情話，樂琴書以消憂。農人告余以上春，將有事於西疇。或命巾車，或棹扁舟。既窈窕以
 窮壑，亦崎嶇而經丘。木欣欣以向榮，泉涓涓而始流。善萬物之得時，感吾生之行休。



 已矣乎，寓形宇內復幾時，奚不委心任去留，胡為遑遑欲何之。富貴非吾願，帝鄉不可期。懷良辰以孤往，或植杖而耘耔。登東皋以舒嘯，臨清流而賦詩。聊乘化以歸盡，樂夫天命復奚疑。



 義熙末，徵著作佐郎，不就。江州刺史王弘欲識之，不能致也。潛嘗往廬山，弘令潛故人龐通之齎酒具於半道栗里要之。潛有腳疾，使一門生二兒輿籃輿，既至，欣然便共
 飲酌，俄頃弘至，亦無忤也。先是，顏延之為劉柳後軍功曹，在尋陽，與潛情款。後為始安郡，經過，日日造潛，每往必酣飲致醉。臨去，留二萬錢與潛，潛悉送酒家，稍就取酒。嘗九月九日無酒，出宅邊菊叢中坐久，值弘送酒至，即便就酌，醉而後歸。潛不解音聲，而畜素琴一張，無絃，每有酒適，輒撫弄以寄其意。



 貴賤造之者，有酒輒設，潛若先醉，便語客：「我醉欲眠，卿可去。」其真率如此。



 郡將候潛值其酒熟，取頭上葛巾漉酒，畢，還復著之。



 潛弱年薄
 官，不潔去就之跡。自以曾祖晉世宰輔，恥復屈身後代，自高祖王業漸隆，不復肯仕。所著文章，皆題其年月，義熙以前，則書晉氏年號；自永初以來，唯云甲子而已。與子書以言其志，并為訓戒曰：天地賦命，有往必終，自古賢聖，誰能獨免。子夏言曰：「死生有命，富貴在天。」四友之人，親受音旨，發斯談者，豈非窮達不可妄求，壽夭永無外請故邪。



 吾年過五十，而窮苦荼毒，家貧弊，東西遊走。性剛才拙，與物多忤，自量為己，必貽俗患，僶俛辭世，使
 汝幼而饑寒耳。常感孺仲賢妻之言，敗絮自擁，何慚兒子。



 此既一事矣。但恨鄰靡二仲，室無萊婦，抱茲苦心，良獨罔罔。



 少年來好書，偶愛閑靜，開卷有得，便欣然忘食。見樹木交蔭，時鳥變聲，亦復歡爾有喜。嘗言五六月北窗下臥，遇涼風暫至，自謂是羲皇上人。意淺識陋，日月遂往，緬求在昔，眇然如何。疾患以來，漸就衰損，親舊不遺，每以藥石見救，自恐大分將有限也。恨汝輩稚小，家貧無役，柴水之勞，何時可免，念之在心，若何可言。然雖
 不同生，當思四海皆弟兄之義。鮑叔、敬仲，分財無猜；歸生、伍舉，班荊道舊，遂能以敗為成，因喪立功。他人尚爾，況共父之人哉！潁川韓元長，漢末名士，身處卿佐，八十而終，兄弟同居，至於沒齒。濟北氾稚春，晉時操行人也，七世同財，家人無怨色。《詩》云：「高山仰止，景行行止。」汝其慎哉！吾復何言。



 又為《命子詩》以貽之曰：悠悠我祖，爰自陶唐。邈為虞賓，歷世垂光。御龍勤夏，豕韋翼商。穆穆司徒，厥族以昌。紛紜戰國，漠漠衰周。鳳隱于林，幽人在丘。
 逸虯撓雲，奔鯨駭流。天集有漢，眷予愍侯。於赫愍侯，運當攀龍。撫劍夙邁，顯茲武功。參誓山河，啟土開封。亹亹丞相，允迪前蹤。渾渾長源，蔚蔚洪柯。群川載導，眾條載羅。時有默語，運固隆汙。在我中晉，業融長沙。桓桓長沙，伊勳伊德。天子疇我，專征南國。



 功遂辭歸，臨寵不惑。孰謂斯心，而可近得。肅矣我祖，慎終如始。直方二臺，惠和千里。於皇仁考，淡焉虛止。寄跡夙運，冥茲慍喜。嗟餘寡陋，瞻望靡及。顧慚華鬢，負景只立。三千之罪，無後其急。
 我誠念哉，呱聞爾泣。卜云嘉日，占爾良時。名爾曰儼，字爾求思。溫恭朝夕，念茲在茲。尚想孔伋，庶其企而。厲夜生子，遽而求火。凡百有心，奚待于我。既見其生，實欲其可。人亦有言，斯情無假。日居月諸，漸免于孩。福不虛至，禍亦易來。夙興夜寐，願爾斯才。爾之不才，亦已焉哉。



 潛元嘉四年卒，時年六十三。



 宗彧之，字叔粲，南陽涅陽人，炳從父弟也。蚤孤，事兄恭謹，家貧好學，雖文義不逮炳，而真澹過之。州辟主簿，舉
 秀才，不就。公私餼遺，一無所受。高祖受禪，徵著作佐郎，不至。元嘉初，大使陸子真觀采風俗，三詣彧之，每辭疾不見也。告人曰：「我布衣草萊之人，少長壟畝，何枉軒冕之客。」子真還，表薦之，徵員外散騎侍郎，又不就。元嘉八年，卒，時年五十。



 沈道虔，吳興武康人也。少仁愛，好《老》、《易》，居縣北石山下。孫恩亂後饑荒，縣令庾肅之迎出縣南廢頭里，為立小宅，臨溪，有山水之玩。時復還石山精廬，與諸孤兄子共
 釜庾之資，困不改節。受琴於戴逵，王敬弘深敬之。郡州府凡十二命，皆不就。



 有人竊其園萊者，還見之，乃自逃隱，待竊者取足去後乃出。人拔其屋後筍，令人止之，曰：「惜此筍欲令成林，更有佳者相與。」乃令人買大筍送與之。盜者慚不取，道虔使置其門內而還。常以捃拾自資，同捃者爭穟，道虔諫之不止，悉以其所得與之，爭者愧恧。後每爭，輒云：「勿令居士知。」冬月無復衣，戴顒聞而迎之，為作衣服，并與錢一萬。既還，分身上衣及錢，悉供諸
 兄弟子無衣者。鄉里年少，相率受學。道虔常無食，無以立學徒。武康令孔欣之厚相資給，受業者咸得有成。太祖聞之，遣使存問，賜錢三萬，米二百斛，悉以嫁娶孤兄子。征員外散騎侍郎，不就。累世事佛，推父祖舊宅為寺。至四月八日，每請像。請像之日，輒舉家感慟焉。道虔年老，菜食，恆無經日之資，而琴書為樂，孜孜不倦。太祖敕郡縣令，隨時資給。元嘉二十六年，卒，時年八十二。子慧鋒，脩父業，辟從事，皆不就。



 郭希林，武昌武昌人也。曾祖翻，晉世高尚不仕。希林少守家業，徵州主簿，秀才，衛軍參軍，並不就。元嘉初，吏部尚書王敬弘舉王弘之為太子庶子，希林為著作佐郎。後又徵員外散騎侍郎，並不就。十年，卒，時年四十七。子蒙，亦隱居不仕。泰始中，郢州刺史蔡興宗辟為主簿，不就。



 雷次宗，字仲倫，豫章南昌人也。少入廬山，事沙門釋慧遠，篤志好學，尤明《三禮》、《毛詩》，隱退不交世務。本州辟從事，員外散騎侍郎征，並不就。與子侄書以言所守，曰：夫
 生之脩短，咸有定分，定分之外，不可以智力求，但當於所稟之中，順而勿率耳。吾少嬰羸患，事鐘養疾，為性好閑，志棲物表，故雖在童稚之年，已懷遠迹之意。暨于弱冠，遂託業廬山，逮事釋和尚。于時師友淵源，務訓弘道，外慕等夷，內懷悱發，於是洗氣神明，玩心墳典，勉志勤躬，夜以繼日。爰有山水之好，悟言之歡，實足以通理輔性，成夫亹亹之業，樂以忘憂，不知朝日之晏矣。自游道餐風，二十餘載，淵匠既傾，良朋凋索，續以釁逆違天，備
 嘗荼蓼，疇昔誠願，頓盡一朝，心慮荒散，情意衰損，故遂與汝曹歸耕壟畔，山居谷飲，人理久絕。



 日月不處，忽復十年，犬馬之齒，已踰知命。崦嵫將迫，前塗幾何，實遠想尚子五岳之舉，近謝居室瑣瑣之勤。及今耄未至惛，衰不及頓，尚可厲志於所期，縱心於所託，棲誠來生之津梁，專氣莫年之攝養，玩歲日於良辰，偷餘樂於將除，在心所期，盡於此矣。汝等年各成長，冠娶已畢，脩惜衡泌，吾復何憂。但顧守全所志，以保令終耳。自今以往，家事
 大小，一勿見關，子平之言，可以為法。



 元嘉十五年，征次宗至京師，開館於雞籠山，聚徒教授，置生百餘人。會稽朱膺之、潁川庾蔚之並以儒學，監總諸生。時國子學未立，上留心藝術，使丹陽尹何尚之立玄學，太子率更令何承天立史學，司徒參軍謝元立文學，凡四學並建。車駕數幸次宗學館，資給甚厚。又除給事中，不就。久之，還廬山，公卿以下，並設祖道。



 二十五年，詔曰：「前新除給事中雷次宗，篤尚希古，經行明脩，自絕招命，守志隱約。宜
 加升引，以旌退素。可散騎侍郎。」後又徵詣京邑，為築室於鐘山西巖下，謂之招隱館，使為皇太子諸王講《喪服》經。次宗不入公門，乃使自華林東門入延賢堂就業。二十五年，卒於鐘山，時年六十三。太祖與江夏王義恭書道次宗亡，義恭答曰：「雷次宗不救所疾，甚可痛念。其幽棲窮藪，自賓聖朝，克己復禮，始終若一。伏惟天慈弘被，亦垂矜愍。」子肅之，頗傳其業，官至豫章郡丞。



 朱百年，會稽山陰人也。祖愷之，晉右衛將軍。父濤，揚州
 主簿。百年少有高情，親亡服闋，攜妻孔氏入會稽南山，以伐樵採箬為業。每以樵箬置道頭，輒為行人所取，明旦亦復如此。人稍怪之，積久方知是朱隱士所賣，須者隨其所堪多少，留錢取樵箬而去。或遇寒雪，樵箬不售，無以自資，輒自搒船送妻還孔氏，天晴復迎之。有時出山陰為妻買繒彩三五尺，好飲酒，遇醉或失之。頗能言理，時為詩詠，往往有高勝之言。郡命功曹，州辟從事，舉秀才，並不就。隱跡避人，唯與同縣孔覬友善。覬亦嗜酒，
 相得輒酣，對飲盡懽。百年家素貧，母以冬月亡，衣並無絮，自此不衣綿帛。嘗寒時就覬宿，衣悉夾布，飲酒醉眠，覬以臥具覆之，百年不覺也。



 既覺，引臥具去體，謂覬曰：「綿定奇溫。」因流涕悲慟，覬亦為之傷感。



 除太子舍人，不就。顏竣為東揚州，發教餉百年穀五百斛，不受。時山陰又有寒人姚吟，亦有高趣，為衣冠所重。義陽王昶臨州，辟為文學從事，不起。竣餉吟米二百斛，吟亦辭之。百年孝建元年卒山中，時年八十七。蔡興宗為會稽太守，餉百
 年妻米百斛，百年妻遣婢詣郡門奉辭固讓，時人美之，以比梁鴻妻。



 王素，字休業，琅邪臨沂人也。高祖翹之，晉光祿大夫。素少有志行，家貧母老。初為廬陵國侍郎，母憂去職。服闋，廬陵王紹為江州，親舊勸素修完舊居，素不答，乃輕身往東陽，隱居不仕，頗營田園之資，得以自立。愛好文義，不以人俗累懷。世祖即位，欲搜揚隱退，下詔曰：「濟世成務，咸達隱微，軌俗興讓，必表清節。朕昧旦求善，思惇薄
 風，琅邪王素、會稽朱百年，并廉約貞遠，與物無競，自足皋畝，志在不移。宜加褒引，以光難進。並可太子舍子。」大明中，太宰江夏王義恭開府辟召，辟素為倉曹屬；太宗泰始六年，又召為太子中舍人，並不就。素既屢被徵辟，聲譽甚高。山中有蚿蟲，聲清長，聽之使人不厭，而其形甚醜，素乃為《蚿賦》以自況。七年，卒，時年五十四。



 時又有宋平劉睦之、汝南州韶、吳郡褚伯玉，亦隱身求志。睦之居交州，除武平太守，不拜。韶字伯和，黃門侍郎文孫也。
 築室湖孰之方山，徵員外散騎侍郎，征北行參軍，不起。伯玉居剡縣瀑布山三十餘載，揚州辟議曹從事，不就。



 關康之，字伯愉，河東楊人。世居京口，寓屬南平昌。少而篤學，姿狀豐偉。



 下邳趙繹以文義見稱，康之與之友善。特進顏延之見而知之。晉陵顧悅之難王弼《易》義四十餘條，康之申王難顧，遠有情理。又為《毛詩義》，經籍疑滯，多所論釋。嘗就沙門支僧納學，妙盡其能。竟陵王義宣自京口遷鎮江陵，要康之同行，距不應命。元嘉中，太祖
 聞康之有學義，除武昌國中軍將軍，蠲除租稅。江夏王義恭、廣陵王誕臨南徐州，辟為從事、西曹，並不就。棄絕人事，守志閑居。弟雙之為臧質車騎參軍，與質俱下，至赭圻病卒，瘞於水濱。康之其春得疾困篤，小差，牽以迎喪，因得虛勞病，寢頓二十餘年。時有閑日，輒臥論文義。世祖即位，遣大使陸子真巡行天下，使反，薦康之「業履恒貞，操勖清固，行信閭黨，譽延邦邑，棲志希古，操不可渝，宜加徵聘，以潔風軌。」不見省。太宗泰始初，與平原明
 僧紹俱徵為通直郎，又辭以疾。順帝昇明元年，卒，時年六十三。



 史臣曰：夫獨往之人，皆稟偏介之性，不能摧志屈道，借譽期通。若使值見信之主，逢時來之運，豈其放情江海，取逸丘樊。蓋不得已而然故也。且巖壑閑遠，水石清華，雖復崇門八襲，高城萬雉，莫不蓄壤開泉，仿佛林澤。故知松山桂渚，非止素玩，碧澗清潭，翻成麗矚。掛冠東都，夫何難之有哉！



\end{pinyinscope}