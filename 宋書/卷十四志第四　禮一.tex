\article{卷十四志第四　禮一}

\begin{pinyinscope}

 夫有國有家者，禮儀之用尚矣。然
 而
 歷代損益，每有不同，非務相改，隨時之宜故也。漢文以人情季薄，國喪革三年之紀；光武以中興崇儉，七廟有共堂之制；魏祖以
 侈惑宜矯，終斂去襲稱之數；晉武以丘郊不異，二至并南北之祀。互相即襲，以訖于今，豈三代之典不存哉，取其應時之變而已。且閔子譏古禮，退而致事；叔孫創漢制，化流後昆。由此言之，任己而不師古，秦氏以之致亡；師古而不適用，王莽所以身滅。然則漢、魏以來，各揆古今之中，以通一代之儀。司馬彪集後漢眾注，以為《禮儀志》，校其行事，已與前漢頗不同矣。況三國鼎峙，歷晉至宋，時代移改，各隨事立。自漢末剝亂，舊章乖弛，魏初則
 王粲、衛覬典定眾儀；蜀朝則孟光、許慈創理制度；晉始則荀鳷、鄭沖詳定晉禮；江左則荀崧、刁協緝理乖紊。



 其間名儒通學，諸所論敘，往往新出，非可悉載。今抄魏氏以後經國誕章，以備此志云。



 魏文帝雖受禪於漢，而以夏數為得天，故黃初元年詔曰：「孔子稱『行夏之時，乘殷之輅，服周之冕，樂則《韶舞》。』此聖人集群代之美事，為後王制法也。



 《傳》曰『夏數為得天』。朕承唐、虞之美，至於正朔，當依虞、夏故事。若殊徽號，異
 器械，制禮樂，易服色，用牲幣，自當隨土德之數。每四時之季月，服黃十八日，臘以丑，牲用白，其飾節旄，自當赤，但節幡黃耳。其餘郊祀天地朝會四時之服，宜如漢制。宗廟所服，一如《周禮》。」尚書令桓階等奏：「據三正周復之義，國家承漢氏人正之後，當受之以地正，犧牲宜用白，今從漢十三月正，則犧牲不得獨改。今新建皇統，宜稽古典先代，以從天命，而告朔犧牲，壹皆不改，非所以明革命之義也。」詔曰：「服色如所奏。其餘宜如虞承唐，但臘
 日用丑耳，此亦聖人之制也。」



 明帝即位，便有改正朔之意，朝議多異同，故持疑不決。久乃下詔曰：「黃初以來，諸儒共論正朔，或以改之為宜，或以不改為是，意取駮異，于今未決。朕在東宮時聞之，意常以為夫子作《春秋》，通三統，為後王法。正朔各從色，不同因襲。自五帝、三王以下，或父子相繼，同體異德；或納大麓，受終文祖；或尋干戈，從天行誅。雖遭遇異時，步驟不同，然未有不改正朔，用服色，表明文物，以章受命之符也。由此言之，何必以
 不改為是邪！」



 於是公卿以下博議。侍中高堂隆議曰：「按自古有文章以來，帝王之興，受禪之與干戈，皆改正朔，所以明天道，定民心也。《易》曰：『《革》，元亨利貞。』『有孚改命吉。』『湯武革命，應乎天，從乎人。』其義曰，水火更用事，猶王者必改正朔易服色也。《易通卦驗》曰：『王者必改正朔，易服色，以應天地三氣三色。』《書》曰：『若稽古帝舜曰重華，建皇授政改朔。』初『高陽氏以十一月為正，薦玉以赤繒。高辛氏以十三月為正，薦玉以白繒。』《尚書傳》曰：『舜定鐘石，論
 人聲，乃及鳥獸，咸變於前。故更四時，改堯正。』《詩》曰：『一之日觱發，二之日栗烈，三之日于耜。』《傳》曰：『一之日，周正月，二之日，殷正月，三之日，夏正月。』《詩推度災》曰：『如有繼周而王者，雖百世可知。以前檢後，文質相因，法度相改。三而復者，正色也，二而復者，文質也。』以前檢後，謂軒轅、高辛、夏后氏、漢，皆以十三月為正；少昊、有唐、有殷，皆以十二月為正；高陽、有虞、有周，皆以十一月為正。後雖百世，皆以前代三而復也。《禮大傳》曰：『聖人南面而治天下，必
 正度量，考文章，改正朔，易服色，殊徽號。』《樂稽曜嘉》曰：『禹將受位，天意大變，迅風雷雨，以明將去虞而適夏也。是以舜禹雖繼平受禪，猶制禮樂，改正朔，以應天從民。夏以十三月為正，法物之始，其色尚黑。殷以十二月為正，法物之牙，其色尚白。周以十一月為正，法物之萌，其色尚赤。能察其類，能正其本，則嶽瀆致雲雨，四時和，五稼成，麟皇翔集。』《春秋》『十七年夏六月甲子朔，日有蝕之。』《傳》曰：『當夏四月，是謂孟夏。』《春秋元命苞》曰：『王者受命，昭然
 明於天地之理，故必移居處，更稱號，改正朔，易服色，以明天命聖人之寶，質文再而改，窮則相承，周則復始，正朔改則天命顯。』凡典籍所記，不盡於此，略舉大較，亦足以明也。」太尉司馬懿、尚書僕射衛臻、尚書薛悌、中書監劉放、中書侍郎刁幹、博士秦靜、趙怡、中候中詔季岐以為宜改；侍中繆襲、散騎常侍王肅、尚書郎魏衡、太子舍人黃史嗣以為不宜改。



 青龍五年，山茌縣言黃龍見。帝乃詔三公曰：昔在庖犧，繼天而王，始據木德，為群代首。自
 茲以降，服物氏號，開元著統者，既膺受命歷數之期，握皇靈遷興之運，承天改物，序其綱紀。雖炎、黃、少昊、顓頊、高辛、唐、虞、夏后，世系相襲，同氣共祖，猶豫昭顯所受之運，著明天人去就之符，無不革易制度，更定禮樂，延群后，班瑞信，使之煥炳可述于後也。至于正朔之事，當明示變改，以彰異代，曷疑其不然哉！



 文皇帝踐阼之初，庶事草創，遂襲漢正，不革其統。朕在東宮，及臻在位，每覽書籍之林，總公卿之議。夫言三統相變者，有明文；云虞、
 夏相因者，無其言也。



 《歷志》曰：「天統之正在子，物萌而赤；地統之正在丑，物化而白；人統之正在寅，物成而黑。」但含生氣，以微成著。故太極運三辰五星於上，元氣轉三統五行於下，登降周旋，終則又始，言天地與人所以相通也。仲尼以大聖之才，祖述堯、舜，範章文、武，制作《春秋》，論究人事，以貫百王之則。故於三微之月，每月稱王，以明三正迭相為首。夫祖述堯、舜，以論三正，則其明義，豈使近在殷、周而已乎！朕以眇身，繼承洪緒，既不能紹上
 聖之遺風，揚先帝之休德，又使王教之弛者不張，帝典之闕者未補，亹亹之德不著，亦惡可已乎！



 今推三統之次，魏得地統，當以建丑之月為正。考之群藝，厥義彰矣。改青龍五年春三月為景初元年孟夏四月。服色尚黃，犧牲用白，戎事乘黑首之白馬，建大赤之旗，朝會建大白之旗。春夏秋冬孟仲季月，雖與正歲不同，至於郊祀迎氣，礿、祀、烝、嘗、巡獰、搜田，分至啟閉，班宣時令，中氣晚早，敬授民事，諸若此者，皆以正歲斗建為節。此歷數之序，乃
 上與先聖合符同契，重規疊矩者也。今遵其義，庶可以顯祖考大造之基，崇有魏維新之命。於戲！王公群后，百辟卿士，靖康厥職，帥意無怠，以永天休。司徒露布，咸使聞知，稱朕意焉。



 案服色尚黃，據土行也。犧牲旂旗，一用殷禮，行殷之時故也。《周禮》巾車職，「建大赤以朝」，「大白以即戎」，此則周以正色之旗朝，以先代之旗即戎。



 魏用殷禮，變周之制，故建大白朝，大赤即戎也。明帝又詔曰：「以建寅之月為正者，其牲用玄；以建丑之月為正者，其牲
 用白；以建子之月為正者，其牲用騂。此為牲色各從其正，不隨所祀之陰陽也。祭天不嫌於用玄，則祭地不得獨疑於用白也。



 天地用牲，得無不宜異邪？更議。」於是議者各有引據，無適可從。又詔曰：「諸議所依據各參錯，若陽祀用騂，陰祀用黝，復云祭天用玄，祭地用黃，如此，用牲之義，未為通也。天地至尊，用牲當同以所尚之色，不得專以陰陽為別也。今祭皇皇帝天、皇皇后地、天地郊、明堂、宗廟，皆宜同。其別祭五郊，各隨方色，祭日月星辰
 之類用騂，社稷山川之屬用玄，此則尊卑方色，陰陽眾義暢矣。」



 三年正月，帝崩，齊王即位。是年十二月，尚書盧毓奏：「烈祖明皇帝以今年正日棄離萬國。《禮》，忌日不樂，甲乙之謂也。烈祖明皇帝建丑之月棄天下，臣妾之情，於此正日，有甚甲乙。今若以建丑正朝四方，會群臣，設盛樂，不合於禮。」



 博士樂祥議：「正日旦受朝貢，群臣奉贄；後五日，乃大宴會作樂。」太尉屬硃誕議：「今因宜改之際，還修舊則，元首建寅，於制為便。」大將軍屬劉肇議：「宜過
 正一日乃朝賀大會，明令天下，知崩亡之日不朝也。」詔曰：「省奏事，五內斷絕，奈何奈何！烈祖明皇帝以正日棄天下，每與皇太后念此日至，心有剝裂。不可以此日朝群辟，受慶賀也。月二日會，又非故也。聽當還夏正月。雖違先帝通三統之義，斯亦子孫哀慘永懷。又夏正朔得天數者，其以建寅之月為歲首。」



 晉武帝泰始二年九月，群公奏：「唐堯、舜、禹不以易祚改制；至於湯、武，各推行數。宣尼答為邦之問，則曰行夏之
 時，輅冕之制，通為百代之言。蓋期於從政濟治，不繫於行運也。今大晉繼三皇之蹤，踵舜、禹之跡，應天從民，受禪有魏，宜一用前代正朔服色，皆如有虞遵唐故事，於義為弘。」奏可。孫盛曰：「仍舊，非也。且晉為金行，服色尚赤，考之天道，其違甚矣。」及宋受禪，亦如魏、晉故事。



 魏明帝初，司空王朗議：「古者有年數，無年號，漢初猶然。或有世而改，有中元、後元。元改彌數，中、後之號不足，故更假取美名，非古也。述春秋之事，曰隱公元年，則簡而
 易知。載漢世之事，曰建元元年，則後不見。宜若古稱元而已。」



 明帝不從。乃詔曰：「先帝即位之元，則有延康之號，受禪之初，亦有黃初之稱。


今名年可也。」於是尚書奏：「《易》曰：『乾道變化，各正性命。保合大和，乃利貞。首出庶物，萬國咸寧。』宜為太和元年。」詔
 \gezhu{
  缺七字}



 周之五禮，其五為嘉。嘉□□《春秋左氏傳》曰：「晉侯問襄公年，季武子對曰：『會于沙隨之歲，寡君以生。』晉侯曰：『十二年矣，是謂一終，一星終也。



 國君十五而生子。冠而生子，禮也。君
 可以冠矣。大夫盍為冠具。』武子對曰：『君冠必以祼享之禮行之，以金石之樂節之，以先君之祧處之。今君在行，未可具也。請及兄弟之國而假備焉。』晉侯許諾。還及衛，冠于成公之廟，假鐘磬焉，禮也。」賈、服說皆以為人君禮十二而冠也。《古尚書》說武王崩，成王年十三。推武王以庚辰歲崩，周公以壬午歲出居東，以癸未歲反。《禮》周公冠成王，命史祝辭。辭，告也；是除喪冠也。周公居東未反，成王冠弁以開金滕之書，時十六矣。



 是成王年十五服
 除，周公冠之而後出也。按《禮》、《傳》之文，則天子諸侯近十二，遠十五，必冠矣。《周禮》雖有服冕之數，而無天子冠文。《儀禮》云：「公侯之有冠禮，夏之末造。」王、鄭皆以為夏末上下相亂，篡弒由生，故作公侯冠禮，則明無天子冠禮之審也。大夫又無冠禮。古者五十而後爵，何大夫冠禮之有？周人年五十而有賢才，則試以大夫之事，猶行士禮也。故筮日筮賓，冠於阼以著代，醮於客位，三加彌尊，皆士禮耳。然漢氏以來，天子諸侯，頗采其議。《志》曰「儀從《冠
 禮》」是也。漢順帝冠，又兼用曹褒新禮；褒新禮今不存。《禮儀志》又云：「乘輿初加緇布進賢，次爵弁、武弁，次通天，皆於高廟。王公以下，初加進賢而已。」按此文始冠緇布，從古制也，冠於宗廟是也。魏天子冠一加，其說曰，士禮三加，加有成也。至於天子諸侯，無加數之文者，將以踐阼臨民，尊極德備，豈得復與士同？此言非也。夫以聖人之才，猶三十而立，況十二之年，未及志學，便謂德成，無所勸勉，非理實也。魏氏太子再加，皇子、王公世子乃三加。
 孫毓以為一加再加皆非也。《禮》詞曰「令月吉日」，又「以歲之正，以月之令」。魯襄公冠以冬，漢惠帝冠以三月，明無定月也。後漢以來，帝加元服，咸以正月。晉咸寧二年秋閏九月，遣使冠汝南王柬，此則晉禮亦有非必歲首也。《禮》冠於廟，魏以來不復在廟。然晉武、惠冠太子，皆即廟見，斯亦擬在廟之儀也。晉穆帝、孝武將冠，先以幣告廟，訖又廟見也。



 晉惠帝之為太子將冠也，武帝臨軒，使兼司徒高陽王
 珪加冠，兼光祿勳、屯騎校尉華暠贊冠。江左諸帝將冠，金石宿設，百僚陪位。又豫於殿上鋪大床。御府令奉冕幘簪導袞服，以授侍中、常侍。太尉加幘，太保加冕。將加冕，太尉跪讀祝文曰：「令月吉日，始加元服。皇帝穆穆，思弘袞職。欽若昊天，六合是式。率遵祖考，永永無極。眉壽惟祺，介茲景福。」加冕訖，侍中系玄紞。侍中脫絳紗服，加袞服。冠事畢，太保率群臣奉觴上壽，王公以下三稱萬歲，乃退。按儀注，一加幘冕而已。
 宋冠皇太子及蕃王，亦一加也。官有其注。晉武帝泰始十年，南宮王承年十五，依舊應冠。有司議奏：「禮十五成童。國君十五而生子，以明可冠之宜。又漢、魏遣使冠諸王，非古典。」於是制諸王十五冠，不復加命。元嘉十一年，營道侯將冠。詔曰：「營道侯義綦可克日冠。外詳舊施行。」何楨《冠儀約制》及王堪私撰《冠儀》，亦皆家人之可遵用者也。魏齊王正始四年，立皇后甄氏，其儀不存。



 晉武帝咸寧
 二年，臨軒，遣太尉賈充策立后楊氏，納悼后也。因大赦，賜王公以下各有差。百僚上禮。太康八年，有司奏：「昏禮納徵，大昏用玄纁，束帛加珪，馬二駟；王侯玄纁，束帛加璧，乘馬；大夫用玄纁，束帛加羊。古者以皮馬為庭實，天子加穀珪，諸侯加大璋。可依《周禮》改璧用璋，其羊、鴈、酒、米、玄纁如故。



 諸侯昏禮加納采吉期迎各帛五匹，及納徵馬四匹，皆令夫家自備，唯璋官為具之。」



 尚書朱整議：「按魏氏故事，王娶妃、公主嫁之禮，天子諸侯以皮馬為
 庭實，天子加以穀珪，諸侯加以大璋。漢高后制，聘后黃金二百斤，馬十二匹；夫人金五十斤，馬四匹。魏聘后、王娶妃、公主嫁之禮，用絹百九十匹。晉興，故事用絹三百匹。」



 詔曰：「公主嫁由夫氏，不宜皆為備物，賜錢使足而已。唯給璋，餘如故事。」



 成帝咸康二年，臨軒，遣使兼太保領軍將軍諸葛恢、兼太尉護軍將軍孔愉六禮備物，拜皇后杜氏，即日入宮。帝御太極殿，群臣畢賀，非禮也。王者昏禮，禮無其制。《春秋》祭公逆王后于《紀》。《穀梁》、《左氏》說與《
 公羊》又不同，而漢、魏遺事闕略者眾。晉武、惠納后，江左又無復儀注，故成帝將納杜后，太常華恒始與博士參定其儀。據杜預《左氏傳》說主婚，是供其婚禮之幣而已。又周靈王求婚於齊，齊侯問於晏桓子，桓子對曰：「夫婦所生若而人，姑姊妹則稱先守某公之遺女若而人。」此則天子之命，自得下達，臣下之答，徑自上通。先儒以為丘明詳錄其事，蓋為王者婚娶之禮也。故成帝臨軒遣使稱制拜后。然其儀注，又不具存。



 康帝建元元年，納后
 褚氏。而儀注陛者不設旄頭。殿中御史奏：「今迎皇后，依昔成恭皇后入宮御物，而儀注至尊袞冕升殿，旄頭不設，求量處。又案昔迎恭皇后，唯作青龍旂，其餘皆即御物。今當臨軒遣使，而立五牛旂旗，旄頭畢罕並出。



 即用舊制，今闕。」詔曰：「所以正法服升太極者，以敬其始，故備其禮也。今云何更闕所重而撤法物邪？又恭后神主入廟，先帝詔后禮宜有降，不宜建五牛旗，而今猶復設之邪？既不設五牛旗，則旄頭畢罕之器易具也。」又詔曰：「舊制
 既難準，且於今而備，亦非宜。府庫之儲，唯當以供軍國之費耳。法服儀飾粗令舉，其餘兼副雜器，停之。」及至穆帝升平元年，將納皇后何氏，太常王彪之始更大引經傳及諸故事，以正其禮，深非公羊婚禮不稱主人之義。又曰：「王者之於四海，無非臣妾。雖復父兄之親，師友之賢，皆純臣也。夫崇三綱之始，以定乾坤之儀，安有天父之尊，而稱臣下之命，以納伉儷；安有臣下之卑，而稱天父之名，以行大禮。遠尋古禮，無王者此制；近求史籍，無
 王者此比。於情不安，於義不通。案咸寧二年，納悼皇后時，弘訓太后母臨天下，而無命戚屬之臣為武皇父兄主婚之文。又考大晉已行之事，咸寧故事，不稱父兄師友，則咸康華恒所上合於舊也。臣愚謂今納后儀制，宜一依咸康故事。」於是從之。



 華恆所定六禮，云宜依漢舊及大晉已行之制，此恒猶識前事，故王彪之多從咸康，由此也。惟以取婦之家，三日不舉樂，而咸康群臣賀為失禮；故但依咸寧上禮，不復賀也。其告廟六禮版文等
 儀，皆彪之所定也。詳推有典制，其納采版文璽書曰：「皇帝咨前太尉參軍何琦，渾元資始，肇經人倫，爰及夫婦，以奉天地宗廟社稷，謀于公卿，咸以為宜率由舊典。今使使持節太常彪之、宗正綜以禮納采。」主人曰：「皇帝嘉命，訪婚陋族，備數采擇。臣從祖弟故散騎侍郎準之遺女，未閑教訓，衣履若而人，欽承舊章，肅奉典制。前太尉參軍都鄉侯糞土臣何琦稽首再拜承制詔。」



 次問名版文曰：「皇帝曰，咨某官某姓，兩儀配合，承天統物，正位于內，
 必俟令族，重章舊典。今使使持節太常某、宗正某，以禮問名。」主人曰：「皇帝嘉命，使者某到，重宣中詔，問臣名族。臣族女父母所生先臣故光祿大夫雩婁侯楨之遺玄孫，先臣故豫州刺史關中侯惲之曾孫，先臣安豐太守關中侯睿之孫，先臣故散騎侍郎準之遺女。外出自先臣故尚書左丞胄之外曾孫，先臣故侍中關內侯夷之外孫女，年十七。欽承舊章，肅奉典制。」次納吉版文曰：「皇帝曰，咨某官某姓，人謀龜從，僉曰貞吉，敬從典禮。今使
 持節太常某、宗正某，以禮納吉。」主人曰：「皇帝嘉命，使者某重宣中詔，太卜元吉。臣陋族卑鄙，憂懼不堪。欽承舊章，肅奉典制。」次納徵版文：「皇帝曰，咨某官某姓之女，有母儀之德，窈窕之姿，如山如河，宜奉宗廟，永承天祚。以玄絺皮帛馬羊錢璧，以章典禮。今使使持節司徒某、太常某，以禮納徵。」主人曰：「皇帝嘉命，降婚卑陋，崇以上公，寵以典禮，備物典策。欽承舊章，肅奉典制。」次請期版文：「皇帝曰，咨某官某姓，謀于公卿，大筮元龜，罔有不臧，率
 遵典禮。今使使持節太常某、宗正某，以禮請期。」主人曰：「皇帝嘉命，使某重宣中詔，吉日惟某可迎。臣欽承舊章，肅奉典制。」次親迎版文：「皇帝曰，咨某官某姓，歲吉月令，吉日惟某，率禮以迎。今使使持節太保某、太尉某以迎。」主人曰：「皇帝嘉命，使者某重宣中詔。令月吉辰，備禮以迎。上公宗卿，兼至副介，近臣百兩，臣蝝蟻之族，猥承大禮，憂懼戰悸。欽承舊章，肅奉典制。」其稽首承詔皆如初答。



 孝武納王皇后，其禮亦如之。其納採、問名、納吉、請期、親迎，
 皆用白鴈白羊各一頭，酒米各十二斛。唯納徵羊一頭，玄絺用帛三匹，絳二匹，絹二百匹，虎皮二枚，錢二百萬，玉璧一枚，馬六頭，酒米各十二斛，鄭玄所謂五鴈六禮也。其珪馬之制，備物之數，校太康所奏，又有不同，官有其注。古者昏、冠皆有醮，鄭氏醮文三首具存。



 宋文帝元嘉十五年四月，皇太子納妃，六禮文與納后不異。百官上禮。其月壬戌，於太極殿西堂敘宴二宮隊主副、司徒征北鎮南三府佐、揚兗江三州綱、彭城江夏南譙始興
 武陵廬陵南豐七國侍郎以上，諸二千石在都邑者，並豫會。又詔今小會可停妓樂，時有臨川曹太妃服。



 明帝泰始五年十一月，有司奏：「按晉江左以來，太子昏，納徵，禮用玉一，虎皮二，未詳何所準況。或者虎取其威猛有彬炳，玉以象德而有溫潤。慄珪璋既玉之美者，豹皮義兼炳蔚，熊羆亦昏禮吉徵，以類取象，亦宜並用，未詳何以遺文。



 晉氏江左，禮物多闕，後代因襲，未遑研考。今法章徽儀，方將大備。宜憲範經籍，稽諸舊典。今皇太子昏，納
 徵，禮合用珪璋豹皮熊羆皮與不？下禮官詳依經記更正。



 若應用者，為各用一？為應用兩？」博士裴昭明議：「案《周禮》，納徵，玄纁束帛儷皮。鄭玄注云：束帛，以儀注，以虎皮二。太元中，公主納徵，以虎豹皮各一具。豈謂婚禮不辨王公之序，故取虎豹皮以尊革其事乎？虎豹雖文，而徵禮所不用。



 熊羆吉祥，而婚典所不及。珪璋雖美，或為用各異。今帝道弘明，徽則光闡，儲皇聘納，宜準經誥。凡諸僻謬，並合詳裁。雖禮代不同，文質或異，而鄭為儒宗，既
 有明說，守文淺見，蓋有惟疑。兼太常丞孫詵議以為：『聘幣之典，損益惟義，歷代行事，取制士婚。若珪璋之用，實均璧品，采豹之彰，義齊虎文，熊羆表祥，繁衍攸寄。今儲后崇聘，禮先訓遠，皮玉之美，宜盡暉備。《禮》稱束帛儷皮，則珪璋數合同璧，熊羆文豹，各應用二。』長兼國子博士虞龢議：『案《儀》《禮》納徵，直云玄絺束帛雜皮而已。《禮記郊特牲》云虎豹皮與玉璧，非虛作也。則虎豹之皮，居然用兩，珪璧宜仍舊各一也。』參詵、龢二議不異，今加珪璋各
 一，豹熊羆皮各二，以龢議為允。」詔可。



 晉武帝太始十年，將聘拜三夫人九嬪。有司奏：「禮，皇后聘以穀珪，無妾媵禮贄之制。」詔曰：「拜授可依魏氏故事。」於是臨軒使使持節兼太常拜夫人，兼御史中丞拜九嬪。漢、魏之禮，公主居第，尚公主者來第成婚。司空王朗以為不可，其後乃革。



 凡遣大使拜皇后、三公，及冠皇太子，及拜蕃王，帝皆臨
 軒。其儀，太樂令宿設金石四廂之樂於殿前。漏上二刻，侍中、侍臣、冗從僕射、中謁者、節騎郎、虎賁，旄頭遮列，五牛旗皆入。虎賁中郎將、羽林監分陛端門內。侍御史、謁者各一人監端門。廷尉監、平分陛東、西中華門。漏上三刻，殿中侍御史奏開殿之殿門、南止車門、宣陽城門。軍校、侍中、散騎常侍、給事黃門侍郎、散騎侍郎升殿夾御座。尚書令以下應階者以次入。治禮引大鴻臚入，陳九賓。漏上四刻，侍中奏：「外辦。」皇帝服袞冕之服，升太極殿，
 臨軒南面。謁者前北面一拜，跪奏：「大鴻臚臣某稽首言，群臣就位。謹具。」侍中稱制曰：「可。」謁者贊拜，在位皆再拜。大鴻臚稱臣一拜，仰奏：「請行事。」侍中稱制曰；「可。」鴻臚舉手曰：「可行事。」謁者引護當使者當拜者入就拜位。四廂樂作。將拜，樂止。禮畢出。



 官有其注。舊時歲旦，常設葦茭桃梗，磔雞於宮及百寺門，以禳惡氣。《漢儀》，則仲夏之月設之，有桃卯，無磔雞。案明帝大修禳禮，故何晏禳祭議據雞牲供禳釁之事，磔雞宜起於魏也。桃卯本漢所以輔，
 卯金又宜魏所除也，但未詳改仲夏在歲旦之所起耳。宋皆省，而諸郡縣此禮往往猶存。



 上代聘享之禮，雖頗見經傳，然首尾不全。《叔孫通傳》載通所制漢元會儀，綱紀粗舉，施於今，又未周備也。魏國初建，事多兼闕，故黃初三年，始奉璧朝賀。



 何承天云，魏元會儀無存者。案何楨《許都賦》曰：「元正大饗，壇彼西南。旗幕峨峨，簷宇弘深。」王沈《正會賦》又曰：「華幄映於飛雲，朱幕張於前庭。絙青帷於兩階，象紫極之崢嶸。延百辟于和門，等尊卑而奉
 璋。」此則大饗悉在城外，不在宮內也。臣案魏司空王朗奏事曰：「故事，正月朔，賀。殿下設兩百華燈，對於二階之間。端門設庭燎火炬，端門外設五尺、三尺燈。月照星明，雖夜猶晝矣。」



 如此，則不在城外也。何、王二賦，本不在洛京。何云《許都賦》，時在許昌也。



 王賦又云「朝四國於東巡」，亦賦許昌正會也。



 晉武帝世，更定元會注，今有《咸寧注》是也。傅玄《元會賦》曰：「考夏后之遺訓，綜殷、周之典藝，採秦、漢之舊儀，定元正之嘉會。」此則兼採眾代可知矣。《咸
 寧注》，先正一日，守宮宿設王公卿校便坐於端門外，大樂鼓吹又宿設四廂樂及牛馬帷皞於殿前。夜漏未盡十刻，群臣集到，庭燎起火。上賀謁報，又賀皇后。還從雲龍東中華門入謁，詣東皞下便坐。漏未盡七刻，群司乘車與百官及受贄郎下至計吏，皆入，詣陛部立。其陛衛者，如臨軒儀。漏未盡五刻，謁者僕射、大鴻臚各奏：「群臣就位定。」漏盡，侍中奏：「外辦。」皇帝出，鐘鼓作，百官皆拜伏。太常導皇帝升御座，鐘鼓止，百官起。大鴻臚跪奏：「請朝
 賀。」治禮郎贊：「皇帝延王登。」大鴻臚跪贊：「蕃王臣某等奉白璧各一，再拜賀。」太常報：「王悉登。」謁者引上殿，當御座。皇帝興，王再拜。皇帝坐，復再拜，跪置璧御座前，復再拜。成禮訖，謁者引下殿，還故位。治禮郎引公、特進、匈奴南單于子、金紫將軍當大鴻臚西，中二千石、二千石、千石、六百石當大行令西，皆北面伏。



 大鴻臚跪贊：「太尉、中二千石等奉璧皮帛羔鴈雉，再拜賀。」太常贊：「皇帝延君登。」禮引公至金紫將軍上殿，當御座。皇帝興，皆再拜。皇帝
 坐，又再拜。跪置璧皮帛御座前，復再拜。成禮訖，贊者引下殿，還故位。王公置璧成禮時，大行令並贊，殿下中二千石以下同。成禮訖，以贄授受贄郎，郎以璧帛付謁者，羔鴈雉付太官。太樂令跪請奏雅樂，以次作樂。乘黃令乃出車，皇帝罷入，百官皆坐。晝漏上水六刻，諸蠻夷胡客以次入，皆再拜訖，坐。御入三刻，又出。鐘鼓作。謁者僕射跪奏：「請群臣上。」謁者引王公至二千石上殿，千石、六百石停本位。謁者引王詣尊酌壽酒，跪授侍中。侍中跪置
 御座前。王還自酌，置位前。謁者跪奏：「蕃王臣某等奉觴再拜，上千萬歲壽。」侍中曰：「觴已上。」百官伏稱萬歲，四廂樂作，百官再拜。已飲，又再拜。謁者引諸王等還本位。陛者傳就席，群臣皆跪諾。侍中、中書令、尚書令各於殿上上壽酒，登歌樂升，太官令又行御酒。御酒升階，太官令跪授侍郎，侍郎跪進御座前。乃行百官酒。太樂令跪奏：「奏登歌。」



 三。終，乃降。太官令跪請御飯到陛，群臣皆起。太官令持羹跪授司徒；持飯跪授大司農；尚食持案並授
 侍郎，侍郎跪進御座前。群臣就席，太樂令跪奏：「食。舉樂。」太官行百官飯案遍。食畢，太樂令跪奏：「請進儛。」儛以次作。鼓吹令又前跪奏：「請以次進眾伎。」乃召諸郡計吏前，授敕戒於階下。宴樂畢，謁者一人跪奏：「請罷退。」鐘鼓作，群臣北面再拜出。江左更隨事立位，大體亦無異也。



 宋有天下，多仍舊儀，所損益可知矣。



 晉江左注，皇太子出會者，則在三恪下、王公上。宋文帝元嘉十一年，升在三恪上。
 魏制，蕃王不得朝覲。明帝時有朝者，皆由特恩，不得以為常。晉泰始中，有司奏：「諸侯之國，其王公以下入朝者，四方各為二番，三歲而周，周則更始。



 若臨時有解，卻在明年。來朝之後，更滿三歲乃復，不得從本數。朝禮執璧如舊朝之制。不朝之歲，各遣卿奉聘。」奏可。江左王侯不之國，其有授任居外，則同方伯刺史二千石之禮，亦無朝聘之制，此禮遂廢。



 正旦元會，設白虎樽於殿庭。樽蓋上施白虎，若有能獻
 直言者，則發此樽飲酒。



 案《禮記》，知悼子卒，未葬，平公飲酒，師曠、李調侍，鼓鐘。杜蕢自外來，聞鐘聲曰：「安在？」曰：「在寢。」杜蕢入寢，歷階而升，酌曰：「曠飲斯。」又酌曰：「調飲斯。」又酌，堂上北面坐飲之。降，趨而出。平公呼而進之曰：「蕢，曩者爾心或開予，是以不與爾言，爾飲曠，何也？」曰：「子卯不樂，知悼子在堂，斯其為子卯也大矣。曠也，太師也。不以詔，是以飲之也。」「爾飲調，何也。」



 曰：「調也，君之褻臣也。為一飲一食，忘君之疾，是以飲之也。」「爾飲，何也？」



 曰：「蕢也宰夫，
 唯刀匕是供，又敢與知防，是以飲也。」平公曰；「寡人亦有過焉。酌而飲寡人。」杜蕢洗而揚觶。公謂侍者曰：「如我死，則必無廢斯爵。」至于今，既畢獻，斯揚觶，謂之「杜舉」。白虎樽，蓋杜舉之遺式也。畫為虎，宜是後代所加，欲令言者猛如虎，無所忌憚也。



 漢以高帝十月定秦旦為歲首，至武帝雖改用夏正，然朔猶常饗會，如元正之儀。



 魏、晉則冬至日受萬國及百僚稱賀，因小會。其儀亞於歲旦，晉有其注。宋永初元年
 八月，詔曰：「慶冬使或遣不，役宜省，今可悉停。唯元正大慶，不得廢耳。郡縣遣冬使詣州及都督府者，亦宜同停。」



 孫權始都武昌及建業，不立郊兆。至末年太元元年十一月，祭南郊，其地今秣陵縣南十餘里郊中是也。晉氏南遷，立南郊於巳地，非禮所謂陽位之義也。宋武大明三年九月，尚書右丞徐爰議：「郊祀之位，遠古蔑聞。《禮記》『燔柴於太壇，祭天也。』『兆於南郊，就陽位也。』漢初甘泉河東禋埋易位，終亦徙於長安南北。



 光武紹祚，定二郊洛
 陽南北。晉氏過江，悉在北。及郊兆之議，紛然不一。又南出道狹，未議開闡，遂於東南巳地創立丘壇。皇宋受命，因而弗改。且居民之中，非邑外之謂。今聖圖重造，舊章畢新，南驛開塗，陽路修遠。謂宜移郊正午，以定天位。」博士司馬興之、傅郁、太常丞陸澄並同爰議。乃移郊兆於秣陵牛頭山西，正在宮之午地。世祖崩，前廢帝即位，以郊舊地為吉祥，移還本處。北郊，晉成帝世始立，本在覆舟山南。宋太祖以其地為樂游苑，移於山西北。後以其
 地為北湖，移於湖塘西北。其地卑下泥濕，又移於白石村東。其地又以為湖，乃移於鐘山北京道西，與南郊相對。後罷白石東湖，北郊還舊處。



 南郊，皇帝散齋七日，致齋三日。官掌清者亦如之。致齋之朝，御太極殿幄坐。



 著絳紗袍，黑介幘，通天金博山冠。先郊日未晡五刻，夕牲。公卿京兆尹眾官悉壇東就位，太祝史牽牲入。到榜，稟犧令跪白：「請省牲。」舉手曰：「盾。」太祝令繞牲，舉手曰：「充。」太祝令牽牲詣庖。以二陶豆酌毛血，其一奠皇天神座前，
 其一奠太祖神座前。郊之日未明八刻，太祝令進饌，郎施饌。牲用繭栗二頭，群神用牛一頭。醴用翽鬯，藉用白茅。玄酒一器，器用匏陶，以瓦樽盛酒，瓦圩斟酒。璧用蒼玉。蒯席各二，不設茵蓐。古者席槁，晉江左用蒯。車駕出，百官應齋及從駕填街先置者，各隨申攝從事。上水一刻，御服龍袞，平天冠，升金根車，到壇東門外。博士、太常引入到黑攢。太祝令跪執匏陶，酒以灌地。皇帝再拜，興。



 群臣皆再拜伏。治禮曰：「興。」博士、太常引皇帝至南階，脫
 舄升壇，詣罍盥。



 黃門侍郎洗爵，跪授皇帝。執樽郎授爵，酌秬鬯授皇帝。跪奠皇天神座前，再拜，興。次詣太祖配天神座前，執爵跪奠，如皇天之禮。南面北向，一拜伏。太祝令各酌福酒，合置一爵中，跪進皇帝，再拜伏。飲福酒訖，博士、太常引帝從東階下，還南階。謁者引太常升壇，亞獻。謁者又引光祿升壇，終獻。訖，各降階還本位。



 太祝送神，跪執匏陶，酒以灌地。興。直南行出壇門，治禮舉手白，群臣皆再拜伏。



 皇帝盤，治禮曰：「興。」博士跪曰：「祠事畢，
 就燎。」博士、太常引皇帝就燎位，當壇東階，皇帝南向立。太祝令以案奉玉璧牲體爵酒黍飯諸饌物，登柴壇施設之。治禮舉手曰：「可燎。」三人持火炬上。火發。太祝令等各下壇。壇東西各二十人，以炬投壇，火半柴傾。博士仰白：「事畢。」皇帝出便坐。解嚴。天子有故，則三公行事，而太尉初獻，其亞獻、終獻，猶太常、光祿勛也。北郊齋、夕牲、進熟，及乘輿百官到壇三獻，悉如南郊之禮；唯事訖，太祝令牲玉饌物詣坎置牲上訖，又以一牲覆其上。治禮舉
 手曰：「可埋。」二十人俱時下土。填坎欲半，博士仰白：「事畢。」帝出。自魏以來，多使三公行事，乘輿罕出矣。魏及晉初，儀注雖不具存，所損益漢制可知也。江左以後，官有其注。



 魏文帝詔曰：「漢氏不拜日於東郊，而旦夕常於殿下東面拜日，煩褻似家人之事，非事天郊神之道也。」黃初二年正月乙亥，朝日于東門之外。按《禮》，天子以春分朝日於東，秋分夕月於西，今正月，非其時也。《漢郊祀志》，帝郊
 泰畤，平旦出竹宮東向揖日，其夕西向揖月。此為即用郊日，不俟二分也。明帝太和元年二月丁亥朔，朝日于東郊，八月己丑，夕月于西郊，此古禮也。《白虎通》：「王者父天、母地，兄日、姊月」，此其義也。《尚書大傳》，迎日之詞曰：「維某年某月上日。明光于上下，勤施于四方，旁作穆穆，維予一人。某敬拜迎日于郊。」



 吳時郎陳融奏《東郊頌》，吳時亦行此禮也。晉武帝太康二年，有司奏：「春分依舊車駕朝日，寒溫未適，可不親出。」詔曰：「禮儀宜有常；如所奏，與
 故太尉所撰不同，復為無定制。間者方難未平，故每從所奏。今戎事弭息，唯此為大。」案此詔，帝復為親朝日也。此後廢。



 殷祠，皇帝散齋七日，致齋三日。百官清者亦如之。致齋之日，御太極殿幄坐，著絳紗袍，黑介幘，通天金博山冠。祠之日，車駕出，百官應齋從駕留守填街先置者，各依宣攝從事。上水一刻，皇帝著平冕龍袞之服，升金根車，到廟北門訖。治禮、謁者各引太樂、太常、光祿勳、三公等皆
 入在位。皇帝降車入廟，脫舄盥，及洗爵，訖，升殿。初獻，奠爵，樂奏。太祝令跪讀祝文，訖，進奠神座前，皇帝還本位。博士引太尉亞獻，訖，謁者又引光祿勳終獻。凡禘祫大祭，則神主悉出廟堂，為昭穆以安坐，不復停室也。晉氏又有陰室四殤，治禮引陰室以次奠爵於饌前。其功臣配饗者，設坐於庭，謁者奠爵于饌前。皇帝不親祠，則三公行事，而太尉初獻，太常亞獻，光祿勳終獻也。四時祭祀，亦皆於將祭必先夕牲，其儀如郊。



 晉武帝太始七年
 四月，帝將親祠，車駕夕牲，而儀注還不拜。詔問其故。博士奏：「歷代相承如此。」帝曰：「非致敬宗廟之禮也。」於是實拜而還，遂以為制。



 太康中，有司奏議，十一月一日合朔奠、冬烝、夕牲同日，可有司行事。詔曰：「夕牲而令有司行事，非也。改擇上旬他日。」案此則武帝夕牲必躬臨拜，而江左以來復止也。晉元帝建武元年十月辛卯，即晉王位，行天子殷祭之禮，非常之事也。



 孝武太元十一年九月，皇女亡及應烝祠。中書侍郎范寧奏：「案《喪服》傳，有死
 宮中者，三月不舉祭，不別長幼之與貴賤也。皇女雖在嬰孩，臣竊以為疑。」於是尚書奏使三公行事。昔漢靈帝世，立春尚齋迎氣東郊，尚書左丞毆殺陌使於南書寺，於是詔書曰：「議郎蔡邕、博士任敏，問可齋祠不？得無不宜？」邕等對曰：「按上帝之祠，無所為廢。宮室至大，陌使至微，日又寬，可齋無疑。」寧非不知有此議，然不從也。魏及晉初，祭儀雖不具存，江左則備矣。官有其注。



 祠太社、帝社、太稷，常以歲二月八月二社日祠之。太祝令
 夕牲進熟，如郊廟儀。司空、太常、大司農三獻也。官有其注。周禮王親祭，漢以來，有司行事。漢安帝元初六年，立六宗祠於國西北戌城地，祠儀比泰社。日月將交會，太史上合朔。



 尚書先事三日，宣攝內外，戒嚴。摯虞《決疑》曰：「凡救蝕者，皆著赤幘，以助陽也。日將蝕，天子素服避正殿，內外嚴警，太史登靈臺，伺候日變。更伐鼓於門，聞鼓音，侍臣皆著赤幘，帶劍入侍。三臺令史以上，皆各持劍立其戶前。衛尉卿馳繞宮，伺察守備，
 周而復始。日復常，乃皆罷。」魯昭公十七年，六月朔，日有蝕之。祝史請所由，叔孫昭子曰：「日有蝕之，天子不舉樂，伐鼓於社；諸侯用敝於社，伐鼓於朝，禮也。」又以赤絲為繩繫社，祝史陳辭以責之。社，勾龍之神，天子之上公，故責之。合朔，官有其注。



 昔漢建安中，將王會，而太史上言正旦當日蝕，朝士疑會不。共詣尚書令荀文若諮之，時廣平計吏劉劭在坐，曰：「梓慎、裨灶，古之良史，猶占水火，錯失天時。《禮》諸侯旅見天子，入門不得終禮者四，日蝕在
 一。然則聖人垂制，不為變異豫廢朝禮者，或災消異伏，或推術謬誤也。」文若及眾人咸喜而從之，遂朝會如舊，日亦不蝕。劭由此顯名，魏史美而書之。魏高貴鄉公正元二年三月朔，太史奏日蝕而不蝕。晉文王時為大將軍，大推史官不驗之負。史官答曰；「合朔之時，或有日掩月，或有月掩日。月掩日，則蔽障日體，使光景有虧，故謂之日蝕；日掩月，則日於月上過，謂之陰不侵陽，雖交無變。日月相掩必食之理，無術以知，是以嘗禘郊社，日蝕
 則接祭，是亦前代史官不能審蝕也。自漢故事，以為日蝕必當於交。



 每至其時，申警百官，以備日變。故《甲寅詔》有備蝕之制，無考負之法。古來黃帝、顓頊、夏、殷、周、魯六歷，皆無推日蝕法，但有考課疏密而已。負坐之條，由本無術可課，非司事之罪。」乃止。



 晉武帝咸寧三年、四年，並以正旦合朔卻元會，改魏故事也。晉元帝太興元年四月合朔，中書侍郎孔愉奏曰：「《春秋》日有蝕之，天子伐鼓于社，攻諸陰也。



 諸侯伐鼓於朝，臣自攻也。案尚書符，若
 日有變，便伐鼓於諸門，有違舊典。」詔曰：「所陳有正義，輒敕外改之。」



 至康帝建元元年，太史上元日合朔，朝士復疑應卻會與否。庾冰輔政，寫劉劭議以示八坐，于時有謂劭為不得禮意，荀文若從之，是勝人之一失。故蔡謨遂著議非之曰：「劭論災消異伏，又以慎、灶猶有錯失，太史上言亦不必審，其理誠然也。



 而云聖人垂制，不為變異豫廢朝禮，此則謬矣。災祥之發，所以譴告人君，王者所重誡。故素服廢樂，退避正寢，百官降物，用幣伐鼓，躬
 親而救之。夫敬誡之事，與其疑而廢之，寧慎而行之。故孔子、老聃助葬於巷黨，以喪不見星而行，故日蝕而止柩，曰安知其不見星也。今史官言當蝕，亦安知其不蝕乎？夫子、老聃豫行見星之防，而劭廢之，是棄聖賢之成規也。魯桓公壬申有災，而以乙亥嘗祭，《春秋》譏之。災事既過，猶退懼未已，故廢宗廟之祭；況聞天眚將至，行慶樂之會，於禮乖矣。《禮記》所云『諸侯入門不得終禮者』，謂日官不豫言，諸侯既入，見蝕乃知耳；非先聞當蝕，而朝會
 不廢也。別此，可謂失其義指。劉劭所執者《禮記》也；夫子、老聃巷黨之事，亦《禮記》所言，復違而反之，進退無據。荀令所善，漢朝所從，遂使此言至今見稱，莫知其謬。後來君子，將擬以為式，故正之云爾。」於是冰從眾議，遂以卻會。至永和中，殷浩輔政，又欲從劉劭議不卻會。王彪之據咸寧、建元故事，又曰：「《禮》云，諸侯旅見天子，不得終禮而廢者四，自謂卒暴有之，非為先存其事而徼幸史官推術繆錯，故不豫廢朝禮也。」於是又從彪之，相承至今。



 耕籍之禮尚矣，漢文帝修之。及昭帝幼即大位，耕於鉤盾弄田。明帝永平十五年二月，東巡，耕於下邳。章帝元和三年正月北巡，耕於懷縣。魏三祖皆親耕籍。



 晉武帝泰始四年，有司奏始耕祠先農，可令有司行事。詔曰：「夫民之大事，在祀與農。是以古之聖王，躬耕帝籍，以供郊廟之粢盛，且以訓化天下。近代以來，耕籍止於數步中，空有慕古之名，曾無供祀訓農之實，而有百官車徒之費。今修千畝之制，當與群公卿士，躬稼穡之艱難，以帥先天
 下。主者詳具其制，并下河南處田地於東郊之南，洛水之北，平良中水者。若無官田，隨宜便換，不得侵民人也。」



 自此之後，其事便廢，史注載多有闕。止元、哀二帝，將修耕籍，賀循等所上注，及裴憲為胡中所定儀，又未詳允。



 元嘉二十年，太祖將親耕，以其久廢，使何承天撰定儀注。史學生山謙之已私鳩集，因以奏聞。乃下詔曰：「國以民為本，民以食為天。一夫輟耕，饑者必及。



 倉廩既實，禮節以興。自頃在所貧耗，家無宿積，陰陽暫偏，則人懷愁
 墊；年或不稔，而病乏比室。誠由政德未孚，以臻斯弊，抑亦耕桑未廣，地利多遺。宰守微化導之方，氓庶忘勤分之義。永言弘濟，明發載懷。雖制令亟下，終莫懲勸，而坐望滋殖，庸可致乎！有司其班宣舊條，務盡敦課。遊食之徒，咸令附業。考覈勤惰，行其誅賞；觀察能殿，嚴加黜陟。古者從時脈土，以訓農功，躬耕帝籍，敬供粢盛。



 仰瞻前王，思遵令典，便可量處千畝，考卜元辰。朕當親率百辟，致禮郊甸。庶幾誠素，獎被斯民。」於是斟酌眾條，造定圖
 注。先立春九日，尚書宣攝內外，各使隨局從事。司空、大農、京尹、令、尉，度宮之辰地八里之外，整制千畝，開阡陌。



 立先農壇於中阡西陌南，御耕壇於中阡東陌北。將耕，宿設青幕于耕壇之上。皇后帥六宮之人出種穜之種，付籍田令。耕日，太祝以一太牢告祠先農，悉如祠帝社之儀。孟春之月，擇上辛後吉亥日，御乘耕根三蓋車，駕蒼駟，青旂，著通天冠，青幘，朝服青袞，帶佩蒼玉。蕃王以下至六百石皆衣青。唯三臺武衛不耕，不改服章。



 車駕
 出，眾事如郊廟之儀。車駕至籍田，侍中跪奏：「尊降車。」臨壇，大司農跪奏：「先農已享，請皇帝親耕。」太史令贊曰：「皇帝親耕。」三推三反。於是群臣以次耕，王公五等開國諸侯五推五反，孤卿大夫七推七反，士九推九反。籍田令率其屬耕，竟畝，灑種，即櫌，禮畢。魏氏雖天子耕籍，其蕃鎮諸侯，並闕百畝之禮。晉武帝末，有司奏：「古諸侯耕籍百畝，躬秉耒耜，以奉社稷宗廟，以勸率農功。今諸王治國，宜修耕籍之義。」然未施行。宋太祖東耕後，乃班下州
 郡縣，悉備其禮焉。



 周禮，王后帥內外命婦，蠶於北郊。漢則東郊，非古也。魏則北郊，依周禮也。



 晉則西郊，宜是與籍田對其方也。魏文帝黃初七年正月，命中宮蠶于北郊。按韋誕《后蠶頌》，則于時漢注已亡，更考撰其儀也。及至晉氏，先蠶多采魏法。晉武帝太康六年，散騎常侍華嶠奏：「先王之制，天子諸侯親耕千畝，后夫人躬蠶桑。今陛下以聖明至仁，修先王之緒，皇后體資生之德，合配乾之義，而教道未
 先，蠶禮尚闕。以為宜依古式，備斯盛典。」詔曰：「古者天子親籍以供粢盛，后夫人躬蠶以備祭服。所以聿遵孝敬，明教示訓也。今籍田有制，而蠶禮不修。中間務多，未暇崇備。今天下無事，宜修禮以示四海。其詳依古典及近代故事，以參今宜。明年施行。」於是使侍中袁粲草定其儀。皇后采桑壇在蠶室西，帷宮中門之外，桑林在其東，先蠶壇在宮外門之外而東南。取民妻六人為蠶母。蠶將生，擇吉日，皇后著十二笄，依漢魏故事，衣青衣，乘油
 蓋雲母安車，駕六馬。女尚書著貂蟬，佩璽，陪乘，載筐鉤。公主、三夫人、九嬪、世婦、諸太妃、公太夫人、公夫人，及縣鄉君、郡公侯特進夫人、外世婦、命婦，皆步搖、衣青，各載筐鉤從。蠶桑前一日，蠶官生蠶著薄上。桑日，太祝令以一太牢祠先蠶。皇后至西郊，升壇，公主以下陪列壇東。皇后東面躬桑，采三條；諸妃公主各采五條；縣鄉君以下各采九條。悉以桑授蠶母。還蠶室。事訖，皇后還便坐，公主以下以次就位，設饗賜絹各有差。宋孝武大明四
 年，又修此禮。



 漢獻帝建安二十二年，魏國作泮宮于鄴城南。魏文帝黃初五年，立太學於洛陽。



 齊王正始中，劉馥上疏曰：「黃初以來，崇立太學，二十餘年，而成者蓋寡。由博士選輕，諸生避役，高門子弟，恥非其倫，故無學者。雖有其名，而無其實；雖設其教，而無其功。宜高選博士，取行為人表，經任人師者，掌教國子。依遵古法，使二千石以上子孫，年從十五，皆入太學。明制黜陟，陳榮辱之路。」不從。晉武帝
 泰始八年，有司奏：「太學生七千餘人，才任四品，聽留。」詔：「已試經者留之，其餘遣還郡國。大臣子弟堪受教者，令入學。」咸寧二年，起國子學。蓋《周禮》國之貴遊子弟所謂國子，受教於師氏者也。太康五年，修作明堂、辟雍、靈臺。



 孫休永安元年，詔曰：「古者建國，教學為先。所以導世治性，為時養器也。自建興以來，時事多故，吏民頗以目前趨務，棄本就末，不循古道。夫所尚不淳，則傷化敗俗。其按舊置學官，立《五經》博士，覈取應選，加其寵祿。科見史
 之中及將吏子弟有志好者，各令就業。一歲課試，差其品第，加以位賞。使見之者樂其榮，聞之者羨其譽。以淳王化，以隆風俗。」於是立學。



 元帝為晉王，建武初，驃騎將軍王導上疏：夫治化之本，在於正人倫。人倫之正，存乎設庠序。庠序設而五教明，則德化洽通，彞倫攸敘，有恥且格也。父子兄弟夫婦長幼之序順，而君臣之義固矣。《易》所謂正家而天下定者也。故聖王蒙以養正，少而教之，使化沾肌骨，習以成性，有若自然，日遷善遠罪，而不
 自知。行成德立，然後裁之以位，雖王之嫡子，猶與國子齒，使知道而後貴。其取才用士，咸先本之于學。故《周禮》，鄉大夫「獻賢能之書于王，王拜而受之」。所以尊道而貴士也。人知士之所貴，由乎道存；則退而修其身，修其身以及其家，正家以及於鄉，學於鄉以登於朝。反本復始，各求諸己，敦素之業著，浮偽之道息，教使然也。故以之事君則忠，用之蒞下則仁，即孟軻所謂「未有仁而遺其親，義而後其君者也」。



 自頃皇綱失統，禮教陵替，頌聲不
 興，于今二紀。《傳》曰：三年不為禮，禮必壞；三年不為樂，樂必崩」。而況如此其久者乎？先進漸忘揖讓之容，後生唯聞金革之響。干戈日尋，俎豆不設，先王之道彌遠，華偽之風遂滋，非所以習民靖俗，端本抑末之謂也。殿下以命世之資，屬當傾危之運，禮樂征伐，翼成中興，將滌穢蕩瑕，撥亂反正。誠宜經綸稽古，建明學校；闡揚六藝，以訓後生，使文武之道，墜而復興。方今《小雅》盡廢，戎虜扇熾，節義陵遲，國恥未雪。忠臣義士，所以扼腕拊心；禮樂
 政刑，當並陳以俱濟者也。茍禮義膠固，純風載洽，則化之所陶者廣，而德之所被者大，義之所屬者深，而威之所震者遠矣。由斯而進，則可朝服濟河，使帝典闕而復補，王綱弛而更張；饕餮改情，獸心革面，揖讓而蠻夷服，緩帶而天下從，得乎其道者，豈難也哉！故有虞舞干戚而三苗化，魯僖作泮宮而淮夷平，桓、文之霸，皆先教而後戰。今若聿遵前典，興復教道，使朝之子弟，並入于學，立德出身者咸習之而後通。德路開而偽塗塞，則其化
 不肅而成，不嚴而治矣。選明博修禮之士以為之師，隆教貴道，化成俗定，莫尚於斯也。



 散騎常侍戴邈又上表曰：臣聞天道之所運，莫大於陰陽；帝王之至務，莫重於禮學。是以古之建國，教學為先。國有明堂辟雍之制，鄉有庠序黌校之儀，皆所以抽導幽滯，啟廣才思，蓋以六四有《困》《蒙》之吝，君子大養正之功也。昔仲尼列國之大夫耳，興禮修學於洙、泗之間，四方髦俊，斐然向風，受業身通者七十餘人。自茲以來，千載寂漠。



 豈天下小於魯
 國，賢哲乏於曩時？厲與不厲故也。



 自頃遭無妄之禍，社稷有綴旒之危；寇羯飲馬於長江，凶狡虎步於萬里，遂使神州蕭條，鞠為茂草；四海之內，人跡不交。霸主有旰食之憂，黎民懷荼毒之痛，戎首交并于中原，何遽籩豆之事哉！然「三年不為禮，禮必壞；三年不為樂，樂必崩」。況曠載累紀，如此之久邪！今末進後生，目不睹揖讓升降之禮，耳不聞鐘鼓管弦之音，文章散滅胡馬之足，圖讖無復孑遺於世。此蓋聖達之所深悼，有識之所咨嗟也。
 夫治世尚文，遭亂尚武，文武迭用，久長之道。譬之天地昏明之術，自古以來，未有不由之者也。今以天下未一，非興禮學之時，此言似是而非。夫儒道深奧，不可倉卒而成，古之俊乂，必三年而通一經。比須寇賊清夷，天下平泰，然後修之，則功成事定，誰與制禮作樂者哉！又貴遊之子，未必有斬將搴旗之才，亦未有從軍征戍之役，不及盛年講肄道義，使明珠加瑩磨之功，荊、隨發采琢之美，不亦良可惜乎！



 愚以世喪道久，民情玩於所習，純風日
 去，華競日彰，猶火之消膏而莫之覺也。



 今天地造始，萬物權輿，聖朝以神武之德，值革命之運，蕩近世之流弊，繼千載之絕軌，篤道崇儒，創立大業。明主唱之於上，宰輔篤之於下，夫上之所好，下必有過之者焉。是故雙劍之節崇，而飛白之俗成；挾琴之容飾，而赴曲之和作。君子之德風，小人之德草，實在所以感之而已。臣以暗淺，不能遠識格言，謂宜以三時之隙，漸就經始。



 太興初，議欲修立學校，唯《周易》王氏、《尚書》鄭氏、《古文》孔氏、《毛詩》、《周
 官》、《禮記》、《論語》、《孝經》鄭氏、《春秋左傳》杜氏、服氏，各置博士一人。其《儀禮》、《公羊》、《穀梁》及鄭《易》，皆省不置博士。太常荀崧上疏曰：臣聞孔子有云，「才難，不其然乎」。自喪亂以來，經學尤寡。儒有席上之珍，然後能弘明道訓。今處學則闕朝廷之秀，仕朝則廢儒學之美。昔咸寧、太康、元康、永嘉之中，侍中、常侍、黃門之深博道奧，通洽古今，行為世表者，領國子博士。



 一則應對殿堂，奉酬顧問；二則參訓門子，以弘儒學；三則祠、儀二曹，及太常之職，以得藉用
 質疑。今皇朝中興，美隆往初，宜憲章令軌，祖述前典。世祖武皇帝聖德欽明，應運登禪，受終于魏。崇儒興學，治致升平。經始明堂，營建辟雍，告朔班政，鄉飲大射，西閣東序，圖書禁籍，臺省有宗廟太府金墉故事，太學有《石經》《古文》。先儒典訓，賈、馬、鄭、杜、服、孔、王、何、顏、尹之徒，章句傳注眾家之學，置博士十九人。九州之中，師徒相傳，學士如林，猶是選張華、劉寔居太常之官，以重儒教。



 《傳》稱「孔子沒而微言絕，七十子終而大義乖」。自頃中夏殄瘁，
 講誦遏密，斯文之道，將墜于地。陛下聖哲龍飛，闡弘祖烈，申命儒術，恢崇道教，樂正《雅》、《頌》，於是乎在。江、揚二州，先漸聲教，學士遺文，於今為盛；然方之疇昔，猶千之一也。臣學不章句，才不弘道，階緣光寵，遂忝非服。方之華、實，儒風邈遠；思竭駑駘，庶增萬分，願斯道隆於百代之上，搢紳詠於千載之下。



 伏聞節省之制，皆三分置二，博士舊員十有九人，今五經合九人。準古計今，猶未中半。九人以外，猶宜增四。願陛下萬機餘暇，時垂省覽。《周易》
 一經，有鄭玄注，其書根源，誠可深惜，宜為鄭《易》博士一人。《儀禮》一經，所謂曲禮，鄭玄於《禮》特明，皆有證據，宜置鄭《儀禮》博士一人。《春秋公羊》，其書精隱，明於斷獄，宜置博士一人。《穀梁》簡約隱要，宜存於世，置博士一人。昔周之衰，下陵上替，臣弒其君，子弒其父；上無天子，下無方伯；善者誰賞，惡者誰罰，綱紀亂矣。孔子懼而作《春秋》，諸侯諱石，懼犯時禁，是以微辭妙旨，義不顯明，故曰「知我者其唯《春秋》，罪我者其唯《春秋》。」時左丘明、子夏造膝親
 受，無不精究。孔子既沒，微言將絕，於是丘明退撰所聞而為之《傳》。其書善禮，多膏腴美辭；張本繼末，以發明經意，信多奇偉，學者好之。儒者稱公羊高親受子夏，立於漢朝，辭義清俊，斷決明審，多可採用，董仲舒之所善也。穀梁赤師徒相傳，暫立於漢，時劉向父子，漢之名儒，猶執一家，莫肯相從。其書文清約，諸所發明，或是《左氏》、《公羊》所不載，亦足有所訂正，是以《三傳》並行於先代，通才未能孤廢。今去聖久遠，斯文將墜，與其過廢，寧過而立也。
 臣以為《三傳》雖同一《春秋》，而發端異趣。案如三家異同之說，義則戰爭之場，辭亦劍戟之鋒，於理不可得共。博士宜各置一人，以傳其學。



 元帝詔曰：「崧表如此，皆經國大務，而為治所由。息馬投戈，猶可講藝。今雖日不暇給，豈忘本而道存邪！可共博議之。」有司奏宜如崧表。詔曰：「《穀梁》膚淺，不足立博士。餘如所奏。」會王敦之難，事不施行。



 成帝咸康三年，國子祭酒袁環、太常馮懷又上疏曰：臣聞先王之教也，崇典訓，明禮學，以示後生，道萬物之
 性，暢為善之道也。



 宗周既興，文史載煥，端委治於南蠻，頌聲逸於四海。故延州入聘，聞《雅》音而嗟咨；韓起適魯，觀《易》象而歎息。何者？立人之道，於此為首也。孔子恂恂，道化洙、泗；孟軻皇皇，誨誘無倦。是以仁義之聲，于今猶存，禮讓之風，千載未泯。



 疇昔陵替，喪亂屢臻，儒林之教暫頹，庠序之禮有闕。國學索然，墳卷莫啟，有心之徒，抱志無由。昔魏武身親介胄，務在武功，猶尚息鞍披覽，投戈吟詠，以為世之所須者，治之本宜崇。況今陛下以聖
 明臨朝，百官以虔恭蒞事，朝野無虞，江外靜謐。如之何泱泱之風，漠焉無聞；洋洋之美，墜於聖世乎！古人有言，《詩》《書》義之府，禮樂德之則。實宜留心經籍，闡明學義，使諷頌之音，盈於京室；味道之賢，典謨是詠，豈不盛哉！



 疏奏，帝有感焉。由是議立國學，徵集生徒，而世尚莊、老，莫肯用心儒訓。



 穆帝永和八年，殷浩西征，以軍興罷遣，由此遂廢。征西將軍庾亮在武昌，開置學官。教曰：人情重交而輕財，好逸而惡勞。學業致苦，而祿答未厚，由捷徑
 者多，故莫肯用心。洙、泗邈遠，《風》、《雅》彌替，後生放任，不復憲章典謨；臨官宰政者，務目前之治，不能閑以典誥。遂令《詩》、《書》荒塵，頌聲寂漠，仰瞻俯省，能弗歎慨！自胡夷交侵，殆三十年矣。而未革面響風者，豈威武之用盡，抑文教未洽，不足綏之邪？昔魯秉周禮，齊不敢侮；范會崇典，晉國以治。楚、魏之君，皆阻帶山河，憑城據漢，國富民殷，而不能保其強大，吳起、屈完所以為歎也。由此言之，禮義之固，孰與金城湯池？季路稱攝乎大國之間，加之以
 師旅，因之以饑饉，為之三年，猶欲行其義方。況今江表晏然，王道隆盛，而不能弘敷禮樂，敦明庠序，其何以訓彞倫而來遠人乎！魏武帝於馳鶩之時，以馬上為家，逮于建安之末，風塵未弭。然猶留心遠覽，大學興業，所謂顛沛必於是，真通才也。



 今使三時既務，五教並修，軍旅已整，俎豆無廢，豈非兼善者哉！便處分安學校處所，籌量起立講舍。參佐大將子弟，悉令入學，吾家子弟，亦令受業。四府博學識義通涉文學經綸者，建儒林祭酒，使
 班同三署，厚其供給；皆妙選邦彥，必有其宜者，以充此舉。近臨川、臨賀二郡，並求修復學校，可下聽之。若非束修之流，禮教所不及，而欲階緣免役者，不得為生。明為條制，令法清而人貴。



 又繕造禮器俎豆之屬，將行大射之禮。亮尋薨，又廢。



 孝武帝太元九年，尚書謝石又陳之曰：立人之道，曰仁與義。翼善輔性，唯禮與學。雖理出自然，必須誘導。故洙、泗闡弘道之風，《詩》、《書》垂軌教之典。敦《詩》悅《禮》，王化以斯而隆；甄陶九流，群生於是乎穆。世不
 常治，道亦時亡。光武投戈而習誦，魏武息馬以修學，懼墜斯文，若此之至也。大晉受命，值世多陰。雖聖化日融，而王道未備。庠序之業，或廢或興。遂令陶鑄闕日用之功，民性靡素絲之益，亹亹玄緒，翳焉莫抽，臣所以遠尋伏念，寤寐永歎者也。今皇威遐震，戎車方靜，將灑玄風於四區，導斯民於至德。豈可不弘敷禮樂，使煥乎可觀！請興復國學，以訓胄子；班下州郡，普修鄉校。雕琢琳琅，和寶必至；大啟群蒙，茂茲成德。匪懈于事，必由之以通，
 則人競其業，道隆學備矣。



 烈宗納其言。其年，選公卿二千石子弟為生，增造廟屋一百五十五間。而品課無章，士君子恥與其列。國子祭酒殷茂言之曰：臣聞弘化正俗，存乎禮教，輔性成德，必資於學。先王所以陶鑄天下，津梁萬物，閑邪納善，潛被於日用者也。故能疏通玄理，窮綜幽微，一貫古今，彌綸治化。



 且夫子稱回，以好學為本；七十希仰，以善誘歸宗。《雅》、《頌》之音，流詠千載。聖賢之淵範，哲王所同風。



 自大晉中興，肇基江左，崇明學校，修
 建庠序，公卿子弟，並入國學。尋值多故，訓業不終。陛下以聖德玄一，思隆前美，順通居方，導達物性，興復儒肆，僉與後生。自學建彌年，而功無可名。憚業避役，就存者無幾；或假託親疾，真偽難知，聲實渾亂，莫此之甚。臣聞舊制，國子生皆冠族華胄，比列皇儲。而中者混雜蘭艾，遂令人情恥之。子貢去朔之餼羊，仲尼猶愛其禮。況名實兼喪，面牆一世者乎！若以當今急病，未遑斯典，權宜停廢者，別一理也。若其不然，宜依舊準。竊謂群臣內外，
 清官子姪，普應入學，制以程課。今者見生，或年在扞格，方圓殊趣，宜聽其去就，各從所安。所上謬合，乞付外參議。



 烈宗下詔褒納，又不施行。朝廷及草萊之人有志於學者，莫不發憤歎息。清河人李遼又上表曰：「臣聞教者，治化之本，人倫之始，所以誘達群方，進德興仁，譬諸土石，陶冶成器。雖復百王殊禮，質文參差，至於斯道，其用不爽。自中華湮沒，闕里荒毀，先王之澤寢，聖賢之風絕。自此迄今，將及百年。造化有靈，否終以泰，河、濟夷徙，海、
 岱清通，黎庶蒙蘇，鳧藻奮化。而典訓弗敷，《雅》、《頌》寂蔑，久凋之俗，大弊未改。非演迪斯文，緝熙宏猷，將何以光贊時邕，克隆盛化哉！事有如賒而實急，此之謂也。亡父先臣回，綏集邦邑，歸誠本朝。以太元十年，遣臣奉表。路經闕里，過覲孔廟，庭宇傾頓，軌式頹弛，萬世宗匠，忽焉淪廢；仰瞻俯慨，不覺涕流。既達京輦，表求興復聖祀，修建講學。至十四年十一月十七日，奉被明詔，採臣鄙議，敕下兗州魯郡，準舊營飾。故尚書令謝石令臣所須列上，
 又出家布，薄助興立。故鎮北將軍譙王恬版臣行北魯縣令，賜許供遣。二臣薨徂，成規不遂。陛下體唐堯文思之美，訪宣尼善誘之勤，矜荒餘之凋昧，愍聲教之未浹。愚謂可重符兗州刺史，遂成舊廟，蠲復數戶，以供掃灑。并賜給《六經》，講立庠序，延請宿學，廣集後進，使油然入道，發剖琢之功。運仁義以征伐，敷道德以服遠，何招而不懷，何柔而不從！所為者微，所弘甚大。臣自致身輦轂，于今八稔，違親轉積，夙夜匪寧。振武將軍何澹之今震
 捍三齊，臣當隨反。裴回天邑，感戀罔極。乞臣表付外參議。」又不見省。



 宋高祖受命，詔有司立學，未就而崩。太祖元嘉二十年，復立國子學，二十七年廢。魏高貴鄉公甘露二年，車駕親率群司行養老之禮於太學。於是王祥為三老，鄭小同為五更。今無其注，然漢禮具存也。



 晉武帝泰始六年十二月，帝臨辟雍，行鄉飲酒之禮。詔
 曰：「禮儀之廢久矣，乃今復講肄舊典。賜太常絹百匹，丞、博士及學生牛酒。」咸寧三年，惠帝元康九年，復行其禮。魏齊王正始中，齊王每講經，使太常釋奠先聖先師於避雍，弗躬親。



 晉惠帝、明帝之為太子，及愍懷太子講經竟，並親釋奠於太學。太子進爵於先師，中庶子進爵於顏淵。元帝詔曰：「吾識太子此事，祠訖便請王公以下者，昔在洛時，嘗豫清坐也。」成、穆、孝武三帝，亦皆親釋奠。孝武時，以太學在水南縣遠，有司議依升平元年，於中堂
 權立行太學。于時無復國子生，有司奏：「應須二學生百二十人。太學生取見人六十，國子生權銓大臣子孫六十人，事訖罷。」奏可。釋奠禮畢，會百官六品以上。元嘉二十二年，太子釋奠，採晉故事，官有其注。祭畢，太祖親臨學宴會，太子以下悉豫。



 兵者，守國之備。孔子曰：「以不教民戰，是謂棄之。」兵，凶事，不可空設，因搜狩而習之。而凡師出曰治兵，入曰振旅，皆戰陳之事。辨鼓鐸鐲鐃之用，以教坐作進退疾徐疏數
 之節，遂以搜田。獻禽以祭社。仲夏教茇舍，如振旅之陳，遂以苗田，如搜之法。獻禽以享礿。仲秋教治兵，如振旅之陳，遂以獮田。如搜之法，致禽以祀方。仲冬教大閱，遂以狩田。獻禽以享蒸。搜者，搜索取其不孕者也。苗者，為苗除害而已。獮者，殺也。從秋氣所殺多也。狩者，冬物畢成，獲則取之，無所擇也。



 漢儀，立秋日，郊禮畢，始揚威武，斬牲於郊，以薦陵廟，名曰貙劉。其儀，乘輿御戎路，白馬朱鬣，躬執弩射牲。太宰令以獲車送陵廟。於是乘輿還
 宮，遣使以束帛賜武官，肄孫、吳兵法戰陳之儀，率以為常。至獻帝建安二十一年，魏國有司奏：「古四時講武，皆於農隙。漢西京承秦制，三時不講，唯十月都試。今兵革未偃，士民素習，可無四時講武。但以立秋擇吉日大朝車騎，號曰治兵。上合禮名，下承漢制。」奏可。是冬，治兵。魏王親金鼓以令進退。



 延康元年，魏文帝為魏王，是年六月立秋，治兵于東郊，公卿相儀。王御華蓋，親令金鼓之節。
 明帝太和元年十月，治兵于東郊。晉武帝泰始四年、九年、咸寧元年、太康四年、六年冬，皆自臨宣武觀，大習眾軍，然不自令進退也。自惠帝以後，其禮遂廢。元帝太興四年，詔左右衛及諸營教習，依大習儀作鴈羽仗。成帝咸和中，詔內外諸軍戲兵於南郊之場，故其地因名鬥場。自後蕃鎮桓、庾諸方伯，往往閱習，然朝廷無事焉。



 太祖在位，依故事肄習眾軍，兼用漢、魏之禮。其後以時講武於宣武堂。元嘉二十五年閏二月，大搜於
 宣武場，主胄奉詔列奏申攝，克日校獵，百官備辦。設行宮殿便坐武帳於幕府山南岡，設王公百官便坐幔省如常儀，設南北左右四行旌門；建獲旗以表獲車。殿中郎一人典獲車，主者二人收禽，吏二十四人配獲車。備獲車十二兩。校獵之官著褲褶。有帶武冠者，脫冠者上纓。二品以上擁刀，備槊、麾幡，三品以下帶刀。皆騎乘。將領部曲先獵一日，遣屯布圍。領軍將軍一人督右甄；護軍一人督左甄；大司馬一人居中，董正諸軍，悉受節度。
 殿中郎率獲車部曲，在司馬之後。尚書僕射、都官尚書、五兵尚書、左右丞、都官諸曹郎、都令史、都官諸曹令史幹、蘭臺治書侍御史令史、諸曹令史幹，督攝糾司，校獵非違。至日，會於宣武場，列為重圍。設留守填街位於雲龍門外內官道北，外官道南，以西為上。設從官位於雲龍門內大官階北，小官階南，以西為上。設先置官位於行止車門外內官道西，外官道東，以北為上。設先置官還位於廣莫門外道之東西，以南為上。校獵日平旦，正直侍中奏嚴。
 上水一刻，奏：「搥一鼓。」為一嚴。上水二刻，奏：「搥二鼓。」為再嚴。殿中侍御史奏開東中華雲龍門，引仗為小駕鹵簿。百官非校獵之官，著朱服，集列廣莫門外。應還省者還省。留守填街後部從官就位；前部從官依鹵簿；先置官先行。上水三刻，奏：「搥三鼓。」為三嚴。上水四刻，奏：「外辦。」正次直侍中、散騎常侍、給事黃門侍郎、軍校劍履進夾上皞。正直侍郎負璽，通事令史帶龜印中書之印。上水五刻，皇帝出，著黑介幘單衣，乘輦。正直侍中負璽陪乘，不
 帶劍。殿中侍御史督攝黃麾以內。次直侍中、次直黃門侍郎護駕在前。又次直侍中佩信璽、行璽，與正直黃門侍郎從護駕在後。不鳴鼓角，不得喧譁，以次引出，警蹕如常儀。東駕出，騶贊，陛者再拜。皇太子入守。車駕將至，威儀唱：「引先置前部從官就位。」再拜。車駕至行殿前回輦，正直侍中跪奏：「降輦。」次直侍中稱制曰：「可。」正直侍中俯伏起。皇帝降輦登御坐，侍臣升殿。直衛鈒戟虎賁，旄頭文衣，鶡尾，以次列階。正直侍中奏：「解嚴。」先置從駕百
 官還便坐幔省。



 帝若躬親射禽，變御戎服，內外從官以及虎賁悉變服，如校獵儀。鈒戟抽鞘，以備武衛。黃麾內官，從入圍裏。列置部曲，廣張甄圍，旗鼓相望，銜枚而進。甄周圍會，督甄令史奔騎號法施令曰：「春禽懷孕，搜而不射；鳥獸之肉不登於俎，不射；皮革齒牙骨角毛羽不登於器，不射。」甄會。大司馬鳴鼓蹙圍，眾軍鼓噪警角，至宣武場止。大司馬屯北旌門；二甄帥屯左右旌門；殿中中郎率獲車部曲入次北旌門內之右。皇帝從南旌門入射
 禽。謁者以獲車收載，還陳於獲旗北。王公以下以次射禽，各送詣獲旗下，付收禽主者。事畢，大司馬鳴鼓解圍復屯，殿中郎率其屬收禽，以實獲車，充庖廚。列言統曹正廚，置尊酒俎肉于中逵，以犒饗校獵眾軍。



 至晡，正直侍中量宜奏嚴，從官還著朱服，鈒戟復鞘。再嚴，先置官先還。三嚴後二刻，正直侍中奏：「外辦。」皇帝著黑介幘單衣。正次直侍中、散騎常侍、給事黃門侍郎、軍校進夾御坐。正直侍中跪奏：「還宮。」次直侍中稱制曰：「可。」



 正直侍中
 俯伏起。乘輿登輦還，衛從如常儀。大司馬鳴鼓散屯，以次就舍。車駕將至，威儀唱：「引留守填街先置前部從官就位。」再拜。車駕至殿前回輦，正直侍中跪奏：「降輦。」次直侍中稱制曰：「可。」正直侍中俯伏起。乘輿降入。正直次直侍中、散騎常侍、給事黃門侍郎、散騎侍郎、軍校從至皞，亦如常儀。正直侍中奏：「解嚴。」內外百官拜表問訊如常儀，訖，罷。



\end{pinyinscope}