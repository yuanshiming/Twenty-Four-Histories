\article{卷四十一列傳第一　后妃}

\begin{pinyinscope}

 帝祖母號
 太皇太后，母號皇太后，妃號皇后，漢舊制也。晉武帝採漢、魏之制，置貴嬪、夫人、貴人，是為三夫人，位視三公。淑妃、淑媛、淑儀、修華、修容、修儀、婕妤、容華、充華，是為九嬪，位視九卿。其餘有美人、才人、中才人，爵視千石以下。高祖受命，省二才人，其餘仍用晉制。貴
 嬪，魏文帝所制。夫人，魏武帝初建魏國所制。貴人，漢光武所
 製。
 淑妃，魏明帝所制。淑媛，魏文帝所制。



 淑儀、修華，晉武帝所制。修容，魏文帝所制。修儀，魏明帝所制。婕妤、容華，前漢舊號。充華，晉武帝所制。美人，漢光武所制。世祖孝建三年，省夫人、修華、修容，置貴妃，位比相國；進貴嬪，位比丞相；貴人，位比三司，以為三夫人。又置昭儀、昭容、昭華，以
 代修華、修儀、修容。又置中才人、充衣，以為散位。昭儀，漢元帝所制。昭容，世祖所制。昭華，魏明帝所制。中才人，晉武帝所制。充衣，前漢舊制。太宗泰始元年，省淑妃、昭華、中才人、充衣，復置修華、修儀、修容、才人、良人。三年，又省貴人，置貴姬，以備三夫人之數。又置昭華，增淑容、承徽、列榮。以淑媛、淑儀、淑容、昭華、昭儀、昭容、修華、修儀、修容為九嬪。婕妤、容華、充華、承徽、列榮凡五職，班亞九嬪。美人、中才人、才人三職為散役。其後太宗留心後房，擬外百官，備
 位置內職。列其名品于後。


後宮通尹，準錄尚書，紫極戶主，光興戶主。官品第一
 \gezhu{
  各置一人，並銓六宮}
 。



 後宮列敘，準尚書令，銓六宮。紫極中監尹，銓六宮。光興中監尹，銓六宮。


宣融戶主，銓六宮。
 紫極房帥，置一人。光興房帥，置一人。官品第二
 \gezhu{
  各置一人}
 。


後宮司儀，準左僕射，銓人士。後宮司政，準右僕射，銓人士。參議女林，準銀青光祿，銓人士。中臺侍御尹，銓六宮。宣融便殿中監尹，銓六宮。
 採藝房主，銓六宮。南房主，銓六宮。中藏女典，銓六宮。典坊，銓六宮。樂正，銓六宮。內保，銓人士。學林祭酒，銓人士。昭陽房帥，置一人。
 徽音房帥，置一人。宣融房帥，置一人。官品第三
 \gezhu{
  各置一人}
 。


後宮都掌治職，置二人
 \gezhu{
  準左右丞，位比尚書，銓人士}
 。後宮殿中治職，置一人
 \gezhu{
  準左民尚書，銓人士}
 。後宮源典治職，置一人
 \gezhu{
  準祠部尚書，銓人士}
 。


後宮穀帛治職，置一人
 \gezhu{
  準度支尚書}
 。中傅，置一人
 \gezhu{
  銓人士}
 。
 後宮校事女史，置一人
 \gezhu{
  銓人士}
 。紫極中監女史，置一人
 \gezhu{
  銓人士}
 。光興中監女史，置一人
 \gezhu{
  銓人士}
 。紫極房參事，置人無定數
 \gezhu{
  銓人士。有限外}
 。宣融房參事，置人無定數
 \gezhu{
  銓人士。有限外}
 。中臺侍御奏案女史，置一人
 \gezhu{
  銓人士}
 。贊樂女史，置一人
 \gezhu{
  銓人士}
 。中訓女史，置一人
 \gezhu{
  銓人士}
 。
 女祝史，置一人。紫極中監典，置一人。光興中監典，置一人。典樂帥，置人無定數
 \gezhu{
  有限外}
 。紫極房廉帥祭酒，置一人。光興房廉帥祭酒，置一人。宣融房廉帥祭酒，置一人。官品第四。


後宮通關參事，置一人。景德房參事，置人無定數
 \gezhu{
  銓人士}
 。采藝房參事。


置人無定數
 \gezhu{
  銓人士}
 。南房參事，置人無定數
 \gezhu{
  銓人士}
 。內房參事，置一人
 \gezhu{
  銓人士}
 。校學女史，置一人
 \gezhu{
  銓人士}
 。後宮中房帥，置二人。後宮源典帥，置二人。
 後宮穀帛帥，置二人。中臺帥，置一人。中臺侍御起居帥，置二人。中臺侍御詔誥帥，置二人。斯男房帥，置一人。宣豫房帥，置一人。景德房帥，置一人。


采藝房帥，置一人。
 中藏帥，置一人。內坊帥，置一人。南房帥，置一人。外華房帥，置一人。招慶房帥，置一人。紫極諸房廉帥，置人無定數
 \gezhu{
  有限外}
 。紫極中監省帥，置一人。紫極殿帥，置六人。
 光興殿帥，置四人。徽音監帥，置一人。徽章監帥，置一人。宣融便殿中監典，置一人。清商帥，置人無定數。總章帥，置人無定數。左西章帥，置人無定數。右西章帥，置人無定數。
 中廚師，置一人。官品第五。


中臺侍御執衛，置人無定數。中臺侍御監閨帥，置二人。中臺侍御監司帥，置二人。宣融便殿帥，置一人。永巷帥，置一人。後宮都掌內史，置二人。
 後宮殿中內史，置一人。後宮源典內史，置一人。後宮穀帛內史，置二人。後宮監臨內史，置二人。中臺侍御執法內史，置一人。中臺侍御典內史，置二人。中臺侍御節度內史，置二人。中臺侍御應內史，置六人。
 紫極房內史，置一人。光興房內史，置一人。助教，置一人。彩製帥，置人無定數。裝飾帥，置人無定數。繡帥，置人無定數。織帥，置人無定數。學林館帥，置一人。
 宮閨帥，置一人。教堂帥，置人無定數，
 \gezhu{
  有限外}
 。監解帥，置人無定數。累室帥，置人無定數。行病帥，置人無定數。官品第六。



 合堂帥，置二人。御清帥，置一人。
 監夜帥，置一人。諸房禁防，置人無定數。



 三廂禁防，置三人。諸房廚帥，各置一人。中廚廉，置三人。應閨，置六人。諸應閣，置人無定數。宮閨史，置一人。
 官品第七。



 諸房中掾，各置一人。中藏掾，各置二人。比五品敕吏。



 紫極供殿直倀。光興供殿直倀。總章伎倀。侍御扶持。
 主衣。準二衛五品，敕吏比六品。


供殿左右。
 \gezhu{
  紫極置二十人。光興置十人。}



 左右守藏，置四人。



 典樂人。比諸房禁防。



 作倀。比王官。


供殿給使。
 \gezhu{
  紫極置二十人。光興置十人}
 。



 典殿，置人無定數。比官人。



 紫極三廂給事，置十人。



 全堂給使，置五人。



 宮閨給使，置六人。比房。



 孝穆趙皇后，諱安宗，下邳僮人也。祖彪，字世範，治書侍御
 史。父裔，字彥胄，平原太守。后以晉穆帝升平四年嬪孝皇，晉哀帝興寧元年四月二日生高祖。其日，后以產疾殂於丹徒官舍，時年二十一。葬晉陵丹徒縣東鄉練璧里雩山。宋初追崇號謚，陵曰興寧。



 永初二年，有司奏曰：「大孝之德，盛於榮親。一人有慶，光被萬國。是以靈文寵於西京，壽張顯於隆漢。故平原太守趙裔、故洮陽令蕭卓，並外屬尊戚，不逮休寵。臣等仰述聖思，遠稽舊章，並可追贈光祿大夫，加金章紫綏。裔命婦孫可豫章郡建
 昌縣君，卓命婦趙可吳郡壽昌縣君。」孫氏，東莞人也。其年，又詔曰：「推恩之禮，在情所同。故內樹宗子，外崇后屬，爰自漢、魏，咸遵斯典。外祖趙光祿、蕭光祿，名器雖隆，茅土未建，並宜追封開國縣侯，食邑五百戶。」於是追封裔臨賀縣侯。裔長子宣之，仕至江乘令。蚤卒，無子，以弟孫襲之繼宣之紹封。



 襲之卒，子祖憐嗣。齊受禪，國除。宣之弟倫之，自有傳。



 孝懿蕭皇后，諱文壽，蘭陵蘭陵人也。祖亮，字保祚，侍御
 史。父卓，字子略，洮陽令。孝穆后殂，孝皇帝娉后為繼室，生長沙景王道憐、臨川烈武王道規。義熙七年，拜豫章公太夫人。高祖為宋王，又加太妃之號。高祖以十二年北伐，仍停彭城、壽陽，至元熙二年入朝，因受晉禪；在外凡五年，后常留東府。高祖踐阼，有司奏曰：「臣聞道積者慶流，德洽者禮備。故祗敬表於崇高，嘉號彰於盛典。伏惟太妃母儀之德，化穆不言，保翼之訓，光被洪業。雖幽明同慶，而稱謂未窮。稽之前代，禮有恒準，宜式遵舊章，
 允副群望。臣等請上宋王太后號皇太后。」故有司奏猶稱太妃也。



 上以恭孝為行，奉太后素謹，及即大位，春秋已高，每旦入朝太后，未嘗失時刻。



 少帝即位，加崇曰太皇太后。景平元年，崩於顯陽殿，時年八十一。遺令曰：「孝皇背世五十餘年，古不祔葬。且漢世帝后陵皆異處，今可於塋域之內，別為一壙。孝皇陵墳本用素門之禮，與王者制度奢儉不同，婦人禮有所從，可一遵往式。」



 乃開別壙，與興寧陵合墳。初，高祖微時，貧約過甚。孝皇之殂，葬禮多
 闕；高祖遺旨，太后百歲後不須祔葬。至是故稱后遺旨施行。



 卓，初與趙裔俱贈金紫光祿大夫，又追封封陽縣侯，妻下邳趙氏封吳郡壽昌縣君。卓子源之襲爵，源之見子《思話傳》。



 武敬臧皇后，諱愛親，東莞人也。祖汪，字山甫，尚書郎。父俊，字宣乂，郡功曹。后適高祖，生會稽宣長公主興弟。高祖以儉正率下，后恭謹不違。及高祖興復晉室，居上相之重，而后器服粗素，不為親屬請謁。義熙四年正月甲
 午，殂於東城，時年四十八。追贈豫章公夫人，還葬丹徒。高祖臨崩，遺詔留葬京師，於是備法駕，迎梓宮祔葬初寧陵。



 宋初，追贈俊金紫光祿大夫，妻高密叔孫氏封遷陵永平鄉君。俊子燾，燾弟熹，熹子質，自有傳。



 武帝張夫人，諱闕，不知何郡縣人也。義熙初，得幸高祖，生少帝，又生義興恭長公主惠媛。永初元年，拜為夫人。少帝即位，有司奏曰：「臣聞嚴親敬始，所因者本，充孝之道，由中被外。伏惟夫人德並坤元，徽音光劭，發祥兆慶，
 誕啟聖明。宜崇極徽號，允備盛則。從《春秋》母以子貴之義，遵漢、晉推愛之典，謹上尊號為皇太后，宮曰永樂。」少帝既廢，太后還璽紱，隨居吳縣。太祖元嘉元年，拜營陽王太妃。三年，薨。



 少帝司馬皇后，諱茂英，河內溫人，晉恭帝女也。初封海鹽公主，少帝以公子尚焉。宋初，拜皇太子妃。少帝即位，立為皇后。元嘉元年，降為營陽王妃，又為南豐王太妃。十六年薨，時年四十七。



 武帝胡婕妤，諱道安，淮南人。義熙初，為高祖所納，生文帝。五年，被譴賜死，時年四十二。葬丹徒。高祖踐阼，追贈婕妤。太祖即位，有司奏曰：「臣聞德厚者禮尊，慶深者位極。故閟宮既構，詠歌先妣；園陵崇衛，聿追來孝。伏惟先婕妤柔明塞淵，光備六列，德昭坤範，訓洽母儀。用能啟祚聖明，奄宅四海。嚴親莫逮，天祿永違。臣等遠準《春秋》，近稽漢、晉。謹上尊號曰章皇太后，陵曰熙寧。」



 立廟於京師。



 太后兄子元慶，位至奉朝請。



 文帝袁皇后，諱齊媯，陳郡陽夏人，左光祿大夫敬公湛之庶女也。母本卑賤，后年五六歲，方見舉。後適太祖，初拜宜都王妃。生子劭、東陽獻公主英娥。上待后恩禮甚篤，袁氏貧薄，后每就上求錢帛以贍與之；上性節儉，所得不過三五萬、三五十匹。後潘淑妃有寵，愛傾後宮，咸言所求無不得。后聞之，欲知信否，乃因潘求三十萬錢與家，以觀上意，信宿便得。因此恚恨甚深，稱疾不復見上。上每入，必他處回避。上數掩伺之，不能得。始興王濬
 諸庶子問訊，后未嘗視也。后遂憤恚成疾。元嘉十七年，疾篤，上執手流涕問所欲言，后視上良久，乃引被覆面。崩於顯陽殿，時年三十六。上甚相悼痛，詔前永嘉太守顏延之為哀策，文甚麗。其辭曰：龍輁纚綍，容翟結驂。皇塗昭列，神路幽嚴。皇帝親臨祖饋，躬瞻宵載。飾遺儀於組旒，想徂音乎珩佩。悲黼筵之移御，痛翬褕之重晦。降輿客位，撤奠殯階。



 乃命史臣，誄德述懷。其辭曰：倫昭儷昇，有物有憑。圓精初鑠，方只始凝。昭哉世族，祥發慶
 膺。祕儀景胄，圖光玉繩。昌輝在陰，柔明將進。率禮蹈和，稱詩納順。爰自待年，金聲夙振。亦既有行，素章增絢。象服是加，言觀惟則。俾我王風，始基嬪德。蕙問川流，芳猷淵塞。方江泳漢，再謠南國。伊昔不造，洪化中微。用集寶命，仰陟天機。釋位公宮，登耀紫闈。欽若皇姑，允迪前徽。孝達寧親，敬行宗祀。進思才淑，傍綜圖史。



 發音在詠，動容成紀。壺政穆宣，房樂昭理。坤則順成，星軒潤飾。德之所屆，惟深必測。下節震騰，上清朓側。有來斯雍，無思不
 極。謂道輔仁，司化莫晰。



 象物方臻，眡祲告沴。太和既融，收華委世。蘭殿長陰，椒塗弛衛。嗚呼哀哉！



 戒涼在律，杪秋即穸。霜夜流唱，曉月升魄。八神警引，五輅遷迹。噭噭儲嗣，哀哀列辟。灑零玉墀，雨泗丹掖，撫存悼亡，感今懷昔。嗚呼哀哉！南背國門，北首山園。僕人案節，服馬顧轅。遙酸紫蓋，眇泣素軒。滅彩清都，夷體壽原。邑野淪藹，戎夏悲沄。來芳可述，往駕弗援。嗚呼哀哉！



 策既奏，上自益「撫存悼亡，感今懷昔」八字，以致其意焉。有司奏謚宣皇
 后，上特詔曰「元」。



 初，后生劭，自詳視之，馳白太祖：「此兒形貌異常，必破國亡家，不可舉。」



 便欲殺之。太祖狼狽至后殿戶外，手撥幔禁之，乃止。后亡後，常有小小靈應。沈美人者，太祖所幸也。嘗以非罪見責，應賜死。從后昔所住徽音殿前度。此殿有五間，自后崩後常閉。美人至殿前，流涕大言曰：「今日無罪就死，先后若有靈，當知之！」殿諸窗戶應聲豁然開。職掌遽白太祖，太祖驚往視之。美人乃得釋。



 大明五年，世祖詔曰：「昔漢道既靈，博平輝絕，魏
 國方安，嘉憲啟策，皆因心所弘，酌典沿誥。亡外祖親王夫人柔德淑範，光啟坤載。屬內位闕正，攝饋閨庭，儀被芳闈，聞宣戚里。永言感遠，思追榮秩，宜式傍鴻則，敬登徽序。」乃追贈豫章郡新淦縣平樂鄉君。后之所生母也。又詔：「趙、蕭、臧光祿、袁敬公、平樂郡君墓，先未給塋戶。加世數已遠，胤嗣衰陵，外戚尊屬，不宜使墳塋蕪穢。可各給蠻戶三，以供灑掃。」后父湛，自有傳。



 文帝路淑媛，諱惠男，丹陽建康人也。以色貌選入後宮，
 生孝武帝，拜為淑媛。



 年既長，無寵，常隨世祖出蕃。世祖入討元凶，淑媛留尋陽。上即位，遣建平王宏奉迎。有司奏曰：「臣聞歷集周邦，徽音克嗣，氣淳漢國，沙麓發祥。昔在上代，業隆祚遠，未有不敷陰教以闡洪基，膺淑慶以載聖哲者也。伏惟淑媛柔明內昭，徽儀外範，合靈初迪，則庶姬仰耀；引訓蕃閫，則家邦被德。民應惟和，神屬惟祉，故能誕鐘睿躬，用集大命，固靈根於既殞，融盛烈乎中興。載厚化深，聲詠允緝，宜式諧舊典，恭享極號。謹奉尊
 號曰皇太后，宮曰崇憲。」太后居顯陽殿。



 上於閨房之內，禮敬甚寡，有所御幸，或留止太后房內，故民間喧然，咸有醜聲。宮掖事秘，莫能辨也。孝建二年，追贈太后父興之散騎常侍，興之妻徐氏餘杭縣廣昌鄉君。大明四年，太后弟子撫軍參軍瓊之上表曰：「先臣故懷安令道慶賦命乖辰，自違明世。敢緣衛戍請名之典，特乞雲雨，微垂灑潤。」詔付門下。有司承旨奏贈給事中。瓊之及弟休之、茂之並超顯職。太后頗豫政事，賜與瓊之等財物，家
 累千金；居處服器，與帝子相侔。



 瓊之宅與太常王僧達並門。嘗盛車服衛從造僧達，僧達不為之禮。瓊之以訴太后，太后大怒，告上曰：「我尚在，而人皆陵我家；死後，乞食矣！」欲罪僧達。



 上曰：「瓊之年少，自不宜輕造詣。王僧達貴公子，豈可以此事加罪！」



 大明五年，太后隨上巡南豫州，妃主以下並從。廢帝即位，號太皇太后。



 太宗踐阼，號崇憲太后。初，太宗少失所生，為太后所攝養，太宗盡心祗事，而太后撫愛亦篤。及上即位，供奉禮儀，不異舊日。
 有司奏曰：「夫德敷於內，典章必遠；化覃於外，徽號宜宣。伏惟皇太后懿聖自天，母儀允著，義明八遠，道變九圍。聖明登御，景胙攸改，皇太后宜即前號，別居外宮。」詔曰：「朕備丁艱罰，蚤嬰孤苦，特蒙崇憲太后聖訓撫育。昔在蕃閫，常奉藥膳，中迫凶威，抱懷莫遂。



 今泰運初啟，情典獲申，方欲親奉晨昏，盡歡閨禁。不得如所奏。」尋崩，時年五十五。遷殯東宮，門題曰宗憲宮。上又詔曰：「朕幼集荼蓼，夙憑德訓，龕虣定業，實資仁範，恩著屯夷，有兼常慕。
 夫禮沿情施，義循事立，可特齊衰三月，以申追仰之心。」謚曰昭皇太后，葬世祖陵東南，號曰修寧陵。



 先是，晉安王子勛未平，巫者謂宜開昭太后陵以為厭勝。修復倉卒，不得如禮。



 上性忌，慮將來致災。泰始四年夏，詔有司曰：「崇憲昭太后修寧陵地，大明之世，久所考卜。前歲遭諸蕃之難，禮從權宜。奉營倉卒，未暇營改。而塋隧之所，山原卑陋。頃年頹壞，日有滋甚，恒費修整，終無永固。且詳考地形，殊乖相勢。朕蚤蒙慈遇，情禮兼常，思使終始
 之義，載彰幽顯。史官可就巖山左右，更宅吉地。明審龜筮，須選令辰，式遵舊典，以禮創制。今中宇雖寧，邊虜未息，營就之功，務在從簡。舉言尋悲，情如切割。」有司奏：「北疆未緝，戎役是務，禮之詳略，各沿時宜。臣等參議，修寧陵玄宮補治毀壞，權施油殿，暫出梓宮，事畢即窆，於事為允。」詔可。



 瓊之為衡陽內史，先后卒。廢帝景和中，以休之為黃門侍郎，茂之左軍將軍，並封開國縣侯，邑千戶。又追贈興之侍中、金紫光祿大夫，謚曰孝侯；道慶散騎
 常侍、光祿大夫、開府儀同三司，謚曰敬侯。立道慶女為皇后，以休之為侍中，茂之黃門郎。太宗廢幼主，欲說太后之心，乃下令書曰：「太皇太后蚤垂愛遇，沿情即事，同於天屬。前車騎諮議參軍路休之、前丹陽丞路茂之，崇憲密戚，蚤延榮貫，並懷所勳，宜殊恒飾。休之可黃門侍郎，領步兵校尉；茂之可中書侍郎。」太宗未即位，故稱令書。茂之又遷司徒從事中郎，休之桂陽王休範鎮北諮議參軍。太宗殺世祖諸子，因此陷休之等，宥其諸子。



 孝武文穆王皇后，諱憲嫄，琅邪臨沂人。元嘉二十年，拜武陵王妃。生廢帝、豫章王子尚、山陰公主楚玉、臨淮康哀公主楚佩、皇女楚琇、康樂公主修明。世祖在蕃，后甚有寵。上入伐凶逆，后留尋陽，與太后同還京都，立為皇后。



 大明四年，后率六宮躬桑於西郊，皇太后觀禮。上下詔曰：「朕卜祥大昕，測辰拂羽，爰詔六宮，親蠶川室。皇太后降鑾從御，佇蹕觀禮。綠蘧既具，玄紞方修，庶儀發椒，闈化動中。縣妃主以下，可量加班錫。」廢帝即位，尊曰皇
 太后，宮曰永訓。其年，崩於含章殿，時年三十八。祔葬景寧陵。



 后父偃，字子游，晉丞相導玄孫，尚書嘏之子也。母晉孝武帝女鄱陽公主，宋受禪，封永成君。偃尚高祖第二女吳興長公主諱榮男，少歷顯官，黃門侍郎，祕書監，侍中。元嘉末，為散騎常侍、右衛將軍。世祖即位，以后父，授金紫光祿大夫，領義陽王師，常侍如故。遷右光祿大夫，常侍、王師如故。偃謙虛恭謹，不以世事關懷。孝建二年卒，時年五十四。追贈開府儀同三司，本官如故，謚曰恭
 公。



 長子藻，位至東陽太守。尚太祖第六女臨川長公主諱英媛。公主性妒，而藻別愛左右人吳崇祖。前廢帝景和中，主讒之於廢帝，藻坐下獄死，主與王氏離婚。泰始初，以主適豫章太守庾沖遠，未及成禮而沖遠卒。



 宋世諸主，莫不嚴妒，太宗每疾之。湖熟令袁慆妻以妒忌賜死，使近臣虞通之撰《妒婦記》。左光祿大夫江湛孫斅當尚世祖女，上乃使人為斅作表讓婚，曰：伏承詔旨，當以臨汝公主降嬪，榮出望表，恩加典外。顧審輶蔽，伏用憂
 惶。



 臣寒門顇族，人凡質陋，閭閻有對，本隔天姻。如臣素流，室貧業寡，年近將冠，皆已有室，荊釵布裙，足得成禮。每不自解，無偶迄茲，媒訪莫尋，素族弗問。自惟門慶，屬降公主，天恩所覃，容及醜末。懷憂抱惕，慮不獲免，徵命所當，果膺茲舉。雖門泰宗榮，於臣非幸，仰緣聖貸，冒陳愚實。



 自晉氏以來，配上王姬者，雖累經美胄，亟有名才，至如王敦懾氣，桓溫斂威，真長佯愚以求免，子敬灸足以違詔，王偃無仲都之質，而惈露於北階，何瑀闕龍工
 之姿，而投軀於深井，謝莊殆自同於矇叟，殷沖幾不免於彊鉏。彼數人者，非無才意，而勢屈於崇貴，事隔於聞覽，吞悲茹氣，無所逃訴。制勒甚於僕隸，防閑過於婢妾。往來出入，人理之常；當賓待客，朋從之義。而令掃轍息駕，無窺門之期；廢筵抽席，絕接對之理。非唯交友離異，乃亦兄弟疏闊。第令受酒肉之賜，制以動靜；監子荷錢帛之私，節其言笑。姆妳爭媚，相勸以嚴；妮媼競前，相諂以急。第令必凡庸下才，監子皆葭萌愚豎，議舉止則未閑
 是非，聽言語則謬於虛實。姆妳敢恃耆舊，唯贊妒忌；尼媼自倡多知，務檢口舌。其間又有應答問訊，卜筮師母，乃至殘餘飲食，詰辯與誰，衣被故敝，必責頭領。又出入之宜，繁省難衷，或進不獲前，或入不聽出。不入則嫌於欲疏，求出則疑有別意，召必以三晡為期，遣必以日出為限，夕不見晚魄，朝不識曙星。至於夜步月而弄琴，晝拱袂而披卷，一生之內，與此長乖。又聲影裁聞，則少婢奔迸；裾袂向席，則老醜叢來。左右整刷，以疑寵見嫌；賓
 客未冠，以少容致斥。禮則有列媵，象則有貫魚，本無嫚嫡之嫌，豈有輕婦之誚。況今義絕傍私，虔恭正匹，而每事必言無儀適，設辭輒言輕易我。又竊聞諸主集聚，唯論夫族。緩不足為急者法，急則可為緩者師，更相扇誘，本其恆意，不可貸借，固實常辭。或言野敗去，或言人笑我，雖家曰私理，有甚王憲，發口所言，恒同科律。王藻雖復彊佷，頗經學涉，戲笑之事，遂為冤魂。褚曖憂憤，用致夭絕。傷理害義，難以具聞。



 夫螽斯之德，實致克昌；專妒
 之行，有妨繁衍，是以尚主之門，往往絕嗣；駙馬之身，通離釁咎。以臣凡弱，何以克堪。必將毀族淪門，豈伊身眚。前後嬰此，其人雖眾，然皆患彰遐邇，事隔天朝，故吞言咽理，無敢論訴。臣幸屬聖明，矜照由道，弘物以典，處親以公，臣之鄙懷，可得自盡。如臣門分，世荷殊榮，足守前基，便預提拂，清官顯宦，或由才升，一叨婚戚，咸成恩假。是以仰冒非宜，披露丹實。非唯止陳一己，規全身願；實乃廣申諸門憂患之切。伏願天慈照察，特賜蠲停，使燕
 雀微群，得保叢蔚，蠢物含生，自己彌篤。若恩詔難降，披請不申，便當刊膚剪發，投山竄海。



 太宗以此表遍示諸主。於是臨川長公主上表曰：「妾遭隨奇薄，絕於王氏，私庭囂戾，致此分異。今孤疾煢然，假息朝夕，情寄所鐘，唯在一子。契闊荼炭，持兼憐愍，否泰枯榮，系以為命。實願申其門釁，還為母子。推遷僶俛，未及自聞。



 先朝慈愛，鑒妾丹衷。若賜使息徹歸第定省，仰揆天旨，或有可尋。今事迫誠切，不顧典憲，敢緣恩燾，觸冒披聞。特乞還身王
 族，守養弱嗣，雖死之日，實甘於生。」



 許之。



 藻弟懋，昇明末貴達。懋弟攸，太宰從事中郎，蚤卒，追贈黃門侍郎。弟臻，昇明末顯宦。



 前廢帝何皇后，諱令婉，廬江灊人也。孝建三年，納為皇太子妃。大明五年，薨於東宮徽光殿，時年十七。葬囗囗，謚曰獻妃。上更為太子置內職二等，曰保林，曰良娣。納南中郎長史太山羊瞻女為良娣，宜都太守袁僧惠女為保林。廢帝即位，追崇獻妃曰獻皇后。太宗踐阼，遷后
 與廢帝合葬龍山北。



 后父瑀，字稚玉，晉尚書左僕射澄曾孫也。祖融，大司農。瑀尚高祖少女豫章康長公主諱欣男。公主先適徐喬，美容色，聰敏有智數。太祖世，禮待特隆。瑀豪競於時，與平昌孟靈休、東海何勖等，並以輿馬驕奢相尚。公主與瑀情愛隆密，何氏外姻疏戚，莫不沾被恩紀。瑀歷位清顯，至衛將軍。大明八年，公主薨，瑀墓開，世祖追贈金紫光祿大夫，加散騎常侍。



 子邁，尚太祖第十女新蔡公主諱英媚。邁少以貴戚居顯宦，好犬
 馬馳逐，多聚才力之士。有墅在江乘縣界，去京師三十里。邁每游履，輒結駟連騎，武士成群。



 大明末，為豫章王子尚撫軍諮議參軍，加寧朔將軍、南濟陰太守。廢帝納公主於後宮，偽言薨殞，殺一婢送出邁第嬪葬行喪禮。常疑邁有異圖，邁亦招聚同志，欲因行幸廢立。事覺，廢帝自出討邁誅之。太宗即位，追封建寧縣侯，食邑五百戶。子曼倩嗣，齊受禪，國除。



 瑀兄子亮，孝建初，為桂陽太守。丞相南郡王義宣為逆，遣參軍王師壽斷桂陽道，以
 防廣州刺史宗愨，亮收斬之。官至新安內史。亮弟恢，廢帝元徽初，為廣州刺史，未之鎮，坐國哀期晦不到，免官。復起為都官尚書，未拜，卒。恢弟誕，司徒右長史。誕弟衍，最知名。性躁動。太宗初，為建安王休仁司徒從事中郎，仍除黃門郎，未拜竟，求轉司徒司馬。得司馬，復求太子右率。拜右率一二日，復求侍中。旬日之間，求進無已。不得侍中，以怨詈賜死。



 文帝沈婕妤，諱容姬，不知何許人也。納於後宮，為美人。生
 明帝，拜為婕妤。



 元嘉三十年卒，時四十。葬建康之莫府山。世祖即位，追贈湘東國太妃。太宗即位，有司奏曰：「昔豳都追遠，正邑纏哀，緬慕德義，敬奉園陵。先太妃德履端華，徽景明峻，風光宸掖，訓流國闈，鞠聖誕靈，蚤捐鴻祚。臣等遠模漢冊，近儀晉典，謹上尊號為皇太后。」下禮官議謚，謚曰宣太后，陵號曰崇寧。



 以太后弟道慶為給事中，泰始三年卒，追贈通直散騎常侍，賜爵縣侯。又追贈太后父散騎常侍，母王氏成樂鄉君。



 明恭王皇后，諱貞風，琅邪臨沂人也。元嘉二十五年，拜淮陽王妃；太宗改封，又為湘東王妃。生晉陵長公主伯姒、建安長公主伯媛。太宗即位，立為皇后。上常宮內大集，而瑀婦人觀之，以為懽笑。后以扇障面，獨無所言。帝怒曰：「外舍家寒乞，今共為笑樂，何獨不視？」后曰：「為樂之事，其方自多。豈有姑姊妹集聚，而瑀婦人形體。以此為樂，外舍之為歡適，實與此不同。」帝大怒，遣后令起。后兄揚州刺史景文以此事語從舅陳郡謝緯曰：「后在家為儜弱
 婦人，不知今段遂能剛正如此。」



 廢帝即位，尊為皇太后，宮曰弘訓。廢帝失德，太后每加勖譬，始者猶見順從，後狂慝轉甚，漸不悅。元徽五年五月五日，太后賜帝玉柄毛扇，帝嫌其毛柄不華，因此欲加鴆害，已令太醫煮藥，左右人止之曰：「若行此事，官便應作孝子，豈復得出入狡獪。」帝曰：「汝語大有理。」乃止。



 順帝即位，齊王秉權，宗室劉晃、劉綽、卜伯興等有異志，太后頗與相關。順帝禪位，太后與帝遜於東邸，因遷居丹陽宮，拜汝陰王太妃。順
 帝殂於丹陽，更立第京邑。建元元年，薨於第，時年四十四。追加號謚，葬以宋后禮。父僧朗，事別見《景文傳》。



 明帝陳貴妃，諱妙登，丹陽建康人，屠家女也。世祖常使尉司採訪民間子女有姿色者。太妃家在建康縣界，家貧，有草屋兩三間。上出行，問尉曰：「御道邊那得此草屋，當由家貧。」賜錢三萬，令起瓦屋。尉自送錢與之，家人並不在，唯太妃在家，時年十二三。尉見其容質甚美，即以白世祖，於是迎入宮。在路太后房內，經二三年，再呼，不
 見幸。太后因言於上，以賜太宗。始有寵，一年許衰歇，以乞李道兒。尋又迎還，生廢帝，故民中皆呼廢帝為李氏子。廢帝後每自稱李將軍，或自謂李統。



 太宗即位，拜貴妃，禮秩同皇太子妃。廢帝踐阼，有司奏曰：「臣聞河龍啟聖，理浹民神；郊電基皇，慶爍天地。故資敬之道，粹古銘風；沿貴之誼，眇代凝則。


伏惟貴妃含和日晷，表淑星樞，徽音峻古，柔光照世，聲華帝掖，軌秀天嬪，景發皇明，祚昌睿命。而備物之章，未煥彞策。遠酌前王，允陟鴻典。臣
 等參議，謹上尊號曰皇太妃。輿服一如晉孝武帝太后故事。置家令一人。改諸國太妃曰太妃
 \gezhu{
  妃音怡}
 。宮曰弘化。」追贈太妃父金寶散騎常侍，金寶妻王氏永世縣成樂鄉君。昇明初，降為蒼梧王太妃。



 伯父照宗，中書通事舍人。叔佛念，步兵校尉。兄敬元，通直郎，南魯郡太守。



 佛念大通貨賄，侵亂朝政。昇明初，賜死。



 後廢帝江皇后，諱簡珪，濟陽考城人，北中郎長史智淵孫女。泰始五年，太宗訪求太子妃，而雅信小數，名家女
 多不合。后弱小，門無彊蔭，以卜筮最吉，故為太子納之。諷朝士州郡令獻物，多者將直百金。始興太守孫奉伯止獻琴書，其外無餘物。上大怒，封藥賜死，既而原之。太子即帝位，立為皇后。帝既廢，降為蒼梧王妃。智淵自有傳。



 明帝陳昭華，諱法容，丹陽建康人也。太宗晚年，痿疾不能內御，諸弟姬人有懷孕者，輒取以入宮；及生男，皆殺其母，而以與六宮所愛者養之。順帝，桂陽王休範子也，
 以昭華為母焉。明帝崩，昭華拜安成王太妃。順帝即位，進為皇太妃。



 順帝禪位，去皇太妃之號。



 順帝謝皇后，諱梵境，陳郡陽夏人，右光祿大夫莊孫女也。昇明二年，立為皇后。順帝禪位，降為汝陰王妃。莊自有傳。



 史臣曰：飲食男女，人之大欲存焉。故聖人順民情而為之度，王宮六列，士室二等，皆司事設防，典文曲立。若夫義篤閫闈，化形邦國，古先哲王有以之致治者矣。夫后
 妃專夕，配以德升；姬嬙並御，進非色幸。欲使情有覃被，愛罔偏流，專貞內表，妖蠱外息。至於降班在四，簪珥成行；同列者三，環珮係響，乃可以燮理陰教，輔佐君德。宋氏藉晉世令典，娉納有章，伣天作儷，必四岳之後。雖正位天閨，禮亢尊極，而衰懨易兆，恩宴難留，一謝屬車之塵，永隔青蒲之地。是故元后憤終，良有以也。自元嘉以降，內職稍繁，椒庭綺觀，千門萬戶，而淫妝怪飾，變炫無窮。自漢氏昭陽之輪奐，魏室九華之照曜，曾不能概其
 萬一。徒以所選止於軍署之內，徵引極乎廝皁之間，非晉氏採擇濫及冠冕也。且愛止帷房，權無外授，戚屬餼賚，歲時不過肴漿，斯為美矣。及太祖之傾惑潘嫗，謀及婦人；大明之淪溺殷姬，並后匹嫡，至使多難起於肌膚，並命行於同產，又況進於此者乎！以斯言之，三代、二漢之亡於淫嬖，非不幸也。






\end{pinyinscope}