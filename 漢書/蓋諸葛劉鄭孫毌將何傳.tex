\article{蓋諸葛劉鄭孫毌將何傳}

\begin{pinyinscope}
蓋寬饒字次公，魏郡人也。明經為郡文學，以孝廉為郎。舉方正，對策高第，遷諫大夫，行郎中戶將事。劾奏衛將軍張安世子侍中陽都侯彭祖不下殿門，并連及安世居位無補。彭祖時實下門，寬饒坐舉奏大臣非是，左遷為衛司馬。

先是時，衛司馬在部，見衛尉拜謁，常為衛官繇使巿買。寬饒視事，案舊令，遂揖官屬以下行衛者。衛尉私使寬饒出，寬饒以令詣官府門上謁辭。尚書責問衛尉，由是衛官不復私使候、司馬。候、司馬不拜，出先置衛，輒上奏辭，自此正焉。

寬饒初拜為司馬，未出殿門，斷其襌衣，令短離地，冠大冠，帶長劍，躬案行士卒廬室，視其飲食居處，有疾病者身自撫循臨問，加致醫藥，遇之甚有恩。及歲盡交代，上臨饗罷衛卒，衛卒數千人皆叩頭自請，願復留共更一年，以報寬饒厚德。宣帝嘉之，以寬饒為太中大夫，使行風俗，多所稱舉貶黜，奉使稱意。擢為司隸校尉，刺舉無所迴避，小大輒舉，所劾奏眾多，廷尉處其法，半用半不用，公卿貴戚及郡國吏繇使至長安，皆恐懼莫敢犯禁，京師為清。

平恩侯許伯入第，丞相、御史、將軍、中二千石皆賀，寬饒不行。許伯請之，乃往，從西階上，東鄉特坐。許伯自酌曰：「蓋君後至。」寬饒曰：「無多酌我，我乃酒狂。」丞相魏侯笑曰：「次公醒而狂，何必酒也？」坐者皆屬目卑下之。酒酣樂作，長信少府檀長卿起舞，為沐猴與狗鬥，坐皆大笑。寬饒不說，卬視屋而歎曰：「美哉！然富貴無常，忽則易人，此如傳舍，所閱多矣。唯謹慎為得久，君侯可不戒哉！」因起趨出，劾奏長信少府以列卿而沐猴舞，失禮不敬。上欲罪少府，許伯為謝，良久，上乃解。

寬饒為人剛直高節，志在奉公。家貧，奉錢月數千，半以給吏民為耳目言事者。身為司隸，子常步行自戍北邊，公廉如此。然深刻喜陷害人，在位及貴戚人與為怨，又好言事刺譏，奸犯上意。上以其儒者，優容之，然亦不得遷。同列後進或至九卿，寬饒自以行清能高，有益於國，而為凡庸所越，愈失意不快，數上疏諫爭。太子庶子王生高寬饒節，而非其如此，予書曰：「明主知君絜白公正，不畏彊禦，故命君以司察之位，擅君以奉使之權，尊官厚祿已施於君矣。君宜夙夜惟思當世之務，奉法宣化，憂勞天下，雖日有益，月有功，猶未足以稱職而報恩也。自古之治，三王之術各有制度。今君不務循職而已，乃欲以太古久遠之事匡拂天子，數進不用難聽之語以摩切左右，非所以揚令名全壽命者也。方今用事之人皆明習法令，言足以飾君之辭，文足以成君之過，君不惟蘧氏之高蹤，而慕子胥之末行，用不訾之軀，臨不測之險，竊為君痛之。夫君子直而不挺，曲而不詘。大雅云：『既明且哲，以保其身。』狂夫之言，聖人擇焉。唯裁省覽。」寬饒不納其言。

是時上方用刑法，信任中尚書宦官，寬饒奏封事曰：「方今聖道浸廢，儒術不行，以刑餘為周召，以法律為詩書。」又引韓氏易傳言：「五帝官天下，三王家天下，家以傳子，官以傳賢，若四時之運，功成者去，不得其人則不居其位。」書奏，上以寬饒怨謗終不改，下其書中二千石。時執金吾議，以為寬饒指意欲求禪，大逆不道。諫大夫鄭昌愍傷寬饒忠直憂國，以言事不當意而為文吏所詆挫，上書頌寬饒曰：「臣聞山有猛獸，藜藿為之不采；國有忠臣，姦邪為之不起。司隸校尉寬饒居不求安，食不求飽，進有憂國之心，退有死節之義，上無許、史之屬，下無金、張之託，職在司察，直道而行，多仇少與，上書陳國事，有司劾以大辟，臣幸得從大夫之後，官以諫為名，不敢不言。」上不聽，遂下寬饒吏。寬饒引佩刀自剄北闕下，眾莫不憐之。

諸葛豐字少季，琅邪人也。以明經為郡文學，名特立剛直。貢禹為御史大夫，除豐為屬，舉侍御史。元帝擢為司隸校尉，刺舉無所避，京師為之語曰：「間何闊，逢諸葛。」上嘉其節，加豐秩光祿大夫。

時侍中許章以外屬貴幸，奢淫不奉法度，賓客犯事，與章相連。豐案劾章，欲奏其事，適逢許侍中私出，豐駐車舉節詔章曰：「下！」欲收之。章迫窘，馳車去，豐追之。許侍中因得入宮門，自歸上。豐亦上奏，於是收豐節。司隸去節自豐始。

豐上書謝曰：「臣豐駑怯，文不足以勸善，武不足以執邪。陛下不量臣能否，拜為司隸校尉，未有以自效，復秩臣為光祿大夫，官尊責重，非臣所當處也。又迫年歲衰暮，常恐卒填溝渠，德無以報厚，使論議士譏臣無補，長獲素餐之名。故常願捐一旦之命，不待時而斷姦臣之首，縣於都市，編書其罪，使四方明知為惡之罰，然後卻就斧鉞之誅，誠臣所甘心也。夫以布衣之士，尚猶有刎頸之交，今以四海之大，曾無伏節死誼之臣，率盡苟合取容，阿黨相為，念私門之利，忘國家之政。邪穢濁溷之氣上感于天，是以災變數見，百姓困乏。此臣下不忠之效也，臣誠恥之亡已。凡人情莫不欲安存而惡危亡，然忠臣直士不避患害者，誠為君也。今陛下天覆地載，物無不容，使尚書令堯賜臣豐書曰：『夫司隸者刺舉不法，善善惡惡，非得顓之也。免處中和，順經術意。』恩深德厚，臣豐頓首幸甚。臣竊不勝憤懣，願賜清宴，唯陛下裁幸。」上不許。

是後所言益不用，豐復上書言：「臣聞伯奇孝而棄於親，子胥忠而誅於君，隱公慈而殺於弟，叔武弟而殺於兄。夫以四子之行，屈平之材，然猶不能自顯而被刑戮，豈不足以觀哉！使臣殺身以安國，蒙誅以顯君，臣誠願之。獨恐未有云補，而為眾邪所排，令讒夫得遂，正直之路雍塞，忠臣沮心，智士杜口，此愚臣之所懼也。」

豐以春夏繫治人，在位多言其短。上徙豐為城門校尉，豐上書告光祿勳周堪、光祿大夫張猛。上不直豐，乃制詔御史：「城門校尉豐，前與光祿勳堪、光祿大夫猛在朝之時，數稱言堪、猛之美。豐前為司隸校尉，不順四時，修法度，專作苛暴，以獲虛威，朕不忍下吏，以為城門校尉。不內省諸己，而反怨堪、猛，以求報舉，告案無證之辭，暴揚難驗之罪，毀譽恣意，不顧前言，不信之大者也。朕憐豐之耆老，不忍加刑，其免為庶人。」終於家。

劉輔，河間宗室也。舉孝廉，為襄賁令。上書言得失，召見，上美其材，擢為諫大夫。會成帝欲立趙婕妤為皇后，先下詔封婕妤父臨為列侯。輔上書言：「臣聞天之所與必先賜以符瑞，天之所違必先降以災變，此神明之徵應，自然之占驗也。昔武王、周公承順天地，以饗魚烏之瑞，然猶君臣祗懼，動色相戒，況於季世，不蒙繼嗣之福，屢受威怒之異者虖！雖夙夜自責，改過易行，畏天命，念祖業，妙選有德之世，考卜窈窕之女，以承宗廟，順神祇心，塞天下望，子孫之祥猶恐晚暮，今乃觸情縱欲，傾於卑賤之女，欲以母天下，不畏于天，不媿于人，惑莫大焉。里語曰：『腐木不可以為柱，卑人不可以為主。』天人之所不予，必有禍而無福，市道皆共知之，朝廷莫肯壹言，臣竊傷心。自念得以同姓拔擢，尸祿不忠，污辱諫爭之官，不敢不盡死，唯陛下深察。」書奏，上使侍御史收縛輔，繫掖庭祕獄，群臣莫知其故。

於是中朝左將軍辛慶忌、右將軍廉褒、光祿勳師丹、太中大夫谷永俱上書曰：「臣聞明王垂寬容之聽，崇諫爭之官，廣開忠直之路，不罪狂狷之言，然後百僚在位，竭忠盡謀，不懼後患，朝廷無諂諛之士，元首無失道之伥。竊見諫大夫劉輔，前以縣令求見，擢為諫大夫，此其言必有卓詭切至，當聖心者，故得拔至於此。旬日之間，收下祕獄，臣等愚，以為輔幸得託公族之親，在諫臣之列，新從下土來，未知朝廷體，獨觸忌諱，不足深過。小罪宜隱忍而已，如有大惡，宜暴治理官，與眾共之。昔趙簡子殺其大夫鳴犢，孔子臨河而還。今天心未豫，災異屢降，水旱迭臻，方當隆寬廣問，褒直盡下之時也。而行慘急之誅於諫爭之臣，震驚群下，失忠直心。假令輔不坐直言，所坐不著，天下不可戶曉。同姓近臣本以言顯，其於治親養忠之義誠不宜幽囚于掖庭獄。公卿以下見陛下進用輔亟，而折傷之暴，人有懼心，精銳銷耎，莫敢盡節正言，非所以昭有虞之聽，廣德美之風也。臣等竊深傷之，唯陛下留神省察。」

上乃徙繫輔共工獄，減死罪一等，論為鬼薪。終於家。

鄭崇字子游，本高密大族，世與王家相嫁娶。祖父以訾徙平陵。父賓明法令，為御史，事貢公，名公直。崇少為郡文學史，至丞相大車屬。弟立與高武侯傅喜同門學，相友善。喜為大司馬，薦崇，哀帝擢為尚書僕射。數求見諫爭，上初納用之。每見曳革履，上笑曰：「我識鄭尚書履聲。」

久之，上欲封祖母傅太后從弟商，崇諫曰：「孝成皇帝封親舅五侯，天為赤黃晝昏，日中有黑氣。今祖母從昆弟二人已侯。孔鄉侯，皇后父；高武侯以三公封，尚有因緣。今無故欲復封商，壞亂制度，逆天人心，非傅氏之福也。臣聞師曰：『逆陽者厥極弱，逆陰者厥極凶短折，犯人者有亂亡之患，犯神者有疾夭之禍。』故周公著戒曰：『惟王不知艱難，唯耽樂是從，時亦罔有克壽。』故衰世之君夭折蚤沒，此皆犯陰之害也。臣願以身命當國咎。」崇因持詔書案起。傅太后大怒曰：「何有為天子乃反為一臣所顓制邪！」上遂下詔曰：「朕幼而孤，皇太太后躬自養育，免于襁褓，教道以禮，至於成人，惠澤茂焉。『欲報之德，皞天罔極。』前追號皇太太后父為崇祖侯，惟念德報未殊，朕甚恧焉。侍中光祿大夫商，皇太太后父同產子，小自保大，恩義最親。其封商為汝昌侯，為崇祖侯後，更號崇祖侯為汝昌哀侯。」

崇又以董賢貴寵過度諫，由是重得罪。數以職事見責，發疾頸癰，欲乞骸骨，不敢。尚書令趙昌佞諂，素害崇，知其見疏，因奏崇與宗族通，疑有姦，請治。上責崇曰：「君門如巿人，何以欲禁切主上？」崇對曰：「臣門如巿，臣心如水。願得考覆。」上怒，下崇獄，窮治，死獄中。

孫寶字子嚴，潁川鄢陵人也。以明經為郡吏。御史大夫張忠辟寶為屬，欲令授子經，更為除舍，設儲偫。寶自劾去，忠固還之，心內不平。後署寶主簿，寶徙入舍，祭灶請比鄰。忠陰察，怪之，使所親問寶：「前大夫為君設除大舍，子自劾去者，欲為高節也。今兩府高士俗不為主簿，子既為之，徙舍甚說，何前後不相副也？」寶曰：「高士不為主簿，而大夫君以寶為可，一府莫言非，士安得獨自高？前日君男欲學文，而移寶自近。禮有來學，義無往教；道不可詘，身詘何傷？且不遭者可無不為，況主簿乎！」忠聞之，甚慚，上書薦寶經明質直，宜備近臣。為議郎，遷諫大夫。

鴻嘉中，廣漢群盜起，選為益州刺史。廣漢太守扈商者，大司馬車騎將軍王音姊子，軟弱不任職。寶到部，親入山谷，諭告群盜，非本造意。渠率皆得悔過自出，遣歸田里。自劾矯制，奏商為亂首，春秋之義，誅首惡而已。商亦奏寶所縱或有渠率當坐者。商徵下獄，寶坐失死罪免。益州吏民多陳寶功效，言為車騎將軍所排。上復拜寶為冀州刺史，遷丞相司直。

時帝舅紅陽侯立使客因南郡太守李尚占墾草田數百頃，頗有民所假少府陂澤，略皆開發，上書願以入縣官。有詔郡平田予直，錢有貴一萬萬以上。寶聞之，遣丞相史按驗，發其姦，劾奏立、尚懷姦罔上，狡猾不道。尚下獄死。立雖不坐，後兄大司馬衛將軍商薨，次當代商，上度立而用其弟曲陽侯根為大司馬票騎將軍。

會益州蠻夷犯法，巴蜀頗不安，上以寶著名西州，拜為廣漢太守，秩中二千石，賜黃金三十斤。蠻夷安輯，吏民稱之。

徵為京兆尹。故吏侯文以剛直不苟合常稱疾不肯仕，寶以恩禮請文，欲為布衣友，日設酒食，妻子相對。文求受署為掾，進見如賓禮。數月，以立秋日署文東部督郵。入見，敕曰：「今日鷹隼始擊，當順天氣取姦惡，以成嚴霜之誅，掾部渠有其人乎？」文卬曰：「無其人不敢空受職。」寶曰：「誰也？」文曰：「霸陵杜稚季。」寶曰：「其次。」文曰：「豺狼橫道，不宜復問狐狸。」寶默然。稚季者大俠，與衛尉淳于長、大鴻臚蕭育等皆厚善。寶前失車騎將軍，與紅陽侯有卻，自恐見危，時淳于長方貴幸，友寶，寶亦欲附之，始視事而長以稚季託寶，故寶窮，無以復應文。文怪寶氣索，知其有故，因曰：「明府素著威名，今不敢取稚季，當且闔閤，勿有所問。如此竟歲，吏民未敢誣明府也。即度稚季而譴它事，眾口讙譁，終身自墮。」寶曰：「受教。」稚季耳目長，聞知之，杜門不通水火，穿舍後牆為小戶，但持鉏自治園，因文所厚自陳如此。文曰：「我與稚季幸同土壤，素無睚眥，顧受將命，分當相直。誠能自改，嚴將不治前事，即不更心，但更門戶，適趣禍耳。」稚季遂不敢犯法，寶亦竟歲無所譴。明年，稚季病死。寶為京兆尹三歲，京師稱之。會淳于長敗，寶與蕭育等皆坐免官。文復去吏，死於家。稚季子杜蒼，字君敖，名出稚季右，在游俠中。

哀帝即位，徵寶為諫大夫，遷司隸。初，傅太后與中山孝王母馮太后俱事元帝，有卻，傅太后使有司考馮太后，令自殺，眾庶冤之。寶奏請覆治，傅太后大怒，曰：「帝置司隸，主使察我。馮氏反事明白，故欲擿觖以揚我惡。我當坐之。」上乃順指下寶獄。尚書僕射唐林爭之，上以林朋黨比周，左遷敦煌魚澤障候。大司馬傅喜、光祿大夫龔勝固爭，上為言太后，出寶復官。

頃之，鄭崇下獄，寶上書曰：「臣聞疏不圖親，外不慮內。臣幸得銜命奉使，職在刺舉，不敢避貴幸之勢，以塞視聽之明。按尚書令昌奏僕射崇，下獄覆治，榜掠將死，卒無一辭，道路稱冤。疑昌與崇內有纖介，浸潤相陷，自禁門內樞機近臣，蒙受冤譖，虧損國家，為謗不小。臣請治昌，以解眾心。」書奏，天子不說，以寶名臣不忍誅，乃制詔丞相大司空：「司隸寶奏故尚書僕射崇冤，請獄治尚書令昌。案崇近臣，罪惡暴著，而寶懷邪，附下罔上，以春月作詆欺，遂其姦心，蓋國之賊也。傳不云乎？『

惡利口之覆國家。』其免寶為庶人。」

哀帝崩，王莽白王太后徵寶以為光祿大夫，與王舜等俱迎中山王。平帝立，寶為大司農。會越嶲郡上黃龍游江中，太師孔光、大司徒馬宮等咸稱莽功德比周公，宜告祠宗廟。寶曰：「周公上聖，召公大賢。尚猶有不相說，著於經典，兩不相損。今風雨未時，百姓不足，每有一事，群臣同聲，得無非其美者。」時大臣皆失色，侍中奉車都尉甄邯即時承制罷議者。會寶遣吏迎母，母道病，留弟家，獨遣妻子。司直陳崇以奏寶，事下三公即訊。寶對曰：「年七十誖眊，恩衰共養，營妻子，如章。」寶坐免，終於家。建武中，錄舊德臣，以寶孫伉為諸長。

毌將隆字君房，東海蘭陵人也。大司馬車騎將軍王音內領尚書，外典兵馬，踵故選置從事中郎與參謀議，奏請隆為從事中郎，遷諫大夫。成帝末，隆奏封事言：「古者選諸侯入為公卿，以褒功德，宜徵定陶王使在國邸，以填萬方。」其後上竟立定陶王為太子，隆遷冀州牧、潁川太守。哀帝即位，以高第入為京兆尹，遷執金吾。

時侍中董賢方貴，上使中黃門發武庫兵，前後十輩，送董賢及上乳母王阿舍。隆奏言：「武庫兵器，天下公用，國家武備，繕治造作，皆度大司農錢。大司農錢自乘輿不以給共養，共養勞賜，壹出少府。蓋不以本臧給末用，不以民力共浮費，別公私，示正路也。古者諸侯方伯得顓征伐，乃賜斧鉞。漢家邊吏，職在距寇，亦賜武庫兵，皆任其事然後蒙之。春秋之誼，家不臧甲，所以抑臣威，損私力也。今賢等便僻弄臣，私恩微妾，而以天下公用給其私門，契國威器共其家備。民力分於弄臣，武兵設於微妾，建立非宜，以廣驕僭，非所以示四方也。孔子曰：『奚取於三家之堂！』臣請收還武庫。」上不說。

頃之，傅太后使謁者買諸官婢，賤取之，復取執金吾官婢八人。隆奏言賈賤，請更平直。上於是制詔丞相、御史大夫：「交讓之禮興，則虞芮之訟息。隆位九卿，既無以匡朝廷之不逮，而反奏請與永信宮爭貴賤之賈，程奏顯言，眾莫不聞。舉錯不由誼理，爭求之名自此始，無以示百僚，傷化失俗。」以隆前有安國之言，左遷為沛郡都尉，遷南郡太守。

王莽少時，慕與隆交，隆不甚附。哀帝崩，莽秉政，使大司徒孔光奏隆前為冀州牧治中山馮太后獄冤陷無辜，不宜處位在中土。本中謁者令史立、侍御史丁玄自典考之，但與隆連名奏事。史立時為中太僕，丁玄泰山太守，及尚書令趙昌譖鄭崇者為河內太守，皆免官，徙合浦。

何並字子廉，祖父以吏二千石自平輿徙平陵。並為郡吏，至大司空掾，事何武。武高其志節，舉能治劇，為長陵令，道不拾遺。

初，邛成太后外家王氏貴，而侍中王林卿通輕俠，傾京師。後坐法免，賓客愈盛，歸長陵上冢，因留飲連日。並恐其犯法，自造門上謁，謂林卿曰：「冢間單外，君宜以時歸。」林卿曰：「諾。」先是林卿殺婢婿埋冢舍，並具知之，以非己時，又見其新免，故不發舉，欲無令留界中而已，即且遣吏奉謁傳送。林卿素驕，慚於賓客，並度其為變，儲兵馬以待之。林卿既去，北度涇橋，令騎奴還至寺門，拔刀剝其建鼓。並自從吏兵追林卿。行數十里，林卿迫窘，乃令奴冠其冠被其襜褕自代，乘車從童騎，身變服從間徑馳去。會日暮追及，收縛冠奴，奴曰：「我非侍中，奴耳。」並心自知已失林卿，乃曰：「王君困，自稱奴，得脫死邪？」叱吏斷頭持還，縣所剝鼓置都亭下，署曰：「故侍中王林卿坐殺人埋冢舍，使奴剝寺門鼓。」吏民驚駭。林卿因亡命，眾庶讙譁，以為實死。成帝太后以邛成太后愛林卿故，聞之涕泣，為言哀帝。哀帝問狀而善之，遷並隴西太守。

徙潁川太守，代陵陽嚴詡。詡本以孝行為官，謂掾史為師友，有過輒閉閤自責，終不大言。郡中亂，王莽遣使徵詡，官屬數百人為設祖道，詡據地哭。掾史曰：「明府吉徵，不宜若此。」詡曰：「吾哀潁川士，身豈有憂哉！我以柔弱徵，必選剛猛代。代到，將有僵仆者，故相弔耳。」詡至，拜為美俗使者。是時潁川鍾元為尚書令，領廷尉，用事有權。弟威為郡掾，臧千金。並為太守，故辭鍾廷尉，廷尉免冠為弟請一等之罪，願蚤就髡鉗。並曰：「罪在弟身與君律，不在於太守。」元懼，馳遣人呼弟。陽翟輕俠趙季、李款多畜賓客，以氣力漁食閭里，至姦人婦女，持吏長短，從橫郡中，聞並且至，皆亡去。並下車求勇猛曉文法吏且十人，使文吏治三人獄，武吏往捕之，各有所部。敕曰：「三人非負太守，乃負王法，不得不治。鍾威所犯多在赦前，驅使入函谷關，勿令汙民間；不入關，乃收之。趙、李桀惡，雖遠去，當得其頭，以謝百姓。」鍾威負其兄，止雒陽，吏格殺之。亦得趙、李它郡，持頭還，並皆縣頭及其具獄於市。郡中清靜，表善好士，見紀潁川，名次黃霸。性清廉，妻子不至官舍。數年，卒。疾病，召丞掾作先令書，曰：「告子恢，吾生素餐日久，死雖當得法賻，勿受。葬為小槨，亶容下棺。」恢如父言。王莽擢恢為關都尉。建武中以並孫為郎。

贊曰：蓋寬饒為司臣，正色立於朝，雖詩所謂「國之司直」無以加也。若采王生之言以終其身，斯近古之賢臣矣。諸葛、劉、鄭雖云狂瞽，有異志焉。孔子曰：「吾未見剛者。」以數子之名跡，然毌將汙於冀州，孫寶橈於定陵，況俗人乎！何並之節，亞尹翁歸云。


\end{pinyinscope}