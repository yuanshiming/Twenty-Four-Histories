\article{志五十三}

\begin{pinyinscope}
地理二十五

△外蒙古

外蒙古喀爾喀：古北狄地。唐、虞，山戎。夏，獯鬻。周，玁狁。秦、漢曰匈奴。漢初冒頓並有漠南，旋復北徙。後漢仍為北匈奴地。元魏曰蠕蠕，後入突厥。唐初入回紇。貞觀四年來朝，以其地為瀚海、燕然、金微、幽陵、龜林、盧山六都督府，又置皋蘭、高闕、雞田、榆溪、雞鹿、蹛林、寘顏等七州，皆隸燕然都護府。其後並有九姓諸部，盡得匈奴故地。五代至宋，回紇漸衰，與室韋嫗厥律諸部散居其地，羈屬於遼。金大安初，蒙古始盛。元太宗七年，建都和林，初立元昌路，後改轉運和林使司，前後五朝都焉。世祖遷都大興，於和林置都元帥府。大德十一年，立和林等處行中書省，統和林總管府。皇慶元年，改和林路為和寧路。順帝太子阿裕錫哩達賴汗依王保保於此，明兵破之，順帝孫特古斯特穆爾汗遁於土喇河。七傳至本雅失里，又為明所敗。後諸部共立託克託布哈之子號小王子。又數傳，徙幕東方，其留漠北部落曰喀爾喀。清崇德三年，遣使朝貢。康熙二十八年，厄魯特噶爾丹興兵攻破喀爾喀，七旗舉族款塞內附，安置喀倫邊內，噶爾丹遂並其地。三十五年，聖祖親征，噶爾丹竄死，朔漠平。喀爾喀諸部復還舊牧，為部三：一曰土謝圖汗，一曰車臣汗，一曰札薩克圖汗。又善巴自為一部，曰賽音諾顏。共部四，為旗八十有六。東至黑龍江呼倫貝爾城，南至瀚海，西至阿爾臺山，北至俄羅斯。廣五千里，袤三千里。北極高四十二度至五十一度三十分。京師偏東三度至偏西二十六度。人約七十萬口。

土謝圖汗部：駐土拉河。直大同邊外漠北。至京師二千八百餘里。南界瀚海，西界翁金河，北界楚庫河，東南界蘇尼特、四子部落諸部，西北界唐努烏梁海。所部佐領積三十七旗，以分設賽音諾顏部，析二十一旗隸之，後增四旗，凡二十旗。乾隆四十六年，詔世襲。北極高四十五度三十三分。京師偏西十一度二十四分。土謝圖汗本旗其汗為噶爾丹所破，來降。康熙三十年，許仍舊號世襲。佐領一。牧地在杭愛山東、喀里雅爾山南，跨鄂爾坤、喀魯哈二河。西：杭愛山，在鄂爾坤河源之北，其山最高大，山脈自西北阿爾泰山來，東趨，逾鄂爾坤、杜喇諸水，為大興安、肯特諸山。又自山西庫庫嶺北折，環繞色楞格河上流諸水發源之處。杭愛譯言「橐駝」也，山形似之。當即古之燕然山。有鄂爾坤河，自附牧賽音諾顏之額魯特旗界，東北經章鄂山東麓，又經西爾哈阿濟爾罕山西麓，又東北出山，折而西北流，有濟爾瑪臺河自南來會。喀魯哈河，源出翁金河北土喇、鄂爾坤二河間平地，西北流，轉東北，入土喇河。鄂爾坤河又東北經吉拉哈吉圖布拉克地南，有西拉索博太河，北自布龍山南支阜，合三水南流來注之，又東北經喀里雅拉山西南麓，中有大洲。又北流，有伊奔河，自西北布龍山東南支阜，合三水來注之。又東北循山，會哈拉河、衣魯河。又正北流，至布龍山東北支阜，入色楞格河。右翼左旗土謝圖汗之從子，康熙三十年授札薩克一等臺吉。傳至乾隆二十一年，其孫累以功晉和碩親王，世襲。佐領七有半。牧地跨色楞格河、土喇河之合流，南至達什爾嶺，北至罕臺山。色楞格河自賽音諾顏部東北入，有厄赫河自西北大山東南流，合翁佳河諸水來會，水勢始盛。稍東，有市呼圖河自南合三水來注之。又東北，受北來一水。又東北，有一河自西南沙昆沙拉之北，東北流，合東南一水，北來注之。又東，受西南一小水，又東逕布龍山北麓。山脈西南自巴顏濟魯克山、賽堪山綿亙而東北，為厄魯墨得依山。又東為西拉克山、布昆沙拉山，又東北為此山蜿蜒至兩河合處，為色楞格、鄂爾坤界。色楞格河自山北麓，又東北，鄂爾坤河自南合土喇諸河，東北流來會。土喇河東南來，納喀魯哈河，東北折而北流，又合鄂爾坤河，當西十度北極出地四十九度處。東有布噶勒臺河。中右旗土謝圖汗之弟，康熙二十五年授札薩克，三十年封多羅貝勒。雍正元年，晉其子郡王，世襲。佐領三。牧地當土喇河曲處。東北：達什隆山。土喇河循都蘭喀拉折而西北流，曲曲四百餘里，有喀魯哈河自西南來會。左翼中旗土謝圖汗裔，康熙三十年封多羅郡王，兼札薩克，世襲。佐領十四。牧地當阿爾泰軍臺所經。北緯四十四度二十分。西經七度五十分。東北有札爾噶山。中旗土謝圖汗裔，康熙三十年封多羅郡王。乾隆二十二年，改為札薩克固山貝子，世襲。佐領四。牧地在肯特山西南；當土喇河源。西北：哈麻爾嶺。西南：達什隆山。東北：肯特山，山高大，為漠北群山東至大海之祖。山西阜曰即龍嶺，又西曰特勒爾濟嶺。凡諸嶺以南，水皆流入克魯倫河，以北，水皆流入敖嫩河。敖嫩河源在克魯倫河源西北小肯特山；土人呼為阿即格肯特山，山南為喀爾喀地，山北為俄邊。嶺北麓水即楚庫河源，北流入色楞格河者。嶺南幹山西南麓水，即土喇河源，西南流，折而西北，會鄂爾坤河入色楞格河者。此嶺為漠北一大分水嶺也。自小肯特山東北行，為大興安山，包絡黑龍江諸水之北而東入海。一支折而南，分為二幹：一東南，為大肯特山起頂，又東南為必爾喀嶺諸山，為北黑龍、南喀魯倫諸水之界，綿亙千餘里，至會合處；一西南為圖拉源山，又南為噶拉泰嶺，折而西南為興安嶺，為東克魯倫、西土喇諸水，又西南而西北，至土喇會鄂爾坤河處。自此而西北，群山皆以阿爾泰山為祖。若論漠北大分水之處，一東至東海，一北至北海，則莫高肯特山矣。汗山，在興安嶺北、土喇河南岸，元祕史謂之不兒罕山。天山，在圖拉河之西，約出長城三千里。山不甚高，籓名汗河嶺。汗山之北為庫倫，即苦另山，山甚峻。土喇河即圖拉河，發源敖嫩河源之西南數十里許、特勒爾濟嶺之西，曰土喇色欽。色欽，蒙古語「河源」也。西南流，與北源喀拉圖魯河會。西南流，哈溪河自西北合東來喀拉鄂模水、西北來空烏魯河，東南流來會。又南，噶爾泰河自東南大山西流來會。又西南，逕啟拉薩山西。又西南，阿拉克他河自北來注之。又西，特勒爾濟河合東占河二水，東南流，會奎羅河。左翼後旗土謝圖汗裔。康熙三十二年授札薩克一等臺吉。乾隆十九年封輔國公，尋晉貝子、貝勒、郡王。五十七年降鎮國公，世襲。佐領四。牧地當阿爾泰軍臺所經。翁金河至是瀦於胡爾哈鄂倫諾爾。諾爾直漠南河套八百里許，舊作呼拉喀五郎鄂模，周二十餘里。諾爾東北有哈喇哈達山、徹徹山、上凱山，皆沙海中孤嶼也。翁金水，源西十三度三分，極四十六度九分。諾爾西九度四分，極四十五度二分。自西北而東南，行大漠中，近千里也。中右末旗土謝圖汗裔。康熙五十八年授札薩克一等臺吉。乾隆二十四年封輔國公，世襲。佐領一。牧地跨土喇河。西北：達什隆山。土喇河自中旗汗山北麓，會色勒弼河，又西至色勒弼嶺南，曲曲西南，至杜蘭喀喇山之北，山南即大漠。西十度，極四十七度五分。南經寧夏九度，經套北陰山六度。河隨山折，西北流入中右旗境，南岸即度蘭支阜，綿亙北岸，即色勒弼嶺支阜，又北行為查木勒山。左翼左中末旗土謝圖汗裔。康熙五十年封札薩克輔國公，世襲。佐領一。牧地當喀魯哈河源。喀魯哈河流出平地，在翁金河之北二百里，鄂爾坤河北折之東四百里。西十二度，極四十六度七分。有二泉，西北流而合，又西北，有一水西南自科洛爾昆山東北流來會。山在額爾德尼昭之東南。又北流，逕昆庫勒山，西折，東北經科克內山西。又北流，折而東北，曲曲數百里，與土喇河會。水口東即查木勒山西麓也。水源流長七百餘里。右翼右旗土謝圖汗裔。康熙三十年授札薩克一等臺吉。乾隆二十年封輔國公，世襲。佐領一。牧地東至錫伯格圖，南至諾昆陀羅海，西至烏遜珠爾東山，北至齊克達噶圖嶺。左翼前旗土謝圖汗裔。康熙三十年授札薩克一等臺吉。乾隆三年封輔國公，世襲。佐領三。牧地跨喀魯哈河。西北：烏噶勒札山。右翼右末旗土謝圖汗裔。雍正九年，以功授札薩克一等臺吉。十年封輔國公，世襲。佐領一。牧地當哈拉河源。東：恰克圖山。南：烏里雅呼嶺。北：諾不圖布拉克山。東南：達喇勒濟山。西南：哈瑪爾嶺。哈拉河源出土喇河北與汗山相對之色勒弼嶺。北有那林河、布勒哈太二河，阿達海河、松納拉河均來會。又北，通勒河。東北至阿即格肯特山西麓，合三源，西南流，又折西北，有一河自東北合數水來注之。又西逕陀羅什山北、哈達圖爾山南，納博羅河、查克都勒河，西北折，逕都拉遜那拉酥查克丹地之東，大松林也。又北逕喀里雅喇山東麓，又北入鄂爾坤河。源委六百餘里。中左旗土謝圖汗裔。初授一等臺吉。乾隆三年，晉輔國公、貝子品級。二十三年授札薩克。後遂以功品級一等臺吉，世襲。佐領一。牧地東至察奇爾哈喇，南至善達勒，西至阿爾噶棱，北至阿魯哈朗。左翼右末旗土謝圖汗裔。康熙三十六年，授札薩克一等臺吉，世襲。佐領五。牧地當阿爾泰軍臺之東。達庫倫之驛於是分道。左翼末旗土謝圖汗裔。康熙三十年授札薩克一等臺吉，世襲。佐領一。牧地當阿爾泰軍臺之東。左翼中左旗土謝圖汗裔。雍正十年授札薩克一等臺吉，世襲罔替。佐領一。牧地當阿爾泰軍臺之西。中次旗土謝圖汗裔。康熙五十八年授札薩克一等臺吉，世襲。佐領一。牧地當左翼中旗之東。右翼右末次旗土謝圖汗裔。康熙三十五年授札薩克一等臺吉，世襲。佐領一有半。牧地跨鄂爾坤河、色楞格河。東：薩爾金河。西：塔裏雅那臺河。北：札勒圖爾河。東北：桑喀勒圖河。東南：札克圖勒河。右翼左後旗土謝圖汗裔。雍正八年授札薩克一等臺吉，世襲。佐領一。牧地當土喇河、喀魯哈河之合流。南：達什隆山。西：珠格楞嶺。中左翼末旗土謝圖汗裔。康熙三十三年授車棱札布一等臺吉，兼札薩克，世襲。佐領四。牧地當鄂爾坤河、色楞格河之合流。鄂爾坤河自東南向西流入色楞格河。色楞格河自西南來，環繞山北，東北流，過俄羅斯之楚庫柏興，又北流入柏海兒湖。東：烏雅勒噶河。西：薩爾金河。北：察罕烏蘇河。東北：博拉河。右翼左末旗土謝圖汗裔。康熙三十年封札薩克輔國公，後降一等臺吉兼札薩克，世襲。佐領一。牧地當哈拉河、伊遜河東南哈臺山北二百里。有哈拉河南流，受南來揆河，折西北，逕右翼右末旗東北。左得博羅河、查克杜兒河，又北注鄂爾坤河。土喇河北岸諸山，有色爾畢谷口三處，及松吉納山嶺三處，皆自各山發源，流入土喇、鄂爾坤。又東北，衣魯河，自東南合三水來注之。又正北流至布龍山支阜，與色楞格河會。東北：敏吉河。西北：札克都勒河。以上統盟於汗阿林。滿語「山」。在庫倫南。

賽音諾顏部：直甘肅涼州邊外西套之北。至京師三千餘里。格埒森札之孫圖蒙肯護持黃教，唐古特達賴喇嘛賢之，授賽音諾顏號。康熙中，其孫善巴來歸，旋以善巴從弟策凌從征有功，始自為一部。乾隆中，以善巴曾孫諾爾布札布襲賽音諾顏號，世襲與三汗同。所部東界博羅布爾哈蘇多歡，南界齊齊爾里克，西界庫勒薩雅孛郭圖額金嶺，北界齊老圖河。轄旗二十二。北極高四十五度四十四分。京師偏西十二度五十分。賽音諾顏本旗初，信順額爾克岱青諾顏善巴率屬來歸。康熙三十五年封和碩親王。乾隆三十一年，許仍其賽音諾顏舊號，世襲。佐領四有半。牧地當鄂爾坤河源，在北緯四十七度、西經十四度五十分處。西北：庫爾布拉克灰圖山。鄂爾坤河出旗境，二水合東流，北納一水，入土謝圖汗部。西：塔楚河，源出都蘭喀喇山東南大幹南麓，二水南流而合，會東北來三水，折流逕塔奇驛，西南至阿勒察圖山。中左末旗善巴再從弟策凌，康熙六十年授札薩克。雍正元年封多羅郡王。九年，晉和碩親王，世襲。佐領四。牧地當塔米爾、哈綏、齊老圖三河源。北：伊克沙巴爾山。東北：綽嚨山。西北：弇克嶺。西南：庫克嶺。塔米爾河亦曰他米勒，有南北兩源。南源出杭愛山北麓，在鄂爾坤河之西者曰阿索郭特河，西北流，合三澗而東北流，有西北來二水皆會，又東北，始曰塔米爾河，又北而會阿索郭特河，皆杭愛以北水也。又東北，會東南來一水，其東即蘇巴勒乾山。又東北受朝木多河、齊齊爾里克河，並會諸小水，東北與北源合。北源出枯庫嶺東麓，在杭愛山西北，有二澗，東北流而合，又東北合三澗水，並納諸小水，始曰塔米爾河，北岸連山，即哈瑞河諸源也。又東流，受四水，瀦為臺魯勒倭黑池，廣數十里，中有一山。又東流，有察罕烏倫河，自西北來會，其南岸即布拉幹北山也。又東北百數十里，而南源自西南來會，又東折北，會鄂爾坤河。此水兩源，俱五百餘里始合入鄂爾坤。自杭愛山以北、枯庫嶺以東，諸泉皆會焉。喀綏河亦曰哈瑞河，即古和林河，出杭愛西南榦山，在齊老圖源之南，流數百里，合北來伊遜都蘭喀喇地山南二水，又東北，有一河合二水自南來會，始曰喀綏河。又東北，有硃薩蘭河自西合二水東流來會，又東北，會瑚伊努河，入色楞格河。河源流都長九百里。齊老圖河即石河，源出杭愛西界山下之額爾哲伊圖察罕泊，泊周六十里，在鄂勒白稽山之南榦大山下，西北經隔山之桑錦達賚泊。自泊東北流出，逕烏爾圖烏雅山南麓，稍東，會西北來一水，又東，會西南來二水，始曰齊老圖河。右翼右後旗賽音諾顏之裔。康熙三十年授札薩克鎮國公。雍正二年封固山貝子。乾隆二十一年，晉多羅貝勒。尋以功晉郡王，世襲。佐領二。牧地當拜塔裏克河源。北：札克額沁山。拜塔裏克舊作貝德勒克，源出枯庫嶺南麓，其北麓隔山即塔米爾河源也。三水南流，合而西南，有查克河自北山合五水南流三百餘里來會，逕庫倫伯勒齊爾之地。又南有察罕帖睦爾河，東北自索阿都依嶺合二水西南流來會。又南出兩山間，西南流平地中百數十里，西彌河自南合一水北流來會，又西南瀦為察罕泊。源流八百餘里。中右旗親王策凌次子。雍正十年封輔國公。乾隆二十年封多羅貝勒。二十一年，晉郡王，世襲。佐領一。牧地當推河源。北：庫克嶺。推河亦曰頹河，舊作拖衣河，源出杭愛山尾南麓，西南流，會三小水，又西南，有烏可克河，西北自烏可克嶺合三水東南流來會。嶺在杭愛山西南，嶺南水入推河，嶺北水為塔米爾河南源。推河又南，有雅馬圖河自東北合三水西流來會，即鄂爾吉圖都蘭喀喇山西水也。又南受庫塞楞圖河。稍南，有一水自東合二澗來會，又南逕兩山間，額勒屯圖河自東合三水來會，皆都蘭喀喇山西南麓水也。又南出山，曲曲流平地中百八十里，逕博濟和碩驛東，又南折西流，瀦為鄂洛克泊，形東西長四十里。西十五度五分，極四十五度六分。源流五百餘里。此水東三百里為塔楚河。中前旗賽音諾顏之裔。康熙三十年授札薩克鎮國公。雍正元年，晉固山貝子。乾隆二十年，晉貝勒，世襲。佐領一。牧地跨濟爾瑪臺河、鄂爾坤河、翁金河。濟爾瑪臺河出右翼中右旗，東流，逕額魯特旗入土謝圖汗部界。鄂爾坤河自與姑洛河會，東南流兩山間，折而東北，入額魯特旗境。北岸山即杭愛東南支阜，南岸即西自都蘭喀喇綿亙而東之杭亦哈馬勒山。隔山而南即翁金河也。翁金河出右翼左末旗，二水合東流，逕右翼中左旗、中前旗，北合二水，亦入土謝圖汗部界。中左旗賽音諾顏之裔。康熙二十五年授札薩克。三十年，封多羅郡王，後降貝勒，世襲。佐領三。牧地有特爾克河、伊第爾河，合於齊老圖河，為色楞格河。伊第爾舊作厄得勒，亦作依得爾。色楞格河南源有四，稍北者曰厄得勒河，源出喀爾喀西界鄂勒伯稽山，共合七水，行四百餘里，而齊老圖河合諸源水自西南來會。又東北，受南來一水，疑即特爾克河也。又東北，循山麓流百餘里，而烏里雅蘇臺河自西南來會。又東北三十里，而阿濟勒克河自南來會，始曰色楞格河。中末旗賽音諾顏之裔。康熙三十一年授一等臺吉兼札薩克。雍正二年封輔國公。乾隆二年，晉鎮國公，世襲。佐領一。牧地哈綏河至是合於色楞格河。右翼中左旗賽音諾顏之裔。康熙四十六年授札薩克一等臺吉，後晉輔國公，世襲。佐領四。牧地當翁金河源。南：阿哈爾山。翁金河亦作翁吉，又作甕金，兩源出鄂爾吉圖都蘭喀喇山東行大榦山中。其西隔山即塔楚河源也。其北隔山即鄂爾坤河，東南流出平地合焉。又東南，會西南來一水，又東，會北來一水，又東南，逕杭亦哈馬勒山前，受二水。又東南，曲曲流八百餘里，於大漠瀦為呼拉喀烏浪諾爾，周二十餘里。右翼末旗賽音諾顏之裔。康熙三十年授札薩克一等臺吉。雍正十年封輔國公，世襲。佐領二。牧地墨特河至是合於拜塔裏克河。北：札木圖嶺。東北：庫首庫爾嶺。墨特河疑即察罕帖睦爾河也，東北自索阿都依嶺合二水西南流來會。南有繃察罕諾爾，廣二十餘里。其北三十里有濟爾哈朗圖池，廣十里許。又東北有伊洛河，北自山麓克庫池南流，逕哈拉圖科山西麓，又南數十里涸。哈拉圖科山南有鄂洛克池，山東百里即推河也。右翼前旗賽音諾顏之裔。康熙三十年授札薩克一等臺吉。三十五年封輔國公，世襲。佐領一。牧地胡努伊河至是合於哈綏河。胡努伊舊作呼納衣，又作庫諾衣，源自西南山中，東北四百里，逕賽坎山北麓，又東北入哈綏河。賽坎山甚高大，即巴顏濟魯克山之北行正榦，又折而東北，為厄勒黑圖諸山。中後旗賽音諾顏之裔。康熙五十一年授札薩克一等臺吉。乾隆元年封輔國公，世襲。佐領一。牧地有布爾噶蘇臺河合於札布噶河。布爾噶蘇臺河出旗北馬喇噶山，山脈自阿爾泰頂南行，分一榦東行，為烏蘇郭瑪山。又東連峰相接，東南數百里，為伯勒奇那克科克伊山。又東為昂奇山。又東北行為馬喇噶山。此水源即馬喇噶山東北將折東南之南麓也。出山南流，會東來二水、西北來一水。又南有烏海河，西北自昂奇山兩源合東南流來會。又南與西喇河會。二源既合，西南流，逕巴顏山北麓，曰札布噶河。又有烏里雅蘇臺河，出旗境，西流八百餘里，納蘇布拉河來會。北有布音圖河源。左翼左旗賽音諾顏之裔。乾隆三十一年封札薩克輔國公，世襲。佐領二。牧地當札布噶河源。札布噶舊作查巴哈，又作札布堪，源有二，最東者曰西喇河，出庫倫伯勒齊爾西北大山，凡四水，南流並為二支，又西南百餘里合焉。又西南受北來一水，又南受東來之西喇河，又西受北來一水。又西南，布爾噶蘇臺河自北來會，即西源也，出北馬喇噶山南麓，南流會二水，又南有烏海河，兩源合東南流來會，又南流與西喇河會。二源既合，逕巴顏山北麓，曰札布噶河。又南入札薩克圖汗旗南界。左翼中旗賽音諾顏之裔。初授一等臺吉。乾隆二十二年，晉貝子品級，授札薩克。後降襲公品級，世襲。佐領一。牧地跨哈綏河。左翼右旗賽音諾顏之裔。康熙三十年授札薩克一等臺吉，世襲。佐領三。牧地在哈魯特山。左翼左末旗賽音諾顏之裔。康熙三十五年授札薩克一等臺吉，世襲。佐領一。牧地跨塔米爾河、胡努伊河。右翼中末旗賽音諾顏之裔。康熙五十一年授札薩克一等臺吉，世襲。佐領一。牧地拜塔裏克河東支至是瀦於察罕諾爾，其西支在青素珠克圖諾們罕游牧諾爾，當西十度、北極出地四十五度七分，庫倫伯勒齊爾地南界，形如瓜，周百里，東西長，諾爾東有呼里圖克白爾池，廣十餘里。又東為西彌河源。又東為一小河，又東為繃察罕諾爾。右翼左末旗賽音諾顏之裔。康熙三十六年授札薩克一等臺吉，世襲。佐領一。牧地跨翁金河。東有圖魯根山。右末旗賽音諾顏之裔。乾隆三年授一等臺吉。四年授札薩克，世襲。佐領一。牧地當伊第爾河源。南：雪山。西北：索郭圖嶺。伊第爾河出鄂勒白稽山，即杭愛山頂之西南大榦也。隔山西即桑錦達賚泊，西十六度九分，北極出地四十九度。兩水自山麓東流而合，又東，會七水，名伊第爾河。又東北會齊老圖河，以入於色楞格河。右翼中右旗賽音諾顏之裔。康熙三十五年授札薩克一等臺吉，世襲。佐領無。牧地當濟爾瑪臺河源。濟爾瑪臺舊作硃勒馬臺，亦作硃爾馬臺，源出額黑鐵木兒山南麓，東南流，繞布庫鐵木兒山足三面，東北流，曲曲二百餘里，瀦為池，曰察罕鄂模，廣數十里。又東北流，有布勒哈爾臺河，南自達爾湖喀喇巴冷孫地之池水東北流來會。又東北入鄂爾坤河。右翼後旗賽音諾顏之裔。康熙三十一年授一等臺吉兼札薩克，世襲。佐領一。牧地當哈綏河北岸、色楞格河南岸。中後末旗賽音諾顏之裔。康熙四十八年授札薩克一等臺吉，世襲。佐領一。牧地跨齊老圖河。中右翼末旗賽音諾顏之裔。康熙三十五年授札薩克一等臺吉，世襲。佐領無。牧地當塔米爾河南岸。東北：烏爾圖特莫爾河。附額魯特部本旗準噶爾之裔。康熙三十六年來降。四十四年封札薩克輔國公。雍正元年，晉固山貝子，世襲。佐領一。牧地跨濟爾瑪臺河、鄂爾坤河。西：察汗山。東南：博勒克山。鄂爾坤河自中前旗境折而東北，逕西爾哈阿濟爾罕山西麓之額爾德尼昭，即大喇嘛寺也。河逕其西及章鄂山之東麓。山亦高大，即杭愛之東支阜，唐時回鶻牙帳西之烏德鞬山也。又東北出山，折而西北流三百餘里，濟爾瑪臺河自西南來會。額魯特前旗噶爾丹同祖弟丹津之孫，號丹津阿喇布坦，康熙四十一年來降，封多羅郡王。四十二年授札薩克。乾隆十三年，降固山貝子，世襲。佐領一。牧地當塔米爾河北岸，隸賽音諾顏部。東南有溫奎諾爾。以上統盟於齊齊爾里克。

車臣汗部：駐克魯倫翁都爾多博，直古北口邊外漠北。至京師三千五百里。格埒森札之孫謨羅貝瑪號車臣汗。東界額爾德尼陀羅海，南界塔爾滾柴達木，西界察罕齊老圖，北界溫都爾罕。轄旗二十三。北極高四十五度三十四分。京師偏西五度三十四分。車臣汗本旗故車臣汗阿喇布坦之子，康熙二十七年，率眾十餘萬戶來降，仍其故號。雍正六年，賜印文曰格根車臣汗，世襲。佐領二。牧地跨喀魯倫河。東：烏蘭溫都爾山。南：阿爾圖山。西：塔奇勒噶圖山。北：哈喇莽鼐山。東北：色勒格圖山。東南：鄂爾楚克山。西南：庫特肯額里雅山。喀魯倫河自右翼中前旗境拖諾山南麓，稍折東北流數十里，又東北逕克勒和碩山北麓，入左翼右旗境。左翼中旗烏默客之叔，康熙二十八年授札薩克。三十年封多羅郡王。乾隆二十年，晉和碩親王，世襲。佐領二。牧地在科勒蘇河之東，跨喀魯倫河。東：卜固尼和碩山。西有特克瑪爾圖山。西北：圖木斯泰山。科勒蘇河出西南大山，兩源，東北合二水，北入敖嫩河。東北：喀魯倫河，入旗南界，有固爾班博爾龍山，三峰並峙，在南岸沙中，至庫魯諾爾南，入中左旗境。中右旗烏默客之叔，康熙二十八年授札薩克。三十年封固山貝子。三十五年，晉多羅郡王，世襲。佐領四。牧地喀爾喀河至是瀦於貝爾諾爾。喀爾喀河在齊齊哈爾城西，源出摩克託里山，西北流入於貝爾諾爾。又北流出，曰鄂爾順河，入呼倫諾爾。貝爾諾爾舊作布伊爾湖，亦作布育里鄂模，元之捕魚兒海子也。明藍玉破脫古思帖木兒處。東北有沙喇勒濟河。右翼中旗烏默客之族叔，康熙二十八年授札薩克。三十年封多羅貝勒，世襲。佐領八。牧地在喀魯倫河之南烏純地。西：伊克噶札爾阿齊圖山。中末旗烏默客之族，康熙三十年授札薩克固山貝子，世襲。佐領三。牧地在喀魯倫河之南博羅布達。北：庫特肯額里雅山。東北：伊克阿爾圖山。西北：額爾克納克山。東南：鄂斯奇山。中左旗烏默客之族，康熙二十八年授札薩克。三十年封固山貝子，世襲。佐領二有半。牧地在喀魯倫河之布色鄂埒客。東：和爾蓋山。北：伯爾克山。中後旗烏默客之族，康熙二十八年授札薩克。三十年封固山貝子，後降輔國公，世襲。佐領一有半。牧地跨敖嫩河。南：色勒格圖山。北：達喇特河。東北：莽阿泰河。敖嫩河自大肯特山北麓會北來一水，又東有一河，西北合二水，東南流來會。稍東南，啟查魯河西南自大肯特山折向東南支阜，東北流來會，折東北流，又折東，巴拉喀河合二水自西南畢爾喀嶺東北流來會。又東南流，呼瑪拉堪河自南大山合兩源北流來會。又東北流，有一河合兩源西北自大興安山東南流來會。大興安山，土人曰阿母巴興安，甚高大，自此綿亙而東，直抵黑龍江入海處。山之南為喀爾喀界，山之北為俄界。又南，北合科勒蘇河。左翼前旗烏默客之族，康熙二十八年授札薩克。三十年封鎮國公，世襲。佐領一有半。牧地當索嶽爾濟山北，濱喀爾喀河。索嶽爾濟山袤延數百里，其西麓臨大漠，東北與齊齊哈爾城相近。喀爾喀河有數源，最東者出阿魯特拉奇嶺西麓，有池廣數十里，西南流，南源合三水來會。又西南流，有一河自北合三源來會。又西分為二支，一南流，有阿母巴哈爾渾河合三水自南來會。又西，合北支西流，伊蘭塞罕河自北大山西南流來會。又一河自西北合三源南流注之。又西南，受哈爾渾河。又西，噶爾查布魯克圖河自東南合噶爾圖思臺及噶爾巴哈尼二河北流注之。又西會和爾和河，折西北，逕喀勒河朔之北，其北岸有小山，受東北來之呼魯思太河，折而西流，曰喀爾喀河。西南流，分支渠，匯為貝爾諾爾。右翼中右旗烏默客之族，康熙五十年授一等臺吉。五十一年授札薩克。雍正二年封輔國公，世襲。佐領一有半。牧地在達爾漢徹根。東：依札噶爾山。南：巴噶額里彥山。西：鄂羅克依山。西北：依爾蓋山。左翼後旗烏默客之族祖，康熙三十年授札薩克一等臺吉，世襲。佐領二有半。牧地在察漢布爾噶蘇臺。東有鄂爾布勒山。西有布哈山。北：烏蘭溫都山。西南：布勒格圖山。左翼後末旗烏默客族，康熙五十年授札薩克一等臺吉，世襲。佐領一有半。牧地在烏爾圖。西：鄂爾布勒山。右翼後旗烏默客族，康熙三十年授札薩克一等臺吉，世襲。佐領三。牧地在巴顏濟魯克。西：阿克索那山。南：烏尼格特山。中末右旗烏默客族，雍正十三年授一等臺吉。乾隆十四年授札薩克，世襲。佐領一。牧地東至特克什烏蘇，南至多木達哲爾克特山，西至鄂爾和山，北至庫登圖山。東北：託克臺山。西北：阿爾圖山。東南：布哈山。西南：烏斯奇山。右翼中左旗烏默客族，康熙五十二年授札薩克一等臺吉，世襲。佐領一。牧地在騰格里克。東南：庫里彥山。北：僧庫爾河。右翼前旗烏默客族，康熙三十年授札薩克一等臺吉，世襲。佐領一有半。牧地在喀喇莽鼐。西北：色布素勒山。東：薩喇克河。右翼左旗烏默客之叔，康熙四十年授札薩克一等臺吉，世襲。佐領半。牧地在額爾得墨。東：鄂博克圖山。北：得勒山。西南：鄂爾楚克山。中末次旗烏默客族，康熙三十四年授札薩克一等臺吉，世襲。佐領一有半。牧地在白爾格庫爾濟圖。東：哈爾噶朗圖山。南：圖木斯圖山。西北：得勒山。左翼右旗烏默客之叔，康熙四十年授札薩克一等臺吉，世襲。佐領一。牧地跨喀魯倫河。東：特格裏木圖山。西：哈噶勒噶山。北：瑪勒胡爾山。東北：圖木斯圖山。西南：託克特依山。喀魯倫河自喀勒和朔北麓，又東北會塔爾河，舊名他拉即兒即河，自畢爾喀嶺西南麓，合二源東南流沙土中，隱見不常。又東北數十里，逕厄窩得哈爾哈小山西北麓，即北岸厄莫勒山之西南麓也。折東流，至東南麓，兩岸沙漠，又東北入左翼中旗境。中右後旗烏默客族，康熙三十六年授札薩克一等臺吉，世襲。佐領半。牧地在肯特山東，當喀魯倫、敖嫩二河源。東：得勒格爾罕山。南：巴顏烏蘭山。西北：罕臺山。西：塔尼特河。東北：塔喇塔河。有喀魯倫河，即臚朐河，北史之怯綠憐河也。源出肯特山東南支峰西南麓。兩源西流而合，又西，有一河，東北亦自肯特山南麓西南來注之。又西南流，逕肯特山頂之南，受北來衣魯河。又西南，受西北即龍河。又西南，至布塞山東南麓，受撒內河，東自畢爾喀嶺西麓西流合東南一水來會。又東南，有一河，北自忒勒兒吉嶺東南流來會。又西南，白勒肯河自土喇色欽東麓東南流來會。又西南，至噶拉太嶺之東，循兩山間，折而東南流，逕巴顏烏蘭山西麓，入右翼中前旗境。又東經車臣汗旗、左翼右旗、左翼中旗、中左旗、左翼左旗、中左前旗、中前旗境，凡二千數百里，東北入枯倫湖。敖嫩河乃黑龍江上源，亦名俄儂河，元之斡難河也，自肯特山西忒勒爾吉嶺西北小肯特山東麓，折東南流，納東北一水，經忒勒爾吉嶺北麓，有一水自嶺西北東流來會，亦敖嫩一源也，又東入中後旗境。左翼左旗烏默客叔，康熙三十五年授一等臺吉。四十年授札薩克，世襲罔替。佐領一有半。牧地跨喀魯倫河。南：巴彥罕山。西：鄂喇霍圖山。喀魯倫河自庫魯鄂模南稍東，逕西拉得克西博格山之陰，又東百里，中有沙洲曰術爾呼術，東北流，入旗境必拉城南。隔河而南，有乾諸可客蒲山，綿亙東北百里許，即塔本陀羅海也。又東逕杜勒鄂模南，入中左前旗境。中左前旗烏默客裔，康熙三十六年，授貢楚克一等臺吉兼札薩克，世襲。佐領一。牧地跨喀魯倫河。喀魯倫河自杜勒鄂模南入旗境。又東，河心有沙洲，南岸為塔本陀羅海之北麓。折東南流，又東入中前旗境。中前旗烏默客裔，康熙二十八年授濟農及札薩克。三十年封固山貝子。乾隆二十二年，降一等臺吉兼札薩克，世襲。佐領五。牧地跨喀魯倫河。東：札爾噶山。北：鄂克託木山。喀魯倫河自塔本陀羅海北麓，折東南流，又東逕南岸小山北麓，折東北至南岸大山東北麓，東南流，折向正北，又東北流，中有沙洲，其東南岸外，則杜勒鄂模也。又東北，曲曲注阿勒坦厄莫爾山東北，瀦為枯倫湖，在黑龍江齊齊哈爾城西千三百餘里也。湖自西南而東北，長徑二百餘里，東西闊百餘里，周可五六百里。枯倫今作呼爾，即古之具倫泊也。右翼中前旗烏默客裔，初授二等臺吉。乾隆十九年晉一等臺吉。二十年，封輔國公兼札薩克，後降一等臺吉，世襲。佐領一。牧地當喀魯倫河曲處。東：庫里葉山。北：巴顏烏蘭山，綿亙東南二百里許。喀魯倫河自噶拉太嶺之東，西南至兩山間，循山麓東南流，逕巴顏烏蘭山西麓，至南岸山盡處，稍折東流，有僧庫爾河南流沙中來注之。喀魯倫河又東南，自沙地經拖諾山南麓，入車臣汗旗境。以上統盟於巴爾和屯。即巴拉斯城。

札薩克圖汗部：駐杭愛山陽，直甘肅、寧夏邊外漠北。至京師四千餘里。東界翁錦錫爾哈勒珠特，西界喀喇烏蘇額埒克諾爾，南界阿爾察喀喇託輝，北界特斯河，接唐努烏梁海。本元裔，號札薩克圖汗。康熙二十七年，沙喇兵敗，為噶爾丹所戕。其弟策旺札布率族來歸，封和碩親王，詔仍襲汗號。轄旗十九。北極高四十三度三十五分。京師偏西十九度九分。札薩克圖汗兼管右翼左旗策旺札布，以從征退縮削爵。雍正四年，詔其族格埒克延丕勒襲汗號，兼郡王爵，領右翼左旗札薩克事，世襲。佐領三。牧地有博格爾諾爾。東南：札布噶河，自賽音諾顏部左翼左旗界西南流，逕巴顏山北麓尼魯班禪喇嘛游牧，折西流，席喇烏蘇河南自阿爾洪山水所匯之大泊來會。又西北流，烏里雅蘇臺河東來入之。博格爾諾爾，舊作白格爾察罕鄂模，在庫克西勒克山之南、都忒嶺之東。又有都魯泊。中左翼左旗札薩克圖汗之族。康熙三十五年封多羅貝勒兼札薩克。乾隆二十二年，以功晉郡王品級。四十六年，詔以貝勒世襲。佐領二。牧地當特斯河源。東：庫蘭阿濟爾噶山。北：伯爾克山。東北：巴彥集魯克山。特斯河源出阿爾泰東北大幹之唐努山西南麓，西南流山中，受南北來四水，又西南入烏梁海境。曲曲西瀦為烏布薩泊。泊在阿爾泰頂之東南麓六十里。左翼中旗札薩克圖汗之族。雍正五年授札薩克二等臺吉。乾隆二十一年晉一等臺吉。二十三年封輔國公，復晉鎮國公，世襲。佐領一。右翼後旗札薩克圖汗之族。康熙三十年授札薩克一等臺吉，世襲。佐領一。與左翼中旗同游牧。牧地當札布噶河西岸。左翼右旗札薩克圖汗之族。康熙二十九年授札薩克。三十年封多羅貝勒。雍正十二年降鎮國公，世襲。佐領一。牧地在都爾根諾爾之南。諾爾在科布多城西、伊克阿拉克泊之西南，北與喀喇諾爾相聯，形如葫蘆，亦札布噶河之支流所匯也。左翼前旗札薩克圖汗之族。康熙二十八年授札薩克。三十年授一等臺吉。五十年封輔國公，世襲。佐領二。左翼後末旗札薩克圖汗之族。雍正四年授札薩克一等臺吉，世襲。佐領一。與左翼前旗同游牧。牧地在奇勒稽思諾爾之東，一作柯爾奇思諾爾，在阿爾泰頂東南，去兩旗札薩克駐處八百里。東南：札布噶河、空歸河。西南：伊克阿拉克池水所匯也，周百數十里，西南相聯一泊曰愛拉克諾爾，南與喀喇諾爾相直。右翼右末旗札薩克圖汗之族。雍正二年授札薩克一等臺吉，世襲。佐領二。牧地當德勒格爾河西岸、桑錦達賚之東。德勒格爾河一作哈喇臺爾河，源出唐努山南、錫巴里喀倫北，東北流，當阿哈里喀倫之北，有一小水西北來入之。折東南流，與德勒格爾河會。又東南流，託爾和里克河北自博爾圖斯喀倫，兩源並導，百里而合，又南，德勒格爾河自西來會。又南流，布克綏河自西北來會。又南入齊老圖河。中左翼右旗札薩克圖汗之族。初授二等臺吉。乾隆二十一年封輔國公並札薩克，世襲。佐領一。牧地當桑錦達賚之南。桑錦達賚泊在旗境及中左翼左旗之間。西南有色楞格河。右翼右旗札薩克圖汗之族。康熙二十八年授札薩克。三十年封固山貝子，後降輔國公，世襲。佐領一。牧地在烏喇特界內庫埒謨多。左翼後旗札薩克圖汗之族。康熙三十年授札薩克一等臺吉。三十六年晉輔國公，世襲。佐領一。牧地在伊克敖拉里克察罕郭勒。北：烏蘭泊。中右翼末旗札薩克圖汗之族。康熙四十三年授一等臺吉。五十三年授札薩克。雍正二年封輔國公，世襲。佐領一。牧地當濟爾哈河，至是瀦於察罕諾爾。所部察罕諾爾有二，一在左翼右旗之西，其南為齊齊克泊，接科布多界；一即此，濟爾哈河所瀦也。右翼後末旗札薩克圖汗之族。康熙三十六年授札薩克一等臺吉，世襲。佐領一。牧地在奇齊格訥洪果爾阿齊喇克。中右翼左旗札薩克圖汗之族。乾隆二十年授札薩克一等臺吉，世襲。佐領一。牧地在左翼左旗西南。右翼前旗札薩克圖汗之族。康熙二十八年授札薩克。三十年授一等臺吉，世襲。佐領一有半。牧地在阿爾察圖、和嶽爾敖拉、雅蘇圖、鄂和多爾、納默格爾諸界。左翼左旗札薩克圖汗之族。乾隆二十一年授札薩克一等臺吉，世襲。佐領一。牧地在奇勒稽思諾爾、愛拉克諾爾之南，跨空歸河。空歸河又名空陰河，舊作空格依河，出昂奇山南麓，合三水西南流，入札布噶河。中右翼末次旗羅卜藏臺吉之孫。康熙四十八年授札薩克一等臺吉，世襲。佐領一。牧地有特們諾爾、委袞諾爾，兩諾爾水皆發源烏里雅蘇臺軍營城北大山，東北流，瀦為兩大泊，委袞在北，特們在南，中隔一嶺，南北相望，形擬蝌蚪也。中左翼末旗羅卜藏臺吉之裔。雍正十二年授二等臺吉。乾隆二十二年授一等臺吉兼札薩克，世襲。佐領一。牧地當德勒格爾河東岸。附輝特一旗額魯特部輝特族人羅卜藏，為噶爾丹所虐，來歸。乾隆二十年授其孫一等臺吉。三十年授札薩克，世襲。佐領一。牧地當濟爾哈河東岸。濟爾哈河自旗南界合三源東北流，至札薩克圖汗部中右翼末旗界，瀦為察罕諾爾。以上統盟於札克畢賴色欽畢都爾諾爾。

喀爾喀四部八十六旗，統稱外札薩克。自雍正中用兵準噶爾，即於烏里雅蘇臺築城駐兵，城以木為之，中實以土，高丈六尺，厚一丈，在烏里雅蘇臺河北岸。光緒七年，收還伊犁，改訂條約，許俄人在烏里雅蘇臺通商，俟商務興旺，再設領事。定邊副將軍治之。總統四部兵，內蒙古各部兵統於各部札薩克。蓋內札薩克多從龍功臣，而游牧之地悉附近盛京、直隸、山西、陜西一帶，與外札薩克之後來歸附遠在漠北者有別。兼理札薩克圖汗、賽音諾顏兩部事。又設庫倫辦事大臣，庫倫在土喇河上游西岸，人三萬口，喇嘛教徒甚眾。其胡土克圖殿宇嚴莊，蒙民每夏從諸部來頂禮者，道路不絕。理俄羅斯邊事。康熙六十年與俄立約，定為陸路通商埠，各遣官監視。乾隆二年，並停京師貿易，統歸恰克圖辦理，總其權於庫倫大臣。互市處在恰克圖南買賣城，有路南通庫倫，北達上烏丁斯克，與新修鐵路接。有俄國領事署。貿易茶最盛。車臣汗、土謝圖汗兩部事亦歸監理。

杜爾伯特部十六旗：至京師六千餘里。元臣孛罕之裔，姓綽羅斯。六傳至額森，即乜先，生二子。長伯羅納哈勒，為杜爾伯特部祖；次額斯墨特達爾諾顏，為準噶爾部祖。杜爾伯特本分牧額爾齊斯河。乾隆十八年，為準噶爾所逼，率族來歸，編所部佐領左翼旗十一，特固斯庫魯克達賴汗旗、中旗、中左旗、中前旗、中後旗、中上旗、中下旗、中前左旗、中前右旗、中後左旗、中後右旗。右翼旗三，前旗、前右旗、中右旗。附輝特旗二。下前旗俱在科布多河，下後旗俱在烏布薩泊南、杜東輝西。授札薩克，世襲。設科布多參贊大臣以轄之。同游牧科布多金山之東烏蘭固木地。東至薩拉陀羅海、納林蘇穆河，南至哈喇諾爾、齊爾噶圖山，西至索果克河，北至阿斯哈圖河。北極高四十九度十分至二十分。京師偏西二十四度至二十七度二十分。科布多一作和卜多，其水源名索果克河，蓋即索和克薩里也。東流，南合瑚爾噶泊、輝美泊、和通泊水，東北流，西合噶斯河，折而東南流，逕輝特下前旗、杜爾伯特右翼旗，南合塔爾巴泊、託爾博泊水，北合烏里雅蘇圖河、根德克圖泊、戴舒爾泊水，遂名科布多河。東南流，經科布多城西，布彥圖河出阿爾泰烏梁海旗西北流來會。又東流入阿勒克泊。納林蘇穆河，發源特斯河南沙地，西南流，與古薩爾泊水會，西北入烏布薩泊。烏布薩泊在左翼旗北，西與北接唐努烏梁海界。喀喇奇拉河、古薩爾泊水，俱出左翼界，北流，薩克里哈拉河亦出左翼界，東流，俱瀦於烏布薩泊。又東，特斯河、和賴河，東北特里河，北伊爾河、博爾河、札爾河、齊塔齊河，西有哈拉莽鼐山水，俱流入烏布薩泊。南：哈喇泊水、札布噶河，自札薩克圖汗部西北流，東納空歸河，又西北會奇勒稽思泊、愛拉克泊水，西流，南合都爾根泊、哈喇泊水，逕明阿特旗，匯於阿拉克泊。

明阿特部一旗：系出於烏梁海。後為札薩克圖汗部中左翼左旗之屬。乾隆三十年，撤出設一旗，隸科布多大臣轄。牧地在科布多城西。東界起塔拉布拉克至齊爾噶圖山、科布多河止，南界起齊爾噶圖山至茂垓止，北界起茂垓至塔拉布拉克止，俱與杜爾伯特連界。北極高四十八度五十分。京師偏西二十六度二十分。

阿爾泰烏梁海七旗：東界起都嚕淖爾至哈叨烏里雅蘇臺止，與額魯特連界；南界起烏蘭波木、烏龍古河至巴噶諾爾止，與塔爾巴哈臺所屬土爾扈特連界；西界起碑爾素克託羅垓至巴爾哈斯淖爾止，與喀倫連界；北界起巴爾哈斯淖爾至哈竇里達巴止，與喀倫連界。曰左翼副都統旗、散秩大臣旗各一，總管旗二；右翼散秩大臣旗一，總管旗二。北極高四十九度二十分。京師偏西二十九度十分。哈屯河二源，東曰喀喇河，西曰噶老圖河，俱出阿爾泰烏梁海旗北境阿爾泰山北麓，二源合為納爾噶河，東北流，鄂依滿河入之。又東北流，札爾滿河入之。折東流，達爾欽圖河自西南來匯。又東北流，始曰哈屯河。又東北流，逕阿爾泰諾爾烏梁海旗，西納烏賴河、僧瑪爾達河，東納喀達林河。又北流，會亨吉河，入唐努烏梁海界。阿爾泰河亦自科布多西北流來會，又西北入俄羅斯界。西南：華額爾齊斯河，源出阿爾泰山。

阿爾泰諾爾烏梁海部二旗：在索果克喀倫外。東界起哈勒巴哈雅山至布古素山、博羅布爾噶蘇河止，南界起博羅布爾噶蘇至託申圖山、習伯圖山、達爾欽圖河止，西界起達爾欽圖河至阿爾占山、巴勒塔爾罕山、呼巴圖嚕山止，北界起呼巴圖嚕山至阿爾泰諾爾、伯勒山、楚勒坤諾爾、哈勒巴哈雅山止。北極高五十三度。京師偏西二十五度四十分。旗東北有阿爾泰泊，綽爾齊河、沙爾河、巴什庫斯河、阿斯巴圖河，合北流瀦焉。東納格吉河，西納巴哈齊里河、伊克齊里河、郭爾達爾河，北流為阿爾泰河，又西北入唐努烏梁海界，會哈屯河。

博東齊旗、布圖庫旗：均杜爾伯特族。乾隆二十一年來歸，編置佐領。同牧於呼倫貝爾。隸呼倫貝爾都統轄，黑龍江將軍節制。

新土爾扈特部二旗：在科布多城西南。至京師七千餘里。元為乃蠻國，太祖滅之。後為和林行省所屬地。明屬衛拉特。初，始祖翁罕裔舍棱為準噶爾臺吉。七傳至貝果鄂爾勒克。其長子卓立甘鄂爾勒克，即徙牧俄國一支之祖。數傳至渥巴錫，來款，賜牧新疆，號舊土爾扈特。其次子衛袞察布察一支，依準噶爾，傳至舍棱，為準噶爾臺吉。大軍征準噶爾，舍棱奔俄。乾隆三十六年來歸，編佐領，設札薩克，賜牧，號新土爾扈特。二旗：曰新左旗，曰新右旗。自為一盟，曰青色特啟勒圖。隸科布多大臣兼轄。光緒三十二年，劃隸阿爾泰辦事大臣。牧地當金山南、烏隆古之東。東至奔巴圖、捫楚克烏蘭、布勒幹和碩，南至胡圖斯山、烏龍古河，西至清依勒河、昌罕阿璊、那彥鄂博，北至綽和爾淖爾、那郭幹諾爾之中山。北極高四十六度。京師偏西二十七度二十分。拜塔克，地以山名，其山至哈布塔克西、青吉斯河南岸。由拜塔克西南行，至奇臺界，唐時以沙陀部為沙陀州，此其故壤也。烏隆古河二源，東曰布爾干河，西曰青吉斯河。布爾干河出新和碩特旗北，合喀喇圖泊水，南流，經札哈沁旗東南流。青吉斯河出旗境北，合哈泊水，西南流，合哈弼察克河。又東南，與布爾干河合，為烏隆古河。折西流，逕阿爾泰烏梁海旗，瀦為赫薩爾巴什泊。

新和碩特部一旗：在科布多城南。至京師七千餘里。和碩特臺吉巴雅爾拉瑚之族蒙袞。乾隆三十七年來歸，附新土爾扈特貝子旗。後為所虐，移牧杜爾伯特近處。嘉慶元年，給札薩克印，隸科布多大臣兼轄。光緒三十二年，劃隸阿爾泰辦事大臣。牧地當金山東南哈弼察克，西臨青吉斯河。東至和託昂鄂博，西至捫楚克烏蘭，北至奔巴圖、哈弼察克河。北極高四十七度。京師偏西二十七度。哈弼察克一作哈布塔克，地以山名，在鎮西府西北四百里。北六十里即布拉乾郭勒河南山北之地，饒水草，宜畜牧。

札哈沁部一旗：初為準噶爾宰桑。乾隆十九年，大軍獲之。其隨來之札哈沁，即令統轄。四十年，設一旗。嘉慶五年，增設一旗。隸科布多大臣。牧地在科布多城南。東界起德杜庫庫圖勒至巴爾嚕克止，與喀爾喀連界；南界起昂吉爾圖至哈布塔克山止，與巴爾庫勒連界；西界起和託昂鄂博至布爾干河東岸止，與阿爾泰烏梁海連界；北界起惠圖僧庫爾至土古里克止，與喀爾喀屯田兵官廠連界；東北界由土古里克起至德杜庫庫圖勒止，與喀爾喀連界。北極高四十六度五十分。京師偏西二十六度十分。

科布多額魯特部一旗：本臺吉達木拜屬，有罪削爵，以其眾屬科布多大臣轄。東界起齊爾噶朗圖至布古圖和碩止，南界起布古圖和碩至哈叨烏里雅蘇臺止，東南均與喀爾喀屯田兵連界，西界起哈叨烏里雅蘇臺至都嚕諾爾止，北界起都嚕諾爾至習集克圖河止，西北均與阿爾泰烏梁海連界。北極高四十八度五十分。京師偏西二十七度三十分。以上並隸科布多大臣定邊左副將軍轄。

阿拉善額魯特部一旗：在河套以西，袤延七百餘里。至京師五千里。本漢北地郡西境，及武威、張掖二郡北境地。晉為前涼、後涼、北涼所有。唐屬河西節度使。廣德初，陷於西番。宋景德中，陷於西夏。元屬甘肅行中書省。明末為額魯特蒙古所據。元太祖弟哈布圖哈薩爾之裔，世駐牧河西套。後為噶爾丹所滅，其酋逃竄近邊。康熙二十五年，上書求給牧地，詔於寧夏、甘州邊外畫疆給之。東至寧夏府邊外界；南至涼州、甘州二府邊外界，西至古爾鼐接額濟納土爾扈特界，北逾戈壁接札薩克圖汗部界。三十六年，編佐領，授札薩克，封多羅貝勒，駐定遠城。雍正二年，晉郡王。乾隆三十年，晉和碩親王，世襲。佐領八。牧地當賀蘭山西、龍頭山北。北極高三十八度至四十二度。京師偏西十度至十八度。城北有吉蘭泰鹽池，名曰「吉鹽」，歸阿拉善王管轄。自為部，不設盟。賀蘭山在旗東，土人名阿拉善山。山有樹木，青白如駮馬，北人呼駮為「賀蘭」。其山與河東望雲山形勢相接，邐迤向北，經靈武西北，逕保靜西，又北逕懷遠西，又北逕定遠，又東北抵河。抵河之處名乞伏山，在黃河西，從首至尾像月形，南北約長五百餘里，邊城之鉅防也。山之東，山口自北而南曰寧靖、鎮北，至獨樹，凡十九口。又南接邊城曰青羊溝、乾溝，至小關兒，凡十九口。又南則石空寺堡及勝金關也。西山口自北而南曰歸德、紅兒，至黃峽，凡十三口。又南，山勢迤邐而西，其南曰山嘴口、金塔口、杏樹口、赤木口，東接邊城曰大佛寺口、三岔溝口。其西曰靖湖埻，至崇慶，凡六口，鎮北口、寧安口、向陽埻口、殺虎埻口。龍首山一名龍頭山，俗呼為甘峻山，在旗西南，與山丹接界，蒙名阿喇克鄂拉，綿亙廣遠，東大山之脈絡也。距山丹城三里。山盡處為寧遠堡。山南為內地，蒙古俱於山北游牧。旗南有松陜水，自古浪縣北流，逕縣東，又東北至土門堡流出邊。又東北至旗界，瀦為澤。漢志：「蒼松縣南山，松陜水所出，北至揟次入海。」一統志：「按陜音峽，松陜水即今古浪河，邊外積水處總曰海。」有谷水，即三岔河，自河州府城東，東北流，逕鎮番東北出邊，土人呼為郭河，至旗界入白亭海子。地形志：「武威郡襄城縣有武始澤。」水經注：「馬城河又東北逕武威縣故城，東屆此水流兩分，一水北入休屠澤，一水又東流入瀦野。」有水磨川，一名雲川，自永昌城西，東北流，逕新城堡北、水磨堡西，又東流逕永昌城北、寧遠堡西，北流出邊。經旗界，瀦為大澤，蒙古名沙喇鄂模。有休屠澤，即古瀦野。漢志：「武威縣，休屠澤在東北，古文以為瀦野澤。」水經注：「武威北有休屠澤，俗謂之西海，其東有瀦野澤，俗謂之東海，通謂之瀦野。」有魚海，即白亭海，一名小闊端海子，五澗穀水流入此海。有沙喇鄂模，在休屠澤西。水磨川自寧遠堡北出邊，注入其中，方廣三四十里。有昌寧湖，直永昌東北、寧遠堡北四十里，東至鎮番界，多水草楊木。明季青把都游牧於此。有長草湖，在寧羅山北。有伯顏湖，直平番東北邊外。有雙泉，直永昌西北，亦名雙井。有馬跑泉，直永昌北。有高泉、平泉、赤諾泉。有三井，直鎮番西北，有亂井兒。有青鹽池、鴛鴦白鹽池、小白鹽池，皆在鎮番西北邊外。有紅鹽池，在山丹城北，池產紅鹽，其根可作器。定遠城北有鹽池，所謂吉蘭泰池也。

額濟納舊土爾扈特部一旗：在阿拉善旗之西，當甘肅甘州府及肅州邊外。袤延八百里。至京師五千五百餘里。本漢居延縣地，張掖郡都尉治此。後漢安帝時，改置張掖居延屬國，別領居延一城。獻帝建安末，立為西海郡。魏、晉因之。永嘉以後，地屬前涼、後涼、北涼、西涼，相繼割據。元魏為涼州所轄地。隋、唐為甘州、肅州北境。大歷中，陷於吐蕃。宋景德中，地屬西夏，曰威福軍。元，亦集乃路，屬甘肅行中書省。明，甘州、肅州二衛邊外地。元臣翁罕裔。明季為準噶爾所偪，徙居俄境之額濟拉河。額濟拉即窩爾吉譯音之變。土爾扈特居俄久，常遣使入貢。康熙四十二年，其汗阿玉奇之嫂攜其子阿喇布珠爾入藏禮佛，準噶爾阻其歸路，乃款塞乞內屬，賜牧色爾騰。旋定牧額濟納河。雍正七年，封多羅貝勒。乾隆十八年，授札薩克，世襲。佐領一。以來歸在先，故亦稱舊土爾扈特。不設盟長。牧地跨昆都倫河。東至古爾鼐，南至毛目縣丞民地，西至大戈璧，北至阿濟山。北極高四十一度。京師偏西十七度。旗境有掃林山。明馮勝拔肅州，進至掃林山亦集乃路，即此。別篤山今曰畢道山。明紀，洪武五年，副將軍傅友德下額濟納路，次別篤山，即此。東：旗桿山。北：阿濟山。自哈密北逾天山，至巴里坤池，又北渡大砂磧幾三四百里，有阿吉山，亦曰阿濟山。山脈自西北阿爾泰山南來，蜿蜒東趨，橫帶瀚海中，起伏不斷，為喀爾喀西路之南境，其長殆三四千里。東南：合黎山，即禹貢弱水所經也。水經云，「合離山在酒泉會水縣東北」，注以為即合黎山。史記正義，山在張掖縣西北二百里。行都司志云在高臺所北十里、鎮夷所東北三十里，與黑山相接。黑山在鎮夷所東北，屹立沙漠中，一名紫塞。其山口東南至肅州百四十里。東北有狼心山，在金塔寺堡北，南去鎮夷所城五百里，為往來要路。又有孤仁山，在金塔寺堡東北三百五十里，凡往來哈密北山者，必聚於此。南有毛目城。額濟納河在西套額魯特西界。又弱水源出山丹西南，自與張掖河合，其下通名為張掖河。又討來河發源肅州西南番界中，有三派，最西曰討來河，其西又有哈土巴爾呼河，北流百餘里，與討來河合，又東北百餘里，南有巴哈、額濟納二河，合流而北，與討來河會為一，又東北流入邊，繞州南至州東北，合西來之水，又東北出邊，過金塔寺，折北轉東，與張掖河合，又北入居延海。昆都倫河自甘肅肅州北流，經旗境，分二道，匯為澤，俱曰居延海。旗東有澤曰大苦水，南直甘肅張掖縣邊外。大苦水之東有二澤，曰騙馬湖，東南有澤曰沙棗湖，亦曰沙棗泉，在肅州東北金塔寺北，沙棗湖之東，直山丹縣邊外，有澤曰豐盈大泉。以上諸澤，皆瀦於沙。又東有昌寧湖、魚海、白海，其上源皆在甘州府、涼州府界。

南路舊土爾扈特部四旗：在喀喇沙爾城北，當天山之南，珠勒都斯。至京師八千六百餘里。本古西戎地。漢及魏、晉為烏孫國地。北魏，高車國地。周，突厥地。隋，西突厥地。唐，鷹娑都督府地。宋屬西州回鶻。明為回部所據。乾隆二十三年，回疆平，入版圖。三十六年，元臣翁罕裔渥巴錫挈所部內附，遂以其地賜之，是為南路舊土爾扈特，與中路和碩特同游牧，編置佐領。設旗四：曰南路汗旗，曰中旗，曰右旗，曰左旗。授札薩克，世襲。隸伊犁將軍轄。牧地有珠勒都斯河，東逾天山，至博爾圖嶺，南至扣克納克嶺，西至天山，北至喀倫。北極高四十二度五十分。京師偏西三十度四十分。天山一名祁連，一名雪山，一名白山，又曰折羅漫山。自葉爾羌西南蜿蜒而來，曰蔥嶺，至闢勒玉山分脈。其東南一支，繞和闐而東行，其西北一支，繞英吉沙爾、喀什噶爾之西，又北行，達布魯特境，東行繞烏什之北，又逕阿克蘇之北，又逕庫車、喀喇沙爾、吐魯番之北，綿亙七八千里，而至哈密東北百餘里，為北天山，又百餘裏截然而止，則在巴里坤之東，名鹽池山，伏入地中矣。此山為南路回疆、西路伊犁之分界。山陽為自哈密至葉爾羌南路，山北則由巴里坤至伊犁北路也。鹽池山之南，沙磧漫野，即希爾哈戈壁，所謂「千里瀚海」也。其山伏地千餘里，至嘉峪關外沙州之東，突兀起頂，東行名祁連山，所謂南天山也。再東行至洞素達巴罕過脈，東北行至巴圖爾達巴罕，北分一支，至八寶山，形如蓮華，尊成嶽體，乃西寧、涼州、甘州、肅州四郡之鎮山也。又自鎮素達巴罕東行，至野馬川之東，景陽嶺自南而北，東分一支結涼州諸山，西分一支與察罕鄂博過脈，西行至祁連達巴罕，過脈向北，分一支結甘州諸山。珠勒都斯山，在喀喇沙爾城北珠勒都斯之地，北連雪山，回環千餘里，水草豐茂。博爾圖嶺亦名博羅圖塔克，在闢展西南，當喀喇沙爾東北境，其山與阿勒癸山南北相接，形如鎖鑰，西通準部，南界回疆，天山南路一大關隘也。山多積雪，博羅圖河發源北麓，入北谷口西行，通珠勒都斯，出西南谷口，西南行，即喀喇沙爾境。扣克納克嶺亦名庫克納克達巴罕，在愛呼木什嶺西五十里，額什克巴什河發源南麓。山脈自天山正幹之額什克巴什山分支，東行六十里至此。

中路和碩特部三旗：至京師八千六百餘里。舊為四衛拉特之一。牧青海、伊犁諸境，後徙俄羅斯。乾隆三十六年，從土爾扈特汗渥巴錫來歸，詔附南路土爾扈特部同游牧珠勒都斯，編置佐領。設旗三：曰中路中旗，曰中路右旗，曰中路左旗。授札薩克，世襲。歸伊犁將軍轄。牧地在南路舊土爾扈特部之西。東至烏沙克塔爾，南至開都河，西至小珠勒都斯，北至察汗通格山。北極高四十二度五十分。京師偏西三十一度十分。察汗通格山在烏沙克塔勒西，西南距喀喇沙爾城百九十五里，地有廢城，城西有泉，委折而南，經烏沙克塔勒城東，分導灌田，自闢展西入納林奇喇塔克、博羅圖塔克谷口，循博羅圖郭勒，逾塔什海，至其地，為喀喇沙爾東北境。開都河俗名通天河，源出大雪山，經喀喇沙爾西門外，水勢甚寬。東南流，上源曰珠勒都斯河，出布古爾東北山，數水合西南流，西納達賴克河。折東流，歧為二，復合，南北納十餘水而東，北納瑪爾什河，經庫勒爾北，折東南流，注塔裏木河。一統志載葉爾欽有塔裏母河，下流與西北來之海多河合。海多河即開都河，塔裏母河即塔裏木河也。小珠勒都斯河出自阿爾泰陰克遜之北源處，極四十三度十分，西三十一度三十分，即和碩特牧地也。

北路舊土爾扈特部三旗：在塔爾巴哈臺城東，當金山之西南霍博克薩里。至京師九千七百餘里。本漢時匈奴西境、烏孫北境。北魏，蠕蠕地。後周時入於突厥。唐，西突厥地。明時為衛拉特地。舊為準噶爾臺吉游牧處。乾隆二十年，準部平，入版圖。三十六年，元臣翁罕裔袞札布來歸，遂以其地賜之，是為北路舊土爾扈特部，編置佐領。設旗三：曰北路旗，曰右旗，曰左旗。授札薩克，世襲。隸塔爾巴哈臺大臣轄，伊犁將軍節制。牧地東至噶札爾巴什諾爾，西至察漢鄂博，南至戈壁，北至額爾齊斯河。北極高四十六度三十分。京師偏西二十九度十分。有薩里山，即賽兒山。東：噶札爾巴什諾爾，即赫薩爾巴什泊，在哈莽奈山北，凡金山東南烏龍古河、布爾干河、青吉斯河皆匯焉。廣七十里，袤三十里，餘波入於沙磧。泊以東即新土爾扈特牧地。北有額爾齊斯河，一源為華額爾齊斯河，一源為喀喇額爾齊斯河，均出阿爾泰山，二河合為額爾齊斯河。西北流，納蘇布圖河，罕達海圖河、奇喇河，與克木齊克河、固爾圖河、博喇河、哈布河、喀喇哈布河、訥恰庫河、塔爾巴哈臺河。又西北，瀦為宰桑諾爾。俄儂河、果莫孫河匯其東南，納林河、哈流圖河匯其東北，阿布達爾摩多河匯其西。復從諾爾西北溢為額爾齊斯河，科爾沁河入之。又西北布昆河，又北烏柯爾烏蘇，又東北流，納林河、莫依璘河、布克克圖爾瑪河皆入之。又東北流，經塔爾巴哈臺北境、科布多西北境，入俄羅斯界。

東路舊土爾扈特部二旗：在庫爾喀喇烏蘇城西南，當天山之北，濟爾噶朗。至京師九千五百餘里。本漢時烏孫國地。北魏為蠕蠕地。後周時入於突厥。唐為西突厥地。後為嗢鹿州都督府地。明時為衛拉特地。舊為準噶爾各鄂拓克及各臺吉游牧處。乾隆二十年，準部平，入版圖。元臣翁罕裔納札爾瑪穆特來歸，遂以其地賜之，是為東路土爾扈特部，編置佐領。設旗二：曰右旗，曰左旗。授札薩克，世襲。統隸伊犁將軍節制。牧地跨濟爾噶朗河。東至奎屯河，南至南山，西至庫爾喀喇烏蘇屯田，北至戈壁。北極高四十四度二十分。京師偏西三十一度二十分。濟爾噶朗河三源，發庫爾喀喇烏蘇南山，名古爾班恰克圖水。山中產金，置濟爾噶朗金廠。古爾班恰克圖水北流，逕土爾扈特喇嘛寺，又西北流，逕布爾哈齊軍臺西，為濟爾噶朗河，又曰多木達喀喇烏蘇，言於三喀喇烏蘇居中也。布爾哈齊莊南五里許，沙阜湧泉，勢甚湍急，北逕莊東，為布爾哈齊水，西北流，入於濟爾噶朗河。濟爾噶朗河又西北流，入庫爾喀喇烏蘇河。濟爾噶朗廠西南有山曰額布圖嶺，發泉，東北流為額布圖河，又曰固爾班喀喇烏蘇，其水自東北折而西北流，入庫爾喀喇烏蘇河，又西入喀喇塔拉額西柯諾爾。東：奎屯河，在庫爾喀喇烏蘇城東南，源出額林哈畢爾噶山。山產金，置廠。奎屯河北流出山，疏西流渠一，曰樹窩子商戶渠。又北流，逕庫爾喀喇烏蘇城東。又北流，東西各引渠一，東曰河沿子商戶渠，西曰民戶渠。戶屯之北為兵屯河，逕兵屯東，折而西北流，逕軍臺西，為庫爾喀喇烏蘇河。

西路舊土爾扈特部一旗：在伊犁城東，當天山之北，晶河東岸。至京師一萬餘里。本漢時烏孫國地。北魏時為悅般國。尋為蠕蠕所並。後周時入於突厥。唐初西突厥地，後為嗢鹿州都督府地。元，阿勒穆爾地。明時為衛拉特地。舊為準噶爾各鄂拓克及各臺吉游牧處。乾隆二十年，準部平，入版圖。元臣翁罕裔羅卜藏諾顏來歸，遂以其地賜之，是為西路舊土爾扈特部，編置佐領。設西路旗一，授札薩克，世襲。隸伊犁將軍節制。牧地東至精河屯田，南至哈什山陰，西至託霍木圖臺，北至喀喇塔拉額西柯諾爾。北極高四十四度四十分。京師偏西三十二度五十分。哈什山在慶綏城西南，山之陽即伊犁哈什河源所出，合十餘水，西流來會，曰伊犁河。有晶河，舊作精河，源出安阜城南山，其山即伊犁哈什河北岸山陰也。山有峽口，曰登努勒臺。新唐書地理志云，黑水守捉又七十里有東林守捉，又七十里有西林守捉。又經黃草泊、大漠小磧，渡石漆河，逾車嶺，至弓月城。過思渾川、蟄失密城，渡伊麗河，蓋即由登努勒臺至伊犁矣。石漆河或晶河之舊稱，河三源並出，為古爾班晶河，準語晶，謂「蒸籠」也。河濱沙土，濕暖如蒸，故名。西北流出山，經西路一旗土爾扈特游牧一百科樹之西，北距安阜城九十里。又西北流，導西流渠一。又西北流，導東流渠一。又西北流，逕晶河舊城西。又北流，入喀喇塔拉額西柯諾爾。喀喇塔拉額西柯諾爾即鹽海子也，在精河城北。庫爾喀喇烏蘇河出庫爾喀喇烏蘇城南山中，三水合北流，逕城東及北，合南來一水；又西北，濟爾噶朗河自其南注之。又西，敦穆達河亦自其南注之，合流瀦焉，曰鹽海子。

唐努烏梁海部：本明時兀良哈部族。至京師八千餘里。清初來附，屬烏里雅蘇臺定邊副將軍轄。共二十五佐領。二佐領在德勒格爾河東岸；二佐領在庫蘇古爾泊東北；四佐領當貝克穆河折西流處；四佐領當噶哈爾河源；三佐領當謨和爾阿拉河源；十佐領在西北，跨阿爾泰河、阿穆哈河。又附札薩克圖汗部所屬烏梁海五佐領，賽音諾顏部所屬烏梁海十三佐領，哲布尊丹巴呼圖克圖門徒所屬烏梁海三佐領。東南至土謝圖汗及賽音諾顏部、札薩克圖汗部，西南至科布多，北至俄羅斯。北極五十五度四十分。京師偏西二十四度二十分。南：唐努山，延亙千餘里。又有穆遜山。西北：敖蘭烏納瑚山、鄂爾噶漢山，與唐努山相接。阿努河、察罕米哈河、阿穆哈河，皆出其北麓。北：塔爾噶克山，其南為額爾齊克山。有克穆河，即劍河，元史謙河，亦即此水。河出穆遜山西北之託羅斯嶺南麓，曰華克穆河，南流，經哲布尊丹巴呼圖克圖門徒所屬烏梁海三佐領之西。又南流，陶託泊水自東來匯。陶託泊水出穆遜山西麓，兩源並發，合流曰烏魯河，西流瀦為陶託泊。和金哈河匯其北，有二水匯其南。復從泊西北流出，入於華克穆河。華克穆河折西流，逕札薩克圖汗部所屬烏梁海一佐領之西北，又西流，布斯河出章哈山北麓自南來匯。又西，多集瑪河自北來會。又西流，哈爾吉河自南來匯。又西流，有札噶泊，周數十里，當唐努山北，近吉里克卡倫隔山之東，瀦為泊。其水東北流，哈拉穆楞河自東南來匯。又東北流，南入於華克穆河。又折而北流，經札薩克圖汗部所屬烏梁海一佐領境，納東來一小水，又北流，會貝克穆河。自發源至此，一千一百餘里。貝克穆河源出託羅斯嶺南麓，在華克穆河源之西，水南流瀦為伯魯克泊。復南流，博爾魯克河自南來匯。折西流，阿薩斯河亦出託羅斯嶺，瀦為圖集泊，從泊流出，自北來會。又西流，庫克穆河自南來匯。又西流，哈彥薩拉克穆出託羅斯嶺西麓，瀦為特爾里克泊，復從泊中流出，與北來之伯集克穆合，入於貝克穆河。克穆齊克河出唐努山北麓，其南隔山即烏布薩泊也。克穆齊克河東北流，巴爾魯克河自南合一水來匯。又東北，阿克河自西來匯。又東流，北納一小水，南納集爾噶瑚河。又東流，北納一小水，南納札達克河，東入大克穆河。大克穆河西流，謨什克河、巴拉克河皆自南來入之。又西流，烏蘭烏蘇河自北來入之。又西流，謨和爾阿拉河、額錫穆河、察漢河、拉爾河、特穆爾烏蘇河、札庫爾河合三水，皆來匯。圖蘭河出塔爾噶克山西南麓，南流，合鄂克河，入於大克穆河。察漢米哈河發源鄂爾噶漢山北麓，北流，逕敖蘭烏納瑚山西，西北流入阿努河。阿穆哈河亦發源鄂爾噶漢山西北麓，北流，逕烏梁海十佐領之東，折而東北流，入阿努河。特里泊出唐努山北麓，西北流為泊，又西北流，入於華克穆河。額赫河即厄赫河，上源為庫蘇古爾泊，在唐努山烏梁海東南境。伊克杭哈河、納林杭哈河、哈拉錫爾河、納林和羅河俱出穆遜山南麓，南流瀦焉。復自泊東南流出，曰額赫河，南北合數水。庫克陀羅蓋河、達爾沁圖河、鄂依拉噶河、阿勒渾博勒爾河俱出卡倫外，東南流來會。又東逕札薩克圖汗部、賽音諾顏部境，又東南入土謝圖汗部界，北納努拉河、布科倭河，東南會色楞格河。有德勒格爾河，出唐努山東南，東流逾卡倫，東南流，西納伊克河，羅河、託爾和里克河，出德勒格爾河源東，皆東南流，入札薩克圖汗部界。哈屯河自科布多北流入界。阿爾泰河亦自科布多西北流來會，又西北入俄界。蘇特泊在鄂爾噶漢山南。以上隸伊犁將軍節制。


\end{pinyinscope}