\article{列傳一百九十五}

\begin{pinyinscope}
李續賓丁銳義曾國華李續宜王★弟開化劉騰鴻弟騰蔣益澧

李續賓，字迪庵，湖南湘鄉人。諸生，膂力過人，善騎射。羅澤南講學里中，折節受書。咸豐初，澤南募鄉勇殺賊，續賓奉父命往佐之，從平桂東土匪。三年，援江西，令將右營。澤南每戰，續賓皆從。歸湖南，屯衡州，復永興。

四年夏，從澤南規岳州，湘軍僅千人，戰於大橋，續賓率數騎駐山岡，賊至不動，俟兵漸集，親搏戰，馳斬賊目，奪其旗，追北十餘里。次日，塔齊布至戰地，服其勇，由是知名。連旬與賊戰，續賓曰：「賊不得擄掠，今且盡，可乘機薄其壘。」塔齊布從之。會風雨，奮擊，連破賊壘，賊乃棄岳州而遁。論功，累擢知縣。從澤南克崇陽、咸寧，規武昌，大戰於花園，及破占魚套賊營，功皆最。武漢復，擢直隸州知州，賜花翎。進攻田家鎮，賊水陸數萬，塔齊布阻於富池口，湘軍合寶勇僅二千六百人，咸色沮，續賓手刃逃者三人，軍心始固。大戰於半壁山，殺賊數千，焚其巢，遂平田家鎮。擢知府，賜號摯勇巴圖魯。尋授安慶知府。

於是從羅澤南、塔齊布連復廣濟、黃梅，破賊於翟港、孔壟，每戰率為軍鋒。進規九江，九江城堅，賊所聚合，攻不能下。議分兵剿湖口、梅家洲，從澤南屯盔山。十二月，水師失利，入彭蠡湖，為賊所扼。續賓憤甚，請於曾國籓，自率千人渡江攻小池口，塔齊布率二十人偕行。塔齊布與續賓皆恃勇，每合戰，逼賊，席地坐，槍彈如雨，不顧，忽躍起突陣，橫厲無前，習以為常。至是眾寡懸絕，戰竟日不能克，暮收隊，而塔齊布失蹤，欲再渡江入賊壘覓之，塔齊布旋自返。

五年春，粵匪由江寧大股上犯，武昌再陷。曾國籓頓兵江西，續賓偕澤南從之。尋分赴贛東攻剿，連復弋陽、廣信、德興、義寧，記名以道員用。是年秋，回援湖北，克通城、崇陽，分兵趨羊樓峒。策賊遠道赴援利速戰，堅守俟之。明日賊至，相持至暮，瞰其怠，突擊之，大潰。蒲圻、咸寧相繼復，加鹽運使銜。十一月，進攻武昌，破塘角賊壘，又敗賊於窯灣，屢戰皆捷，蹋平城外賊壘。六年二月，羅澤南以砲傷卒於軍，軍中新失帥，人情洶洶，賊復增壘抗拒。巡撫胡林翼奏以續賓代領其眾，軍勢復振，盡鏟平城外新壘，連於賽湖堤、小龜山、雙鳳山破城中出竄之賊。七月，石達開糾江南、江西各路賊七八萬來援，城賊將應之，續賓御之魯家港，旬日內大小二十餘戰，解散脅從萬餘，破賊二十餘壘，加布政使銜。賊閉城不出，乃開壕引江水灌入，為長圍困之。十一月，克武昌，記名以按察使用。

渡江克黃州，連復大冶、興國，直薄九江城下。九江賊首林啟榮堅守苦戰。續賓復用攻武昌法，濬長壕三十里。七年三月，壕成，湖口、安慶賊迭來援，皆擊走之。六月，賊犯蘄州、黃梅，續賓渡江迎擊於廣濟童司牌，大破之。合水師進攻小池口，毀其城。策九江賊恃湖口為犄角，不拔湖口，九江不可得。九月，令弟續宜攻梅家洲，自率師揚言往宿松，潛伏湖口後山。水師並至，分攻，賊方悉銳以拒。續賓率士卒攀蘿至山椒，破空下，賊大駭，盡殲其眾。立克湖口縣城，梅家洲賊亦遁，乘勝克彭澤及小姑洑。捷聞，授浙江布政使。於是賊援遂絕。八年四月，以地雷轟城百餘丈，梯而登，殄賊萬餘，擒林啟榮及李興隆等磔之。九江平，加巡撫銜，賜黃馬褂，許專摺奏事。

續賓既下九江，請假省親，抵湖北，陳玉成陷麻城、黃安，移兵擊走之。時續賓威望冠諸軍，浙人官京師者，合疏請飭援浙江。胡林翼議大舉進規安徽，詔將軍都興阿、總兵鮑超由宿松趨安慶，續賓由英山趨太湖。續賓乃留弟續宜屯武昌，自率八千人行，會起曾國籓視師，續賓復分所部千人與之，至太湖而署巡撫李孟群師潰廬州，改道赴援。八月至九月，克楓香鋪、小池驛、梅心驛，復太湖、潛山、桐城、舒城，賊望風潰走。軍無留行，進規廬州。

賊於三河鎮築城，外列九壘，憑河設險，我軍非得三河不能進。續賓克桐城、舒城後，各留守兵，所率臨敵僅五千人。十月，分三路攻賊，九壘皆下，殺賊七千餘，我軍傷亡亦逾千人。趣後軍未至，而陳玉成、李世賢糾合捻匪來援，眾十萬，連營十餘里。諸將議退守桐城，續賓不可。夜半，部勒各營，旦日迎擊，至樊家渡，天大霧，賊分隊包抄，我軍驚潰，副將劉祜山，參將彭友勝，游擊胡廷槐、鄒玉堂、杜廷光，皆戰死。續賓沖蕩苦戰，賊集愈多，營壘皆破。或勸突圍出，圖再振，續賓曰：「軍興十年，皆以退走損國威。吾前後數百戰，出隊即不望生還。今日必死，不原從者自為計。」諸將士皆曰：「原從公死！」日暮上馬，開壁擊殺數百人。總兵李續燾、副將彭祥瑞越壘沖出，賊踞其壘，決河堤，斷去路。續賓具衣冠望闕叩首，取所奉廷旨及批摺焚之，曰：「不可使宸翰污賊手。」躍馬馳入賊陣，死之。同知曾國華，知府何忠駿，知州王揆一，同知董容方，知縣楊德訚，從九品李續蓺、張溥萬，皆殉焉。道員孫守信、運同丁銳義猶守中右營，越三日營陷，同死之。是役文武官弁死者數百人，士卒數千人。

時方有旨命會辦安徽軍務，及死事上聞，文宗流涕，手敕曰：「惜我良將，不克令終。尚冀忠靈不昧，他年生申、甫以佐予也！」贈總督，入祀昭忠祠，立功地建專祠，謚忠武。賜其父一品封典，子光久、光令並賜舉人，予騎都尉世職。

續賓既歿，曾國籓疏上其生平戰績，略曰：「續賓隨羅澤南征剿，循循不自表異。岳州之戰，所將白旗，號為無敵，田家鎮以少勝眾。九江之敗，士卒多逃，獨所部依依不去，眾稱其能得士心。軍中人人以氣節相高，獨默然深藏。然忠果之色，見於眉宇。遠近上下，皆信其大節不茍。臣所立湘勇營制，行之既久，各營時有變更，獨續賓守法，始終不變。歷年節省餉項及廉俸，不寄家自肥，概留備軍中非常之需。量力濟人，不忍他軍饑而己軍獨飽。馭下極寬，而弁勇有罪，往往揮淚手刃之。至於臨陣，專以救敗為務。遇賊則讓人御其弱者，自當其悍者。分兵則以強者予人，而攜弱者自隨。弱者漸強，又易新營。軍中每言肯攜帶弱兵，肯臨陣救人者，前惟塔齊布，後惟續賓。三河之敗，亦由分兵所致。此軍民所由感泣不忘者也。」於是特詔嘉其有古名將風，以國籓疏宣付史館，用示褒異。洎江南平，軫念前勞，加二等輕車都尉，並為男爵，子光久襲。

丁銳義，字伯冕，長沙人。治鄉團有聲，咸豐四年，從胡林翼援湖北，募壯士百人，後增至千人，號義字營。戰武漢，以勇聞。六年，羅澤南傷殞，賊酋古隆賢率眾犯官軍後路。諸將以新失帥，皆主堅守。銳義曰：「我軍頓城下六閱月，求戰不得。今賊來乘我，出其不意，可一鼓滅。」林翼壯之，令與唐訓方、蔣益澧、孫守信等夜出掩擊，大破賊於豹子海。又戰葛店、華容，奪樊口賊舟，克武昌縣，圍黃州。會大水，退軍屯青山。武漢復，擢知縣。駐防蘄、黃間，屢與鄉團卻敵。八年，破黃泥畈、青天畈賊壘，擢同知。又破賊於南陽河、阿彌鎮，擢運同。遂從李續賓進剿安徽，破石牌賊壘，連下數縣。

將進攻三河，銳義諫曰：「孤軍深入，留兵四城，分力之半，死傷復多，士罷將驕，賊援將集，而貪進不已，此所謂強弩之末也。使賊斷絕我餉道，舒、桐、潛、太兵少，見勝則怠，見敗必潰，四城將並覆。乃令退師桐城，休息待援，僅可不敗耳。」續賓不聽，銳義乃馳書湖北請援。續賓讓之曰：「君嘗以千人破賊數萬，乃何怯耶！」及續賓軍敗，銳義率所部急救，身被數創。續賓突圍戰死，銳義偕孫守信堅守其壁。三日壘破，死之。銳義耳聾，喜論兵，戰每孤軍勇進。獨三河之役主持重，而說不見用。恤贈鹽運使，加太常寺卿、騎都尉世職。

孫守信，亦長沙人。由內閣供事敘從九品，官湖北，從軍積功，累擢道員。未嘗獨將，與銳義為友，臨危不去。同及於難。贈按察使，加太常寺卿、騎都尉世職。

曾國華，字溫甫，國籓弟。咸豐五年，國籓兵困於江西，國華請於父，赴湖北乞師。胡林翼令劉騰鴻，吳坤修、普承堯率五千人往援，以國華領其軍。攻克咸寧、蒲圻、通城、新昌、上高，以達瑞州。騰鴻戰城南，國華偕承堯戰城西北，屢破賊。國籓至，乃合圍，掘塹周三十里，斷賊接濟。會丁父憂，偕國籓奔喪去軍。與李續賓姻家，招佐軍事。當連克四縣，軍勢銳甚，國華以常勝軍家所忌，時與續賓深語，並書告國籓。及軍敗，從續賓力戰死，贈道銜，予騎都尉世職，謚愍烈。

李續宜，字希庵，續賓弟。同事羅澤南。以文童從軍，援江西、湖北，積功累擢同知，賜花翎。武昌、漢陽復，胡林翼疏陳續宜功多為續賓所掩，詔以知府選用。從續賓攻九江，賊由安徽上犯蘄、黃以牽我師。咸豐七年，續宜率兵千七百人回援湖北，戰於黃州壩崎山，分三路進，毀賊壘，次蘄水、黃岡界。上馬家河、火石港、郴柳灣賊壘林立，傾巢出撲，續宜伏兵山下，驟起突擊，賊大亂，譟，乘之，破壘四十，移屯蘄水。遇援賊於月山，誘至山角，發砲擊之，潰，直搗其巢，焚屯聚數十處，破偽城五。會克小池口，以道員用，賜號伊勒達巴圖魯，由是續宜之名與其兄相頡頏。

回軍江西，會攻梅家洲，克湖口。十月，賊酋韋俊率眾二萬復犯湖口。續宜駐蝘蚘山，分兵三路，一出馬影橋，一出流澌橋，一扼勞家渡，賊來，擊卻之。而賊由西洋橋、排龍口、二賢寺直趨蝘蚘山，續宜麾諸路奮擊，斬獲千餘。馳抵磨盤山，設伏破泰坪關援賊，賊乃遁。八年，九江既克，陳玉成由安徽竄蘄、黃，陷黃安。續宜馳援不利，續賓繼至，合擊。續宜攻北門，破其壘，賊夜遁，復黃安。進至麻城，賊不戰引去。續賓出師規安徽，胡林翼疏請留續宜固楚疆。洎三河師熸，續賓戰歿，續宜在黃州，收輯殘部，思鄉者遣歸，原留者歸伍，差汰罪將，簡用其良，申儆訓練，經歲軍氣始復振。

九年，授荊宜施道。石達開由江西竄入湖南，眾號三十萬，圍寶慶府城。胡林翼檄續宜率兵五千馳援，諸援軍悉歸統屬。時援軍三萬餘，城被圍兩月。賊眾，食且盡，野掠無所得，聞續宜至，攻愈急。續宜渡資江而軍，與劉長佑軍當賊沖，四戰而圍解，賊竄廣西境。詔嘉續宜赴援迅速，加布政使銜。

十年，遷安徽按察使。曾國荃方圍安慶，多隆阿攻桐城，續宜率萬人屯青草塥，在安慶、桐城之間。陳玉成以十萬眾來援，續宜與多隆阿夾擊於掛車河，盡破棠梨山、尊上庵、香鋪街、望鶴墩賊壘，斬馘無算，追奔二十餘里，玉成走廬江。捷聞，賜二品頂戴。十一年，擢安徽巡撫，疏言：「陳玉成圖解安慶之圍，悉銳西竄，以攻我之所必救。湖北為眾軍根本，臣宜提師回援，不能遽任皖撫之事。」比抵武昌，賊已陷黃州、德安兩府五縣，乃會彭玉麟水師夾攻孝感，乘夜縱火，復其城，進攻德安，穴地道克之。武昌、通城、咸寧、蒲圻諸縣相繼皆下，賜黃馬褂。胡林翼病歿，詔授續宜湖北巡撫，駐黃州督師。捻匪犯光化、穀城、均州及棗陽、襄陽，皆擊走之，調安徽巡撫。

同治元年，命幫辦欽差大臣勝保軍務。時苗沛霖叛服無常，勝保袒之。詔密詢續宜剿撫機宜，覆疏略謂：「苗沛霖官至道員，公犯不韙，圍撫臣於壽州，陷其城，屠其眾。乃復詭言求撫，此豈足信？不過假稱反正，號召近縣，養成羽翼。若正彼叛逆之名，人人得而誅之。寬其黨羽，使為我用，彼勢孤，終成擒耳。」上韙之。續宜駐臨淮，令提督成大吉、總兵蕭慶衍，渡淮援潁州，破捻匪張洛行於大橋集，潁州圍解。又令蔣凝學克霍丘，撫綏各圩，解散逆黨。沛霖懾湘軍兵威，請討捻自贖，而勝保終欲養沛霖以自重，轉嫉湘軍，勢不相下。會袁甲三以病請去，命續宜代為欽差大臣，督辦安徽全省軍務。續宜旋丁母憂，奪情留軍。三疏陳謝，舉唐訓方自代，允假百日。回籍病咯血，六次詔促起視師，不能赴，二年十一月，卒於家。詔加恩依總督軍營病故例賜恤，立功地方及原籍建專祠，謚勇毅。賜其父人蓡四兩，地方官以時存問。子光英，予官直隸州知州。

續宜治軍嚴整，與兄續賓同負重名。曾國籓嘗論其昆弟為人，續賓好蓋覆人過，續宜則嫉惡稍嚴。續賓戰必身先，驍果縝密，續宜則規畫大計，不校一戰之利，及其成功一也。

王珍，字璞山，湖南湘鄉人。諸生，從羅澤南學，任俠好奇。咸豐二年，粵匪犯長沙，上書縣令硃孫詒，請練鄉兵從澤南教練，屯馬垞埔，以團防勞敘縣丞。剿桂東土匪有功。廣東邊境匪犯興寧，率死士百人馳擊，殪賊甚多，累擢同知直隸州。

三年，羅澤南援江西，初戰多死傷。珍請於曾國籓，增募三千人，將往援，會南昌圍解。國籓議裁汰其軍，巡撫駱秉章見所募勇可用，留二千四百人防湖南。珍精於訓練，令士卒縛鐵瓦習超距。自以意為陣法，進退變動，異於諸軍。四年，粵匪踞岳州，珍由湘陰進攻，敗賊於杉木橋，乘勝克岳州，曾國籓率水陸軍並至。珍出境進剿，遇賊羊樓峒，失利，賊躡其後，岳州復陷。珍所部死者千人，坐輕進奪職，留營效力。既而羅澤南從國籓東征，珍收集散眾，留未遣，駱秉章令率五百人徇郴州。

時兩廣交界土匪蜂起，硃連英、胡有祿最強，各擁萬人，稱王號，時時擾湖南邊境，珍與參將周云耀協防江華，數擊走之。援道州，解其圍。策賊必乘虛襲江華，日馳百餘里，先至，待賊至迎擊，大破之。進搗桃州，出龍虎關，破恭城賊於慄木街，回軍解寧遠、藍山圍。別賊掠零陵，周云耀困於隘。珍率數十人馳進，令曰：「寇眾，退且死！」據險夾擊，逐北數十里，轉戰深入九嶷山，賊氛漸清，復原官，賜花翎。五年，土匪何賤茍勾結硃連英陷富川、江華，進犯永明。珍偕周云耀往剿，迭敗之。連州匪自龍虎關來犯，勢甚張，疾趨迎擊，殪賊二千，擢知府。餘賊走陷灌陽，復由全州襲陷東安。珍會廣西軍克灌陽，馳至東安城下，環攻兩月，始克之。賊竄出，合胡有祿，將入四明山。分路抄襲，擒有祿，焚山中賊巢，餘黨悉盡。時別賊何祿踞郴州，陳義和踞桂陽，分擾永興、茶陵、耒陽，窺衡州。珍增募至千五百人，分兵守耒陽，自率千人攻桂陽，再戰克之。賊聚糧於瓦蜜坪，火其屯，出奇兵攻郴州，賊遁走尚萬餘，合鄉團邀擊於黃沙堡，追至兩廣墟，賊方食，縱擊殲之。乘勝破永明、江華踞賊，窮追至連州，硃連英僅以身跳免。六年春，又破賊於陽山，賊遁英德。駱秉章上其功，迭詔嘉獎，予四品封典，以道員即選。

珍專辦南防凡二年，湘、粵間諸匪誅殄幾盡，軍士死亡亦多。請假將還，會羅澤南卒於武昌，李續賓代將其軍，粵匪石達開自江西窺湖北，續賓招珍助剿。遂進屯岳州，轉戰崇陽、通城、通山、蒲圻，復四縣，殲賊首張康忠、陳華玉等，興國、大冶匪眾亦解散。武昌尋克復，加按察使銜，以湖北道員記名簡放，仍駐軍岳州。

七年，調援江西，五月，抵吉安。先是官軍水陸合圍吉安，其攻臨江者，亦掘長壕困賊。賊渠胡壽階、何秉權率眾數萬來援，據水東，與城賊夾江相望。珍沿贛江而南，自三曲灘濟，結營水東東南山上。賊鼓噪乘之，珍登望樓，令士卒築壘不輟，毋許仰視，賊疑不進。俄山後一軍出賊背，鼓聲起，築壘者投畚大呼馳擊，左右伏起，陣斬秉權，蹙賊眾於水，餘走水東。軍中方具餐，珍曰：「不克水東不遑食！」揮軍搗賊壘。都司易普照，勇士也，先登中砲殞，眾憤，爭入壘，殺賊數千，壽階遁。珍渡江壁藤田，壽階自寧都、沙溪挾援眾來犯，珍分兵擊其左，自率百人搗其右，賊崩潰，蹙之瑤嶺，擒壽階，斬馘數千。是役悍賊俘斬殆盡。閏月，援賊復自寧都出永豐。珍以千二百人迎擊之，追至寧都之釣峰。賊背水以拒，既敗，盡沒於水。斬賊首蕭復勝等，拔難民萬餘；六月，再破新城賊於東山壩，斬賊首張宗相等。

時悍賊楊輔清憤屢敗，糾眾十萬踞廣昌頭陂，誓決死戰。珍笑曰：「賊聚此，可一鼓殲也！」勒兵大戰，先馳馬陷陣，眾從之，賊大潰，逐北六十里，斬馘無算。捷聞，詔嘉獎，稱其以寡敵眾，殲除鉅憝，賜號給什蘭巴圖魯。方拔樂安，進規撫、建兩郡，會周鳳山兵潰吉安，乞援。珍令鄉團張己幟趨建昌，而潛返藤田規吉水。楊輔清聞珍去，以七萬眾圍樂安。珍夜入城，誘賊至城下痛殲之。輔清屯林頭，珍進擊，賊以馬隊數千突陣，令火箭射之，藤牌兵俯首砍馬足。劉松山、易開俊左右合擊，自率精銳貫賊陣，斬級數千，獲馬三百匹，俘八百人，輔清遁走。珍感疾返樂安，九月，卒於軍，年僅三十有三。詔嘉獎紀律嚴明，身經數百戰，前後殺賊十餘萬，克復城池二十餘處，厥功甚偉，贈布政使銜，依二品從優議恤，予騎都尉世職。江西、湖南建專祠，謚壯武。

珍貌不逾中人，膽力沉鷙，用兵好出奇制勝，馭眾嚴而有恩。所著有練勇芻言、陣法新編，皆出心得。劉松山為湘軍後起名將，舊隸部下，後其軍皆用珍法。珍既歿，所部歸其弟開化及張運蘭分統之。

開化，年十七從珍軍中，南防剿匪功最多，累擢知縣。及援江西，寧都釣峰之戰，率伏兵潛襲賊營，遂大捷，無戰不與。駱秉章疏陳其功，擢知府。遂令分統珍軍，偕張運蘭攻吉安，連戰皆捷。八年，克樂安、宜黃、崇仁、南豐、建昌，擢道員，加按察使銜。病歸里。十年，左宗棠初出治軍，開化從之，戰鄱陽、樂平，皆有功。及宗棠大破李世賢於樂平，開化與劉典各當一路。是役官軍不及萬，破賊十萬，稱奇捷，加布政使銜。江西既平，從宗棠援皖南。十一年，卒於軍。開化在軍先後八年，勇毅亞於其兄。詔優恤，予騎都尉世職，謚貞介。

劉騰鴻，字峙衡，湖南湘鄉人。少讀書，未遇，服賈江湖間。咸豐三年，夜泊湘江，遇潰卒數十輩行掠，誘至湘潭，白縣令捕之，由是知名。

五年，巴陵土匪起，巡撫駱秉章令率五百人往戰於毛田，擒賊渠，又敗之於三林坳，散其黨，遂駐岳州。從羅澤南攻通城，攀堞登城，克之。參將彭三元等戰歿崇陽，澤南調騰鴻往，而石達開驅悍賊二萬來撲，騰鴻與游擊普承堯夾擊破之。蒲圻賊壘臨河，騰鴻由寶塔山截渡河賊，直抵城下，與普承堯循環攻擊，克蒲圻。連下咸寧，抵武昌。騰鴻偕蔣益澧為後隊，搜伏賊，殲斃甚眾。論功，以從九品選用。羅澤南愛其才，令增募五百人當前敵。騰鴻遂師事澤南，列弟子籍。攻克十字街、塘角賊壘，毀其船廠，進據小龜山。賊七八千由塘角沿湖而下，澤南自率中營出洪山西，令騰鴻出洪山東，夾擊，斃賊無算，蕩平賊壘。胡林翼奏騰鴻身先陷陣，七戰皆在諸軍前，超擢知縣。六年春，賊踞賽湖以阻官軍，騰鴻與戰於堤上，追及長虹橋，遇伏，賊七倍我，奮擊，殺賊五六百。羅澤南欲扼窯灣，賊出爭，大戰於小龜山，斬級六百，遂偕李續賓同駐其地。騰鴻所將號湘後營，樹黑幟，賊望見輒走。

會江西軍事棘，胡林翼令騰鴻率所部千人從曾國華赴援瑞州，道為賊梗，轉戰而前，連捷於羊樓峒、分水坳，擒斬偽總制三十餘人，克上高、新昌。七月，進攻瑞州，郡治有南北二城，中貫一河，聯以長橋。先拔南城，賊酋韋昌輝自臨江來援，軍容甚盛。騰鴻曰：「是羊質虎皮，不久見鞟。宜乘其敝攻之。」相持旬日，賊氣衰。乃從北岸渡兵抄其後，與南城兵夾擊，大敗之。偽指揮黃姓來援，列陣出岡，兩軍對峙。別賊馳截我後路，圖夾攻，俟其近，發劈山砲擊之，再至，皆擊退，追奔三十里。石達開適自九江來，勒賊復還，築五壘於東北。騰鴻曰：「不急破之，壘成則難制矣。」令楚軍防城賊，江軍進剿，自率死士三百督戰。賊見兵少，先犯之，三百人植立無聲，伺近乃發砲，凡沖突六次不為動，賊氣沮，諸營效力猛攻，賊大敗，盡平其壘。捷聞，擢直隸州知州，歸江西補用，賜號沖勇巴圖魯。

自克南城後，賊萃於北城。騰鴻欲斷其接濟，取南城磚石築壘造橋，賊來爭，且戰且築，又於北岸石封嶺築新城以逼之。七年春，曾國籓巡視瑞州，用騰鴻議，為長壕三十里，絕賊餉道。國籓尋以喪返湖南，囑騰鴻主南路軍事。先後遏賊於馬鞍嶺、陰岡嶺，戰皆捷，於是會諸軍克袁州、分宜、上高、新喻。劉長佑與賊戰於羅防，不利，騰鴻往援，擊敗之。七月，回攻瑞州。時李續賓進兵九江，胡林翼疏調騰鴻回湖北。騰鴻以功在垂成，先分兵應之，而攻城益力，奪南門砲臺，復撲東門，毀其城樓，身自督戰，中槍子五，臥不能起。次日，裹創舁往，城垂克，忽中砲，洞穿左脅，移時殞。語弟騰鶴曰：「城不下，無斂我！」一軍皆泣，冒砲火登城，斬殺悍賊過半，即夕克瑞州，迎騰鴻尸入城治喪。事聞，恤典加等，依道員例，予騎都尉世職，於瑞州建專祠，予其父母正四品封典。洎江南平，曾國籓追論前功，詔嘉其忠勇邁倫，加恩予謚武烈。

弟騰鶴，隨軍將中營。先數月，因攻城傷左臂，創甚。騰鴻命歸，不可。及騰鴻殞於陣，騰鶴號泣督戰，克竟厥功，遂代將其軍。進援臨江，復峽江。會攻吉安，當西南路，掘長壕久困之。八年秋，賊乘江漲突圍出，兩次皆擊退，尋拔其城。率所部窮追，斬馘過半。調防九江，屯彭澤。九年二月，戰牯牛嶺，進攻建德風雲嶺賊巢，破其二壘。賊大至，被圍，力戰死之，年二十有八。官候選知府，詔依道員例賜恤，予騎都尉世職，附祀兄祠。

蔣益澧，字薌泉，湖南湘鄉人。少不羈，不諧於鄉里，客游四方。湖南軍事起，從王珍攻岳州，以功敘從九品。復隸羅澤南部下，勇敢常先人，澤南異之，許列弟子籍。從克黃梅，擢縣丞。進剿九江，連敗賊於白水港、小池口。咸豐五年，進攻廣信。大軍駐城西烏石山，益澧屯山右。賊覷其壘未成，來攻。益澧堅壁不動，伺懈縱擊，斬賊首於陣。進逼城下，諸軍蟻附而登，復其城。進攻義寧，澤南潛師進鼇嶺，令益澧分駐乾坑。賊來爭，分數千人抄官軍後。益澧曰：「今以數百人當大敵，不死戰，將殞。」揮兵直薄之，當者披靡，遂會師鼇嶺，乘勝復義寧，擢知縣。

從澤南回援武昌。在軍與李續賓論事不相下，及澤南歿，續賓代將。益澧屯魯港，賊攻之急，請援，續賓置之。益澧大恚，憑壘死守，賊旋引去。益澧遂告歸，不待報而行。嗣武漢克復，仍論前功，擢知府，賜花翎。

益澧家居，悒悒不得志，會廣西匪熾，乞援於湖南，湖南宿將盡出征，駱秉章顧左右無可屬者，益澧請行，乃令率千六百人赴之。七年五月，連破賊於賣珠嶺、唐家市，復興安、靈川；艇匪踞平樂二塘墟、沙子街，進破之，焚賊艇，薄平樂，克之：擢道員，賜號額哲爾克巴圖魯，加按察使銜。巡撫勞崇光疏請留於廣西補用，八年，入屯桂林。時廣西兵食並絀，率藉招撫馭盜，兵賊相糅，橫行無忌，疆吏不能制。益澧至，乘兵威，悉按誅桀黠者，易置守軍，人心始定。駱秉章奏助益澧軍月餉二萬，造船六十艘，募水師以益其軍。省城既固，進規右江。賊踞柳州，連結洞砦，恃水師不能至。益澧具舟修仁，令軍士舁舢板陸行九十里，置洛青水中，載砲而下，遇賊洛垢墟，火賊舟。次日，賊水陸並集，力戰斬賊數千，進鷓鴣山，攻柳州克之，加布政使銜。偕右江道張凱嵩會剿慶遠，掘長壕斷賊出入，賊渡河竄，邀擊敗之。慶遠平，以按察使記名。

九年，石達開竄湖南，前隊掠全州，益澧分兵守柳州，自回援省城，授按察使，尋遷布政使。出剿恭城土匪，扼平樂。粵匪石國宗由全州、興安窺桂林，勢甚張。學政李載熙劾益澧失機及冒餉忌功等事，詔念益澧前勞，降道員，留廣西，並下疆臣察奏。會湖南遣劉長佑、蕭啟江率師來援，益澧與合剿，解桂林圍。駱秉章、曹澍鍾並為疏辨，得白。十年，賀縣匪分擾昭平、平樂，益澧擊走之。進破賊首陳金剛於大灣嶺，焚沙田賊寨，復布政使原銜。又會廣東援師破賊於竹洞嶺。十一年，復授廣西按察使，進駐平南。偕總兵李揚升復潯州，復布政使原官。

益澧年少戇急，曾國籓、胡林翼素不滿之，而左宗棠特器重。至是宗棠規浙江，疏請以益澧為助。同治元年，調浙江布政使。自湖南增募八千人，道廣東，總督勞崇光資以餉械。九月，至衢州，分兵復壽昌。賊酋李世賢屯裘家堰，按察使劉典兵先進，益澧繼之，降賊李世詳為內應，襲破之，悉毀賊壘。二年，克湯溪，被珍賚優敘。宗棠進屯嚴州，規富陽，援賊麕至，益澧渡江築壘新橋，分三路迎擊，大敗之。會游擊徐文秀等攻雞籠山，益澧自督戰，盡破十餘壘。八月，克富陽。自杭州至餘杭，賊營連數十里。益澧沿江下逼清波、鳳山兩門，據十里街、六和塔、萬松嶺，俯瞰城中，自駐東嶽廟，賊屢出犯，皆擊退。分兵會道員楊昌濬、總兵黃少春攻餘杭，敗賊城下，匿不出。又破鳳山門、清泰門賊壘，由錢江入西湖，奪賊舟。平湖、乍浦、海鹽皆下，海寧守賊蔡元吉、桐鄉守賊何紹章先後投誠效用。三年，令紹章扼烏鎮，元吉會蘇師復嘉興，賊勢日蹙。二月，饅頭山地雷發，壞城垣，諸軍擁入，戰竟日，悍賊多斃，餘夜遁，遂復杭州，餘杭亦下。詔嘉其功，賜黃馬褂，予雲騎尉世職。分軍克德清、石門，進攻湖州。蔡元吉深入，為賊所圍，益澧自往援之。轉戰而前，距元吉營隔一河未達。時偽幼王洪福瑱遁入湖州，悍酋黃文金眾尚十餘萬。七月，作浮橋通元吉營，出湖趺漾襲賊後。降賊譚侍友出太湖攻袁家匯，賊棄城走，邀擊之，解散數萬人。浙境肅清，晉騎都尉世職。

左宗棠追賊赴福建，益澧護理巡撫。疏陳善後事宜，籌閩餉，濬湖汊，築海塘，捕槍匪，又覈減漕糧，酌裁關稅，商農相率來歸。增書院膏火，建經生講舍，設義學，興善堂，百廢具舉。東南諸省善後之政，以浙江為最。逾歲，乃回本任。

五年，擢廣東巡撫，奏裁太平關稅陋規四萬兩，斥革丁胥，改由巡撫委員徵收；五坑客匪投誠，分別安插高、廣各府，另編客籍；設學額：並如議行。六年，以病乞休。尋為總督瑞麟疏劾，下閩浙總督吳棠按奏，坐任性不依例案，部議降四級，改降二級，以按察使候補，命赴左宗棠軍營差委。尋授廣西按察使，以病回籍。

十三年，日本窺臺灣，召至京。未及任用，病卒。太常寺卿周瑞清疏陳益澧廣西政績，詔復原官，依巡撫例賜恤。浙江巡撫楊昌濬、梅啟照先後疏言平浙功尤鉅，詔允建祠，謚果敏。

論曰：李續賓果毅仁廉，治軍一守羅澤南遺法，戡定武昌、九江，戰績為一時之冠。李續宜獨以持重稱，殆鑒於其兄之銳進不終而然耶？王珍、劉騰鴻皆出奇制勝，駿利無敵，惜早殞，未竟其功。蔣益澧經挫折而奮起，平浙、治浙，並著顯績，信乎能自樹立。諸人並湘軍之傑，不以名位論高下也。


\end{pinyinscope}