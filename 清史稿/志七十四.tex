\article{志七十四}

\begin{pinyinscope}
○樂六

△樂章四筵宴舞曲大宴笳吹樂番部合奏

元旦、冬至、萬壽三大節，慶隆舞樂九章

於鑠皇清，受命於天。光延鴻祚，億萬斯年。天開令節，瑞啟階蓂。共球萬國，聖壽千齡。粵自我先，肇基俄朵。長白之山，鵲銜硃果。綿綿瓜瓞，長發其祥。篤生列祖，積慶重光。式廓舊疆，東訖海表。聖聖相承，永世克紹。一章赫赫神功，龍飛崛起。戎甲十三，奮跡伊始。復仇靖難，首克圖倫。天戈一指，震懾強鄰。九姓潛侵，滅跡如埽。蒙古五部，來奉大號。明師四路，五日而殲。定鼎遼沈，都城巖巖。陣雲五色，江冰夜凝。天助有德，應運而興。二章天亶聰明，覆幬下國。遠服邇歸，誕敷文德。四方來附，雲集景從。建長命官，庶職是綜。爰創國書，頡文羲畫。聲協元音，萬古不易。爰定軍制，採旐央央。或純或間，永奠八方。締造鴻謨，創成大業。錫福無疆，慶鍾千葉。三章佑啟哲嗣，光闡前猷。昭崇駿德，誕迓天庥。攜貳綏懷，朝鮮歸款。世奉東籓，釐爾圭瓚。三十五郡，厥角稱臣。西被佛土，重譯來賓。濯征有明，耀師齊魯。電埽郊圻，有而弗取。略地松杏，屢殪敵軍。百戰百克，用集大勛。四章帝德廣運，昭受鴻名。建國紀元，永定大清。敦睦九族，彞倫式敘。尚德親賢，股肱心膂。三館是闢，鑒古崇儒。郊社禘嘗，式賁皇圖。爵秩以班，六曹承政。百工允釐，萬邦表正。威鑠函夏，德配蒼穹。敬承無斁，駿烈豐功。五章帝授神器，統一寰瀛。翦滅巨寇，乾坤載清。一著戎衣，若雨甘雨。大告武成，作神人主。躬親大政，飭紀整綱。制禮作樂，昭示典常。納諫任賢，慎微慮遠。定律省刑，萬世垂憲。克勤克儉，忠厚開基。景命維新，兢業自持。六章聖神建極，道冠百王。六十一年，福祚久長。天縱聰明，沖齡御宇。孝奉兩宮，德隆千古。三孽蠢動，一舉蕩平。海氛永靖，浪息長鯨。親御六師，三征沙漠。威肅惠懷，鋤頑扶弱。禹功底績，虞典時巡。敷天率土，莫不尊親。七章惟天行健，神聖則之。典學勤政，作君作師。無逸為箴，宵衣旰食。一人憂勞，綏此萬國。文經武緯，地平天成。中和立極，玉振金聲。億萬斯年，覲光揚烈。敬天勤民，體元作哲。天鑒孔彰，翼翼後王。儀型皇祖，帝祚遐昌。八章瑤圖炳煥，六合雍熙。星輝雲爛，風雨以時。翕受嘉祥，調和玉燭。治靄皇風，道光帝籙。東漸西被，北燮南諧。梯航琛贐，畢致堯階。日升月恆，萬拜蒙福。擊壤歌衢，嵩呼華祝。秩秩盛儀，洋洋頌聲。紹休列祖，永慶升平。九章

嘉慶元年，太上皇筵宴，慶隆舞樂九章

洪惟太上，景福自天。紀元周甲，席瑞循環。丙辰肇歲，寶命躬膺。昊慈默籥，祖武敬繩。初原克符，弗逾前紀。誕畀元良，丕承宗祀。孟陬朔旦，端啟重光。大廷授受，申錫無疆。精一執中，心傳欽守。媲美勛華，世躋仁壽。一章維聖握符，祗嚴昭事。肅肅泰壇，惇稱殷禮。兆南就位，有舉必躬。祈辛卜稼，祭雩占龍。陟降靈祗，精禋肸蚃。四序鈞調，百神歆享。雨暘寒燠，曰風曰時。八徵敬念，九醇熙。壽增上耋，弗懈益虔。茂膺多祜，翕應蕃駢。二章謨烈顯承，福基萬億。對越在天，升馨昭格。羹墻申慕，彞訓式欽。晨興惕若，寶籙披尋。四蒞陪都，珠丘展謁。締構艱難，緬維開國。威宣弧矢，化肅冠裳。祗循前典，曰篤不忘。繼繼繩繩，昭哉嗣服。於萬斯年，錫茲祉福。三章聖人敕政，綜攬萬幾。至誠悠久，維日孜孜。恭乃壽徵，健為乾體。洞照八埏，勵精十晷。丹毫批奏，彤陛延英。劭農履耤，展義巡行。相度塘堤，於河於海。肄武習勤，賚籓宣愷。純一不已，用介大年。貞恆保泰，往牒孰肩。四章民應如草，聖澤如春。大鈞默運，宙合同仁。五免丁糧，三蠲庾米。豁欠寬徵，恩覃肌髓。爰諮稼穡，普及封圻。偏隅有告，大賚龐施。民隱燭微，吏猷選最。岸獄平反，拊循攸賴。乾坤幬載，日月照臨。莫名帝力，允享天心。五章聖謨廣運，文德誕敷。道隆金鏡，象麗瑤樞。禮正圖編，詩釐樂府。四庫分排，七閣崇庋。講筵著論，史鑒宣評。圜橋集鼓，泐石橫經。文薈三千，詩裒五萬。雲漢倬章，日星炳煥。作人敷教，恩榜駢聯。楩柟杞梓，良材蔚然。六章皇猷赫濯，載纘武功。殊方奉朔，逖裔從風。準部回疆，天戈疊指。二萬輿圖，宅畋斯啟。金川再定，工⼙僰犁庭。樓船震懾，海嶠敉寧。緬孟句又關，交南羾闕。衛藏安禪，徼夷向日。鴻勛十告，馳驟禹湯。苗頑率服，纘繼紫光。七章範九五福，惟帝時承。億齡瑞啟，奕葉祥凝。寶篆「十全」，堂顏「四得」。甲子稽撓，貞元衍易。洪開壽，疊舉耆筵。珍府闡繹，景緯昭宣。惟德之基，惟福之積。芝檢文輝，蘿圖慶溢。九如曼羨，八表蕃釐。重輪繼照，光我皇儀。八章太上立德，咸五登三。崇稱卻讓，湛澤均覃。動植蕃昌，裨瀛照洽。子帝承顏，來昆引牒。祥源益溥，慶祚洪延。瑤圖汁紀，珠鬥輝躔。純嘏緝熙，康強逢吉。光啟帝期，永綏皇極。會元章蔀，正載經亹。原齊聖算，長頌臺萊。九章

乾隆二十六年，皇太后七旬萬壽，慶隆舞樂二十章

皇太后萬壽彌增，皇帝至孝以承。洪福同山海，歡聲率土騰。一章歲當辛巳建，壽屆七旬隆。怡愉太平日，舞蹈遍寰中。二章太后宏溥慈仁，宮闈式維均。綿延百世澤，長此樂長春。三章盛際集禎祥，祈年日正長。臣民敬申輿頌，慶覃恩敷八方。四章聖節開嘉燕，雍容舞疊獻。允茲祺壽綏，神人共歡忭。五章金鑰曈曨曉開，成行彩仗先排。臣工大小陪位，會朝稱慶無涯。六章皇帝仁孝兼至，聖母福壽同綿。載考古史所紀，罕得於斯盛焉。七章皞皞熙熙盛世，氤氤氳氳元氣。皇太后聖壽無疆，皇帝孝思不匱。八章如日之升，如月之恆。慈壽綿綿，如南山是徵。九章皇帝聖治臻隆，庶匯被澤胥濃。以茲悅懌聖母，允宜福壽攸崇。十章大孝章矣，茀祿長矣。敷天啿啿，樂時康矣。十一章聖時文教昌，萬匯欣解阜。多福允受茲，清寧並悠久。十二章異域輸誠，稱臣奉琛。屬國以萬數，雲集合歡心。十三章殊方一以平，德威既遐布。長治而久安，慈懷同增豫。十四章回部偕來賀，德化漸以深，戴恩永無極，送喜承皇心。十五章乃陟金陛兮，慶筵載陳。乃展舞採兮，至德洽於無垠。十六章鐘鼓既宿懸，和聲娛愷樂。九重進版圖，王會式增廓。十七章曰雨曰暘時若，省歲實維屢豐。泰宇既安既阜，嬉游何幸風同。十八章浹兮淪兮，沐湛恩兮。九州萬國，戴逾殷兮。十九章聖母延洪康且頤，行慶施惠人無遺。原集多祜綏維祺，勿替引之億萬斯。二十章

乾隆三十六年，皇太后八旬萬壽，慶隆舞樂十八章

聖母萬萬歲，既壽而康。皇帝逾六旬，孝治彌光。絪縕化宇兮，太和翔洽。諸福畢至兮，純嘏爾常。一章重光冒卯歲序新，萬壽八秩啟今辰。景祜自茲以永，慶日引而月升。二章皇帝舞採，聖母燕喜。協氣充周，福祿萃止。三章璇宮丹雘新增，卿云糺縵交凝。瑞符翕集，如松柏之茂承。四章奉安輿以時邁，乃東至於岱宗。陟喬嶽而行禮，百神衛祐咸來從。五章普陀肇靈剎，宗乘宣祝延慈釐。群籓諸部長，咸來膜拜瞻威儀。六章敷天合歡忭，共球萬邦獻。玉冊揚徽稱，煇煌晉萱殿。七章慶筵樂備，孫曾效舞。成文協節，嘏辭疊舉。八章壽如南山崇，福如瀛海廣。運會超郅隆，亙古實無兩。九章振振繩繩樂含飴，撙撙總總福履綏。奉進如意肩相隨，同祝聖壽徵攸宜。十章金門詄蕩開，彩仗棽麗陳。群工忭賀，莫不尊親。十一章八方太平日，負戴來紛闐。僉曰盛哉乎斯世，維申慶於萬年。十二章湛恩汪濊，中外禔福。臣庶戴德，久而彌篤。十三章鴻化迪矣，昭舄奕矣。群黎百姓，洽教澤矣。十四章慈訓式於九圉，維聖母之貽。醲膏浹無外，勿替引令祺。十五章歲功屢告豐穰，五風十雨兆祥。荷昊穹兮錫佑，協皇心兮降康。十六章遠籓內面誠殷，土爾扈特原歸我幅員。率戶口以數萬計，呼嵩鞠鯱來如云。十七章慈顏有喜安以愉，德洋恩普周寰區。純休永永慶那居，億萬斯年樂於胥。十八章

道光二十五年，皇太后七旬萬壽，慶隆舞樂九章

日升月恆兮，天行不息。惟聖母之壽，與天無極。一章淵渟岳峙兮，地道有常。惟聖母之壽，應地無疆。二章辰維良，月維吉。玉觴陳，金奏列。動六琯之春陽，七旬之慶節。三章皇帝奉爵，龍袞以侑。左撫舜琴，右酌堯酒。合薄海臣庶，為聖母壽。四章聖母燕喜，悅豫且康。乃稽慶典，載考彞章。覃恩闓澤，用錫祉於萬方。五章萬方有慶，四海同春。凡我髦士，以逮蒸民。仰思齊之盛化，咸蹈德而詠仁。六章和風習習，甘雨祁祁，嘉穀六穗。瑞麥雙歧。祥源福緒，惟聖母之貽。七章萬姓香花，千衢歌舞。敬祝聖母，誕膺多祜。樂意遍八埏，歡聲騰九土。八章皇帝聖德，惟聖母是承。龍池春麗，鳳液祥凝。永介慈福，延億萬齡。九章

同治十三年，皇太后四旬萬壽，喜起舞樂二十章

皇太后萬壽無疆，孝思共仰當陽。多福符三祝，維天降百祥。一章歲逢甲戌，恭遇四旬。普天祝嘏，身々辰又々。二章延洪綿寶籙，佳節慶長春獻升恆頌，歡聲遍九垠。三章九垠溥被崇釐，大化式於璇帷。萬姓瞻依切，千秋統緒垂。四章垂簾十一年，夾輔任親賢。長治久安歌永賴，武功懋兮文治宣。五章皇躬資撫育，訓政昭嗣服。燕翼荷貽謀，鴻庥多景福。六章生民遂，元化濡。遏朘削，寬租逋。普樂利，醉醍醐。熙熙皞皞，懌懌愉愉。七章殊方如砥平，聲教既遐布。建此丕丕基，慈懷信增豫。八章皇帝仁孝兼隆，聖母萬福攸同。盛世人民樂愷，清時景物照融。九章閶闔千門啟，安輿駕鳳來。德暉欣普照，歡喜上春臺。十章鬱鬱蔥蔥氣佳，行行採仗齊排。鷺序鵷班陪位，會朝稱慶無涯。十一章萱室開嘉燕，萬年觴疊獻。良辰壽而康，神人共歡忭。十二章我皇舞採，聖母情怡。太和翔洽，福祿來為。十三章奏五英，親九族。麟定歌，鴻恩沐。本支百世感深仁，天潢一派益敦睦。十四章籓王部長咸來賓，重譯殊方職貢陳。赤子之慕抑何深，凡有血氣同尊親。十五章奔走偕來趨闕廷，鞠鯱忭舞祝遐齡。錫之冠帶列籓屏，小懷大畏懍威靈。十六章皇帝治洽重熙，垂裳恭己無為。以茲怡悅壽母，允宜福履綏之。十七章大孝章矣，茀祿康矣。勿替引之，純嘏長矣。十八章五風十雨兆嘉祥，頻書大有告豐穰。盛哉斯世泰而昌，神功炳焯煥珠囊。十九章同游化宇戴高厚，躋金陛兮介眉壽。慈顏有喜安以愉，與天地兮同悠久。二十章

光緒十年，皇太后五旬萬壽，喜起舞樂二十章

至哉坤極，悠久無疆。猗歟令德，合撰含章。堯門疊瑞，姒幄披祥。一人有懌，萬壽彌臧。一章星麗南弧，日躔北陸。緹室葭飛，彤階蓂續。太史占云，伶倫候玉。上下和同，受天百福。二章天心復旦，聖節長春。罄壤齊慶，亙霄奉珍。月儀外宙，雲瑞中宸。運隆禮樂，感極天人。三章其禮伊何，璗冊璆章。鸞回寶勢，鳳欱奇香。金支景聚，璇衛雲張。肅雍長樂，艾熾耆昌。四章其樂伊何，韶韺亮希。天歌抗律，雲舞蹌儀。重華縵縵，八風回回。玉節金和，嗣音之徽。五章福以德昌，慶因善積。齊莊有臨，幾康無斁。訓流繭觀，風光椒掖。畢管書儀，傾璜奉式。六章助隆庶政，啟佑我皇。櫜威弓矢，輯瑞梯航。氈鄉即敘，島譯賓王。慈和遍服，保畏彌光。七章於維廣運，上媲昊穹。春育夏養，內帡外幪。薰琴解慍，嘉玉祈豐。萬年翔洽，百室熙隆。八章鄧林翹秀，昆岫搜奇。旁求俊乂，分職官師。四聰明達，三宅周咨。卷耳進賢，如歌風詩。九章聖人在上，席鬯綏和。慈云廕遠，愛日暉多。仁獸歸藪，靈禽在柯。士朝而忭，民野而歌。十章帝隆孝治，躬奉天經。凝旒沖幄，鳴玉慈庭。文容屬屬，舜慕蒸蒸。百禮既至，四海其承。十一章丕顯宗親，蕆時嘉會。溯月瞻星，編珠貫琲。璇源益濬，玉葉知芘。訓儉示恭，行慶施惠。十二章濟濟卿士，將將會朝。人瞻丹扆，天臨慶宵。縟文炳藻，睿孝圖瑤。呼嵩祝華，頌魯歌姚。十三章亦有籓長，綴於朝儀。酎珍溢阼，貢嘏駢墀。來賓璋馬，往賚金犀。既荅皇祉，咸歡壼彞。十四章帝命重申，如綸如綍。劭農賜租，勸位詔祿。熙熙春臺，渠渠夏屋。慶賞雲興，歡聲雷速。十五章昭禮告秩，慈顏愷康。旋輝玉墄，鳴豫瑤觴。矞皇聖孝，菴藹休昌。鉤鈐既朗，延嘉亦芳。十六章黃屋長今，彤箴自古。媯汭嬪虞，塗山贊禹。徽德孔明，重規襲矩。以祉元吉，宜延遐緒。十七章甲子章蔀，循環無端。易圖大衍，羲畫先天。箕疇演福，軒策調元。維天佑聖，於斯萬年。十八章嶟嶟五岳，而岱之宗。濊濊百川，而海斯容。兩儀清穆，八表熙雍。湛恩波沛，峻算山崇。十九章靈貺便蕃，昌期綏茂。帝暉緝熙，母儀純佑。遐邇壹體，小大稽首。壽考維祺，克昌厥後。二十章

光緒二十年，皇太后六旬萬壽，喜起舞樂二十章

皇太後福壽同綿，皇帝仁孝兼全。天佑聖母，錫之大年。一章閼逢歲之陽，其陰在敦牂。其日維吉，其月曰良。二章王會大同，星紀五復。萬國萬年，以介景福。三章猗歟母儀，翼我聖主。曰仁曰智，允文允武。四章其武維何，謐謀璇幄。龕靖神州，威讋殊俗。五章其文維何，崇儒禮賢。奎章藻耀，雲漢在天。六章其智維何，明燭萬里。中外一家，宮府一體。七章其仁維何，如湯如堯。蠲租發帑，以恤民勞。八章民勞休止，庶優游止。雖休勿休，民瘼求止。九章自普天而率土兮，咸浹髓而淪肌。聖皇之德兮，聖母之慈。十章茂矣美矣，薦嘉祉兮。唐矣皇矣，純嘏爾常矣。十一章累印若綬，颺拜稽首。壤歌衢謳，逮及童叟。十二章累譯而至，屬國以萬計。咸含和而吐氣，頌曰盛哉乎斯世。十三章大矣孝熙，聖皇之思。以天下養，永奠此丕丕基。十四章行慶施惠，湛恩汪濊，而熾而昌。眉壽無有害。十五章乃鏤璆冊兮彖瑤章，乃展瓊筵兮奉玉觴。乃瞻金陛兮穆穆皇皇，乃奏雅樂兮喈喈將將。十六章琴瑟在御，鐘罄在虡。（鼓長）乎而鼓，軒乎而舞。十七章蕩蕩八荒，惠問所翔。原聖母壽，應地無疆。十八章圜穹戴笠，徽音四塞，原聖母壽。與天無極。十九章荷天衢，提地釐，迄於期頤。萬有千歲，福履綏之。二十章

乾隆四十五年，高宗七旬萬壽，慶隆舞樂九章

皇帝萬萬壽，福如大海源。浩元氣兮春和溫，澤洋溢兮彌乾坤。一章歲維庚子，恭遇七旬。太平有象，鴻禧日新。二章班禪覲後藏，十方皈依舉延企。瑞靄集豐年，廣法輪，宗風被。三章麗正門，開詄蕩。王公大臣，拜舞瞻天仗。旗罨靄，芬芒芒。五雲朗，爐煙上。四章敬天勤民久，純德四海敷。皇帝壽，萬萬年，孔固南山如。五章蒙古眾臺吉，青海衛拉特。愛之如赤子，傾心世歸德。六章土爾扈特歸順，武義金川威震。如天大德曰生，蹈舞揚休入覲。七章曼壽多福，臚歡無疆。如松柏茂，萬葉純常。八章皇子及孫曾，稱觴介眉壽。祝鴻禧兮歲其有，與天地兮同悠久。九章

乾隆五十五年，高宗八旬萬壽，慶隆舞樂十八章

皇帝萬萬壽，福如大海源。亭育德恩普，休和暢八埏。一章歲維庚戌，恭遇八旬。神人祝嘏，景福益臻。二章洞開九重，闢公呼嵩。祥光罨靄，歌舞攸同。三章敬天勤民，歲書大有。萬壽無疆，山嶽悠久。四章文光炳二曜，武烈宣萬方。義正以仁育，遐邇胥來王。五章燕千叟兮嘉龐眉，賜筇帛兮拜鴻施。臚歡介祉兮叩彤墀，群登壽兮祝蕃釐。六章篤天潢，賜章服。燦五採，親九族。本支百世感殊恩，歡洽群情益敦睦。七章臨雍釋菜，文教振興。人材樂育，為國之楨。八章輯四庫書，譽髦鼓舞。惠茲藝林，上下今古。九章修藏兮譯金經，廣善緣兮福群生。慈雲布濩兮光晶瑩，和風甘雨兮彌八紘。十章籓王部長咸來賓，遐荒重譯職貢陳。依光慕化同尊親，赤子之慕中外均。十一章安南國王趨闕廷，鞠鯱忭舞祝億齡。寵以冠帶列翰屏，聲教遠暨海國寧。十二章緬甸來庭，寵膺綸詔。頒印錫封，永綏炎徼。十三章生番鄉化，傾心太平。恩浹肌髓，威畏惟誠。十四章聖明四照，福綏綿綿。吉祥屢臻，億萬斯年。十五章永承天庥，祥徵滋至。載頌九如，祚延萬世。十六章子孫曾玄戲採舞，壽而康兮祝純嘏。歲歲年年福履增，天地合德同博溥。十七章中和舞樂邁韶韺，普天率土歡同聲。慶萬壽兮茀祿膺，受天佑兮莫不承。十八章

嘉慶十四年，仁宗五旬萬壽，慶隆舞樂九章

皇帝萬萬壽，壽與天無疆。秉德貞恆篤鴻祜，珍符曼羨恩滂洋。一章歲維己巳，聖節五旬。六合昌阜，啿啿陽春。二章我皇功德冒八極，埽除群慝登衣任席。磑磑即即師象山，永綏生民偃兵革。三章民生遂，元化濡。遏朘削，寬惸逋。饜餐粥，襲裾襦。樂皞皞，安愉愉。四章作之君，作之師。孔容保，誕教思。厚莫厚，訓宗支。仁莫仁，箴八旗。五章繼統恭勤兮儉德先，有孚惠心兮靡回延。泉府充羨兮軫民艱，馮蠵輯和兮功濬川。六章重民耕織，雨暘寒燠。圖輯授衣，纂志祖考。大孝備矣，養民為寶。七章闢公卿士，俊髦龐蒙。雲施山應，降福屢豐。綿綿瓜瓞，上怡皇衷。八章承昊佑兮撫八紘，洪景命兮方升恆。率土臚歡兮，重譯職貢，於萬斯年兮，福祿永膺。九章

嘉慶二十四年，仁宗六旬萬壽，慶隆舞樂九章

九有嘉吉萬匯昌，貞冬嫗煦日載陽。帝承昊貺錫兆庶，聖壽曼羨長無疆。一章十幹十二枝，紀歲周復始。皇帝壽齊天，循環萬甲子。二章北暨窮發南雕題，耕桑直過昆侖西。黃河安恬日東注，波澄鏡海騰朝曦。三章景風翔兮卿雲升，民游壽宇兮化日恆。世龐鴻兮多耇耋，生逢太平兮由高曾。四章厚民生，省厥慝。立嘉禾，稂莠茀。崇正教，恥且格。惠元元，遍帝德。五章繼皇統兮承祖澤，王業艱難兮孝思靡極。眷遼沈兮夙法駕，式考訓兮永無斁。六章帝廑烝民，拯之德政。曰雨曰暘，天心協應。熙熙春臺，豐年屢慶。七章日月方升恆，川嶽咸效順。祝嘏萬方同，梯航集琛贐。八章歲己巳兮恩普錫，今茲己卯兮六旬聖節。帝澤汪濊兮，海樂康，原逢旬慶兮萬有千億。九章

乾隆四十八年，乾清宮普宴宗親，世德舞樂九章

天開聖清，覺羅肇興。列祖繼緒，統一寰瀛。一章溯祥長白，垂統發跡。幅員廣大，景附悅懌。二章聖皇立極，與天比崇。純常茀祿，昌後隆宗。三章篤親九族，錫恩單厚。金黃帶垂，峨冠品授。四章枝蕃萼榮，皇情則怡。嘉承天和，方春載熙。五章璇宮肆筵，宗人爰集。黼繡盈庭，班行辨級。六章皇睠有喜，便蕃賚予。侍衛賜茶，恩涵露湑。七章肫仁溥澤，大府頒金。皇慈既渥，以洽壬林。八章宗人拜舞，臚歡忭祝。億萬斯年，永綏多福。九章

乾隆初，巡幸盛京，筵宴，慶隆舞樂一章

皇天明命，篤生太祖。錫之聖智，奄有東土。於聖太祖，開基創業。始制國書，同文六合。曰若太宗，嗣承天命。肇造區夏，仁育義正。太宗如天，丕冒純德。於鑠大清，懋建皇極。興京聿興，盛京斯盛。惟其至仁，九有託命。欽惟聖皇，追慕深思。率祖攸行，惠我嘉師。敬觀實錄，日星為昭。祖業艱難，中心忉忉。乃頒明詔，播告臣氓。恭謁祖陵，旋軫陪京。皇帝篤誠，珠丘展覲。文武從臣，駿奔效藎。我皇聖哉，細大不遺。從臣文武，體恤周知。乃出邊關，乃經蒙古。閱七愛曼，蕃部悅舞。禦光遠臨，旃裘畢來。宸衷軫念，錫賚恩恢。受我皇恩，祝我聖皇。合十膜拜，恩膏溥將。蒞克爾素，駕言行狩。手格虎殪，馬射熊僕。英哉我皇，舍矢如破。獲獸孔多，萬人腹果。爰蒞舊邦，爰謁三陵。既躬既親，我心則平。豈敢憚遠，豈敢畏險。至止禮成，心猶繾綣。皇帝大孝，承祭至敬。肅將明禋，萬邦為鏡。皇仁懋哉，重齒敬老。清問殷勤，德施浩浩。盛京蒞止，臨朝閱武。御崇政殿，恩敷率土。

乾隆八年，巡幸盛京，大宴，高宗御制世德舞樂十章

粵昔造清，匪人伊天。天女降思，長白闥門。是生我祖，我弗敢名。乃繼乃承，逮我玄孫。一章玄孫累葉，維祖之思。我西雲來，我心東依。歷茲故土，仰溯始謀。皇澗過澗，締此丕基。二章於赫太祖，肇命興京。哈達輝發，數渝厥盟。如龍田見，有虎風生。戎甲十三，王業以興。三章爰度爰遷，拓此沈陽。方城周池，太室明堂。不寧不靈，匪居匪康。事異放桀，何心底商。四章丕承太宗，允揚前烈。倬彼松山，明戈耀雪。以寡敵眾，杵漂流血。惜無故老，為餘詳說。五章餘來故邦，瞻仰橋山。慰我追思，夢寐之間。崇政清寧，載啟南軒。華而不侈，鞏哉孔安。六章維我祖宗，欽天敬神。執豕酌匏，咸秩無文。帷幔再張，尊俎重陳。弗渝弗替，遵我先民。七章先民宅茲，載色載笑。今我來思，聖日俯照。爵我周親，藎臣並召。亦有嘉賓，歡言同樂。八章懿茲東土，允維天府。土厚水深，周原膴膴。南陽父老，於是道古。有登其歌，有升其舞。九章我歌既奏，我舞亦陳。故家遺俗，曷敢弗因。渾灝淳休，被於無垠。勿替引之，告我後人。十章

乾隆十四年，金川凱旋，筵宴，慶隆舞樂一章

乾隆聖世，瀛乂康。元首惟明，股肱惟良。景運鴻昌，休德茂著。統馭八埏，惠液遐布。金川小醜，蠢爾冥頑。惟時弗率，跳梁窮邊。用申天討，聲罪執言。長驅驛駕，油雲斯屯。聖謨廣運，決機萬里。聿簡賢臣，良弼是倚。曰忠曰勇，經略戎功。心堅金石，誠格蒼穹。身先烝徒，跋履巖阻。晨夕盡瘁，均勞共苦。奸宄是殛，逆諜是攘。國憲孔昭，我武孔揚。窟穴梨止，嵒巢圮止。堅卡隳止，峻碉毀止。爰褫其魄，爰喪其膽。震懾股慄，潛伏於坎。如鼠竄穴，如鱗游釜。號呼哀籥，再三求撫。元臣執義，憤欲蕩除。帝德好生，曰免駢誅。六條攸約，虔慄遵循。恩綸祗奉，解網施仁。丕革厥心。匍匐奔赴。除道築壇，香雲擁路。帝仁覃敷，六合滂洋。蘇其枯朽，賜以再生。展也滿兵，彌月功成。云何其速，皇猷是憑。神功炳焯，乾坤軒豁。九重勝算，明並日月。勒諸瓊玖，昭諸汗青。禮成鉅典，樂奏升平。膚功克奏，慶筵是侑。太和氤氳，翔洽宇宙。卿云糺縵，景緯珠聯。梯航琛贐，億萬斯年。

乾隆二十五年，西域平定，筵宴，德勝舞樂一章

祖志繼成，翦滅遠叛。籌畫從容，疆闢二萬。川原式廓，乃經土田。廟算宏深，天心契焉。車楞內訌，丐恩臣服。爵錫王公，周恤其屬。鬼蜮阿酋，匍匐帝庭。寵以籓服，秉鉞專征。俘達瓦齊，再生曲宥。念彼軍勞，崇封晉授。阿酋狡獪，將伏天誅。妄冀非分，叛於中途。反覆二心，棄厥妻子。役屬離散，巨惡宜爾。汲水萬里，欲息燎原。似彼狂酋，徒然自燔。竄俄羅斯，疫戕其命。遐方尊王，爰獻於境。滿洲索倫，凌波飛渡。奮勇莫當，峻嶺爰度。俘厥逋逃，收彼牲畜。取彼子女。如摧朽木。弓矢所加，賊壘莫御。急思兔脫，震駭無措。蠢爾賊眾，作亂變更。帝德涵濡，惸獨遂生。豈曰窮兵，豈曰黷武。乘時遘會，忍弗遠撫。回首在囚，解其禁錮。甫還庫車，流言煽布。惟彼兇渠，負君莫比。罔念聖恩，能弗切齒。伊犁既戢，諸部賓服。豫策久長，悉收回族。二賊潰逸，命將追遏。逾其穴巢，直抵巴達。爰遣侍衛，乃得其情。回長搏顙，獻馘輸誠。邃古莫稽，列史具在。殲寇如斯，未有儗類。欃槍凈掃，寰宇升平。師出以正，中外永清。睿謨惟誠，宵旰無逸。宏奏膚功，聖心斯懌。順我者昌，逆我者亡。旌別恐遺，天語孔彰。酬庸封爵，表勇錫名。昭茲懋賞，章採聿明。誅鋤元惡，大功告成。如春育物，德合清寧。

道光八年，重靖回疆，筵宴，德勝舞樂二十章

道光聖世，德洽紘埏。獻琛奉贐，有翼有虔。一章蠢茲逆回，逋誅小醜。喙伏荒裔，敢為戎首。二章麌々其群，驛驛其氛。涉卡潛煽，不戢自焚。三章皇赫斯怒，爰命揚威。汝往討亂，執訊以歸。四章渾巴什河，先聲克振。進殲柯坪，靡有遺燼。五章沙崗鷁鷁，我兵既攻。三莊埽穴，十日奏功。六章奏功一月，四城迅復。伯克跪迎，額頌神速。七章莫赤匪狐，莫黑匪烏。星弧所指，並伏其辜。八章帝軫八城，蠲厥租賦。耄齡歡慶，九天甘澍。九章於鑠宸謨，十條誕敷。罪人務得，勿俾稽誅。十章稽誅勿俾，徵師勿俟。次第凱還，以息勞勩。十一章蒼莽四山，偵騎周環。妖鳥攸投，庭弓攸彎。十二章歲既宴矣，烝徒驤驤。制梃撻賊，阿圖什莊。十三章我追彼竄，自昏徂旦。抵鐵蓋山，去路倏斷。十四章爰喪其馬，爰曳其兵。奪彼短刃，縶以長纓。十五章城柳初荑，驛騎載馳。都人夾道，遙望紅旗。十六章櫜弓錫組，告於天祖。歸善慈闈，孔曼受祜。十七章勒碑志事，御門受俘。聿啟喜宴，露湛雲需。十八章旨酒既嘉，隊舞入侑。小大稽首，我皇萬壽。十九章聖武維揚，聖恩維長。饜仁飫義，萬壽無疆。二十章

大宴笳吹樂六十七章乾隆七年定。

牧馬歌人君之樂，恃此紀綱。兆民之樂，恃我君王。室家孔宜，夫君之力。朋友有成，和輯之德。

古歌八種成壞兮，實人世之常。墮迷網中兮，欲鎖與情韁。愚人無識兮，樂茲殊未央。執空為有兮，謬語其奚當。

如意寶不澡心於群經，具本性而無明。不服膺於佛乘，說妙行而聽熒。

佳兆一人首出，萬國尊親。湛恩汪濊，普被生民。百花敷榮，一日悅目。灌頂寶光，

萬眾所伏。

誠感辭良胡畏哉，襄以至誠。良胡過哉，竭己所能。良胡偽哉，語無文飾。良胡怠哉，罔敢休息。

吉慶篇有君聖明逾戴天，有臣靖共勝後嗣。健婦持家過丈夫，如意寶珠惟孝子。

肖者吟滅除己罪，仗佛真言。如欲療病，惟良藥存。菩提鐙兮，出眾生於黑暗；智慧梳兮，櫛六欲之糾纏。

君馬黃大海之水不可量，天府寶藏奚渠央。良朋和睦益無方，聖有謨訓垂無疆。

懿德吟人君能仁，烝黎之父。君子和平，群相肺附。懿厥哲人，實維師傅。匿智懷私，乃民之蠹。

善哉行惟安惟和，心意所欲。無貳無虞，朋友式穀。

樂土謠分人以財，惠莫大焉。施人以慧，寧不逾旃。

踏搖娘日將出兮，明星煌煌。壽斯徵兮，秀眉其龐。三十維壯，五十遲暮。莫親祖母，莫尊祖父。

頌禱辭我馬蹀躞，行如流水。俊英滿座，交親悅喜。族黨★I2婭，咸富且貴。酌酒為歡，既多且旨。

慢歌十五歡娛八十衰，壯容華茂遲暮悲，祖妣最親祖尊哉。

唐公主遵王之路兮，愆尤希。素位而行兮，夫奚疑。

丹誠曲罔有敗事兮，遵道而行。長無離析兮，順親之情。

明光曲瞻彼日月，虛空發光。聖君聖母，焜燿萬拜。

吉祥師日月之明兮，容光必照。聖君之明兮，烝黎咸造

聖明時際聖明時，良我福只。橫被恩澤，良我祿只。

微言倏忽變遷，順其自然。如彼蜃樓，餘生渺焉。

際嘉平諸惡莫作，菩提薩多。暝曚妄行，用墮三塗。

善政歌經何本，本於宗。身何本，媼與翁。罪何本，嗔蟲々。福何本，和雍雍。

長命辭靡言不適於道兮，水萬派而朝宗。夫惟外道之妄語兮，井自畫而不通。

窈窕娘惴惴原獸，思全其身。兢兢庶士，思庇後昆。

湛露維彼愚人，惟知己身。維此哲人，心周萬民。

四賢吟六欲相牽，微生是戀。嘆彼駒光，如夢如電。

賀聖朝慈悲方便，永斷疑情。極樂凈土，不滅不生。

英流行知之而作兮，明哲所由。不知而作兮，庸愚之儔。慮而後動兮，卓彼先覺；率而妄動兮，是乃下流。

堅固子馬蹀躞兮，身不獲康。念此身兮，本自無常。馬騰驤兮，生不獲寧。念此生兮，本自無生。

月圓良馬之德，於田可徵。良朋之行，相交乃明。

緩歌良馬云何，乘者所思。良朋雲何，久而敬之。

至純辭惟帝力兮勞來，父母力兮免懷。乘騏驥兮馳驟，仗巨擘兮弓開。

美封君貢高專美，曰惟不仁。擁貲自厚，不久四分。惟不惺惺，乃不戒懼。兇心常萌，誰與共處。

少年行嗟棄捐於巖穴兮，盍遠播夫芳聲。嗟終老於草莽兮，盍永垂夫令名。

四天王吟悲哉北邙，令聞宣揚。北邙悲矣，青史不渝。

宛轉辭瞻彼中林，芃芃萬木。旃檀有香，生是使獨。萬類咸若，攘攘蕓蕓。民之父母，首出一人。

鐵驪載飛載翔，惟翮是憑。為聲為律，惟心是經。射之能中，惟指是憑。交之能善，惟和斯恆。

木珠鷇之成雛兮，孚化之功。羽用為儀兮，賦命之隆。迪彼愚蒙兮，惟聖之功。明厥本性兮，實在己躬。

好合曲維勤斯哲，安不可懷。溺茲小樂，至樂難期。

章阜乾照無私，聖教無類。謨訓洋洋，鑒茲不昧。

天馬吟騏驥不群蹇驢，鴻鵠不偕斥鷃。騶虞不邇狐貍，聖哲不暱愚賤。

大龍馬吟疇知幻軀，祕此佛性。疇不退轉，佛恩來證。上德墮落，疇其知病。下士頓起，疇其知競。

始條理福慧天亶，誠哉難覯。通人達士，豈奚易逅。

追風赭馬蔥兮蒨兮，山有芳蘭。僮兮祁兮，首有妙鬘。

回波辭元首明哉首出，股肱良哉罕匹。賢夾輔兮王室，莫執左道兮蟊賊。

長豫景行行止，下民堪憐。宜汎愛眾，毋逆忠言。

平調騏驥適我體，櫜鞬衛我身。嘉言資我道，經史沃我心。

游子吟升彼高阜兮，思我故鄉。有懷二人兮，莫出戶堂。陟彼崔嵬兮，思我故鄉。有懷二人兮，莫出垣墻。

平調曲帝王無逸，天地和寧。闢公膚敏，兆民阜成。

高士吟日之升，天為經。民之行，君為程。水之流，隨坎盈。牝之游，駒之情。

哉生明非冒於貨賄也，感兄弟之敬心。非貪於飲食也，感父老之誠忱。

高哉行雲何致太平，睪然望皇衢。人生夫何常，善保千金軀。民之不能忘，令名照神區。子孫振繩繩，百千萬億餘。

三章敬尊佛敕，如滋甘雨。莫行邪惡，種茲罪苦。

圓音身無常，花到秋。名無常，雷不留。財無常，蜂釀蜜；水無常，海發漚。

欄桿賢者斯賢賢，不賢不賢賢。蜜蜂見花駐，蜻蜒去翩翩。

思哉行千金寶馬，不如先人之畀遺。嘗盡諸果，不如母乳之甘兮。

法座引電可畏兮，時屆硃明。霜可畏兮，五穀將登。禍可畏兮，歡樂所成。罔不畏兮，憶神魂之初降生。

接引辭火宅無凊涼，苦塗無安樂。鳥路誰能攜，閻浮難駐腳。

化導辭閻浮提界，如彼高山，越之維艱。盡卻今時，大海漫漫，欲渡良難。

七寶鞍瞻彼堤岸，水則不濫。有君牧民，當無畔散。飛鳥雖疲，寧甘墮地。君子固窮，之死不二。

短歌嗟餘生之歡樂兮，似黃離之盈昃。感韶光之荏苒兮，似葉上之青色。及芳華之當齒兮，且喜樂以永日。

夕照時乎時乎，時外無時。時其逝矣，奚與樂為。黃離既昃，定少溫暾。天光既暮，曀曀其陰。

歸國謠皇矣聖世，藹如仁君。懷哉懷哉，日遠日分。亦有良朋，如兄如弟。日遠日離，不能遙跂。

僧寶吟投誠皈命，既安且吉。如佛塔廟，云胡遠別。和樂且耽，手足提攜。如姊如娣，云胡遠離。

婆羅門引酪必成醐，父將成祖。沙必成丘，母將成嫗。

三部落試觀三界，漚起漚滅。如彼秋雲，乍興乍沒。

五部落流水何湯湯，吾生如是游。雖有聖賢人，誰能少滯留。

乾隆二十五年，西域平定，筵宴，笳吹樂一章

閶闔煌煌，鐘鏞鏘鏘。鳴鞭祗肅，帝用燕康。荷天純嘏，祖德凝庥。從容底定，允升大猷。聖德宏敷，光被遐邇。如拱北辰，諸部歸止。慈恩覆幬，滄海無量。爭先效順，奔走來王。憲章斯備，勝算克成。跳梁群醜，魚貫輸誠。天威震疊，小腆惕厲。大君惟仁，莫不臣隸。聖教宏敷，額手格心。月竁同風，越邁古今。遠謨是協，絕徼安康。撫綏之德，遍於遐荒。乾元功懋，滂洽垓埏。巍巍盛德，億萬斯年。

道光八年，重靖回疆，筵宴，笳吹樂九章

於赫皇威，式於九圍。回疆耆定，飲至勞歸。一章有截回疆，純皇所綏。畏神服教，鞏我籓籬。二章蠢茲逆裔，逋誅再世。燎原自焚，法不可貰。三章戎車爰西，如雲如霓。一月三捷，四城其徯。四章四城既治，醜黨既夷。彀弣張，妖鳥安之。五章回莊歲邇，有鴞萃止。躡跡窮追，鐵蓋孔巋。六章縶以白組，報以紅旗。新春送喜，皇心載怡。七章昔賦出車，今歌採薇。受釐天祖，歸善慈闈。八章嘉獻允儀，溥哉恩施。奉觴稽首，萬壽維祺。九章

大宴，番部合奏三十一章乾隆七年定，惟大合曲、染絲曲、公莫、雅政辭、鳳凰鳴、乘驛使六章有辭；無辭者有宮譜：曰兔置，曰西鰈曲，曰政治辭，曰千秋辭，曰鴻鵠辭，曰慶君侯，曰慶夫人，曰羨江南，曰救度辭，曰大番曲，曰小番辭，曰游逸辭，曰興盛辭，曰艷冶曲，曰慶聖師，曰白鹿辭，曰合歡曲，曰白駝歌，曰流鶯曲，曰君侯辭，曰夫人辭，曰賢士辭，曰舞辭，曰兆鼓鼓曲，曰調和曲。不載。

大合曲元縡是依，明神是祗。一心至誠，昭事勤只。巍巍大君，永底蒸民。中心愛戴，稽首來臣。念人生之無常兮，合勤修夫善行。信百行之咸善兮，終和平而神聽。

染絲曲大君至聖，教敷率土。敉寧萬邦，拜跪奉主。

公莫丕顯元後，惠懷萬方。國彥棐恭，協贊邦常。率土之濱，誠意溥將。咸拜稽首，依戴聖皇。

雅政辭皇皇聖明，無遠弗燭。林林眾庶，無思不服。元化惠心，為善去惡。聖人之邦，長生永樂。

鳳凰鳴承乾體元，惟我聖君。光開草昧，惟我聖君。綱紀庶政，惟我聖君。父母萬國，惟我聖君。惟我聖君兮，覆幬如天。惟我聖君兮，自新新民。惟我聖君兮，中外乂安。惟我聖君兮，群慝消淪。拜手稽首兮，頌溢兆民。

乘驛使大地茫茫，大海滄滄。豈伊無寶，求之奚方。自古在昔，為君為王。膺圖禦宇，命不於常。實心實政，惠此萬邦。聖御大寶，繄惟我皇。繄惟我皇兮，疇可與之頡頏。

回部樂曲一章律呂後編回部樂曲國書用漢對音而旁注宮譜，今以漢對音載其辭。

思那滿塞勒喀思，察罕珠魯塞勒喀思。


\end{pinyinscope}