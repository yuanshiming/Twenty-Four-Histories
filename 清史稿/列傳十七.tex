\article{列傳十七}

\begin{pinyinscope}
武理堪子吳拜蘇拜蘇拜子和託武納格子德穆圖齊墨克圖

阿什達爾漢蘇納固三泰固三泰子明阿圖明阿圖子賽弼翰瑚什布

瑚什布子穆徹納鄂莫克圖喀山喀山子納海安達立綽拜布丹

孫達哩吉思哈弟吉普喀達吳巴海康喀勒從兄子和托瑪拉

兄孫通嘉薩璧翰

武理堪，瓜爾佳氏，世居義屯。父伊蘭柱，徙居哈達費德里。太祖初起，武理堪來歸。歲癸巳，葉赫糾九部之師，三道來侵，上遣武理堪出東路偵敵。武理堪出虎攔哈達新城，行將百里，方度嶺，群鴉競噪，若阻其行者，武理堪心異之，度行且與敵左，馳歸告上，上命改道自札喀路向渾河部。武理堪行，薄暮至渾河，敵方屯北岸會食，爨火密如星。武理堪得葉赫邏卒一，言敵兵三萬，將夜度沙濟嶺而進，遂挾以還報，時夜方半，上命旦日出師。武理堪慮我軍怵敵眾，言曰：「敵雖眾，心不一，誰能御我？」及戰，遂破諸路兵。

旗制定，武理堪隸滿洲正白旗，分轄丁戶，為牛錄額真。出從征伐，率選鋒前驅，為噶布什賢噶喇昂邦。天命四年，明經略楊鎬合諸鎮兵四道來侵，太祖督諸貝勒帥師御之。既，敗其三道，獨總兵李如柏出鴉鶻關，未與我師遇，鎬檄使引還。武理堪方率二十騎邏虎攔山，見如柏軍行山麓；乃令諸騎立馬山巔，鳴螺，脫帽系弓末，揮且噪，若指揮伏兵者，如柏軍望而愕顧。武理堪遂縱騎疾馳下擊，斬四十人，獲馬五十匹，如柏軍奪路走，相蹂藉死者復千餘。武理堪尋卒，太祖嘆曰：「武理堪從朕摧鋒陷陣，幾死者數矣！」乃錄其二子吳拜、蘇拜。

吳拜，年十六，從太祖伐明，略撫順，遇敵輒奮斗，矢中顙不顧。嘗從太祖獵，有熊突圍出，躍上峻嶺，太祖遙望見一人躍馬射熊，貫胸而墮。上顧侍臣雅蓀曰：「是非吳拜不能。」遣視之，吳拜也。因諭諸皇子曰：「吳拜之勇，今共見之矣！」遂授侍衛。天命四年，從伐葉赫，負重創，力戰不退，師還，賜良馬。明總兵毛文龍誘我新附之眾實皮島。吳拜循徼三日，獲逋八十餘，射殺文龍使者，還告上。時吳拜已代父為牛錄額真，上命以所獲隸所轄牛錄。六年，從伐明。破明軍於南壽山，授備御。既克遼陽，以俘獲分隸諸將，上以吳拜能繼父志，年少建功，命視一等大臣，隸千人。十一年，蒙古巴林部貝勒囊努兔背盟掠境上，上遣將討之，吳拜從，諜者為敵困，援之出，殪敵百人。

太宗即位，列十六大臣，佐鑲白旗。命逐蒙古亡去者，至都爾弼。蒙古亡去者十五人，拒戰，吳拜既被創，仍奮擊，盡斬之。太宗諭諸大臣曰：「是固先帝數嘉許者！」賞特厚。天聰四年，伐明，取永平、灤州等四城，吳拜從貝勒阿敏守永平。阿敏引還，吳拜當坐罪逮系，以嘗率擺牙喇兵援灤州，夜入敵營，太宗命貰之，釋其縛。尋授噶布什賢甲喇章京。五年，從伐明，圍大凌河城，與甲喇章京蘇達喇詣錦州偵敵。六年，從伐察哈爾，率精騎前驅，道遇蒙古亡去者，擊殺之，察哈爾林丹汗西奔土默特部。師還，取歸化城，上命吳拜撫輯降者。

八年，伐明，攻大同，多爾濟將中軍，圖魯什將左軍，吳拜將右軍，明總兵曹文詔迎戰，擊敗之。復與甲喇章京席特庫設伏宣府，獲明守備一，殲其游騎。尋與承政阿什達爾漢等招林丹汗子額哲來歸。九年五月，明屯軍大凌河西，吳拜與固山額真阿山、石廷柱、圖賴要其歸路，斬明副將劉應選，獲游擊曹得功及守備三，殲步騎五百餘，復攻克松山城南堡。師還，進三等甲喇章京。是時，上遣諸貝勒分道伐明，命吳拜等帥師駐上都城舊址，偵軍事。崇德元年，復命與勞薩等齎書投明邊吏。

冬，征朝鮮，命與承政馬福塔等率兵三百為前驅，襲朝鮮都城，朝鮮王倧走南漢山城。師進，吳拜與勞薩擊破朝鮮援兵，斬二百餘級。二年，授噶布什賢噶喇昂邦，列議政大臣。甲喇章京丹岱、阿爾津等如土默特互市，將還，命吳拜率將校至歸化城迎護，遇明邏卒十六人，斬其十五，獲馬十九，俘一，以還。

三年四月，略寧遠，逐敵墮壕，斬馘甚眾。八月，率兵八十人至洪山口，遇明兵，斬其裨將；復擊走羅文峪騎兵五百，奪其纛，獲馬四十，殲密雲步兵百餘。五年，與勞薩率兵過中後所，略海濱，斬級二百，獲馬騾牲畜。我師攻錦州，命吳拜駐軍要隘為策應，屢敗敵兵。六年春，以攻錦州勿克，論統師王貝勒罪，吳拜坐罰鍰。秋，上自將攻松山，明兵敗走，吳拜未邀擊，逮系，旋命釋之。七年，從貝勒阿巴泰入明邊，敗敵豐潤、三河、靜海，至於青州。八年，從鄭親王濟爾哈朗取明中後所、前屯衛。十一月，復授正白旗梅勒額真。順治初，從入關，擊李自成。二年，解梅勒額真，授內大臣。三年，從豫親王多鐸討蘇尼特部長騰機思。四年，與輔國公鞏阿岱、內大臣何洛會帥師戍宣府。論功，遇恩詔，累進二等伯。

蘇拜，年十五，從太祖伐蒙古有功，授侍衛，兼領牛錄額真。天聰間，從軍收察哈爾林丹汗子額哲，遂入明邊，攻代州，明兵三百自崞縣赴援，蘇拜爭先當敵，明兵潰走。崇德元年，從伐朝鮮，破敵桃山村。三年，授擺牙喇甲喇章京。從貝勒岳託伐明，自墻子嶺入，越明都，擊敗明太監馮永盛。四年，圍錦州，蘇拜屢擊敗明援兵自松山、杏山至者；又與固山額真圖爾格等伏兵烏忻河口，多所俘獲，敵千餘躡師後，擊卻之，獲其輜重。六年，復圍錦州，敗松山騎兵，又敗明總督洪承疇所將步兵，予世職牛錄章京，兼半個前程。七年，從貝勒阿巴泰伐明，敗敵，克樂安、昌邑。八年，師還，進三等甲喇章京。

順治初，從入關，擊李自成。世祖既定鼎，命將分道討自成：以豫親王多鐸為定國大將軍，出山西、河南；英親王阿濟格為靖遠大將軍，道塞外土默特、鄂爾多斯諸部入邊，南取西安，蘇拜佐阿濟格軍。方冬，渡黃河，鑿冰以濟。明年春，至榆林。自成兵夜襲蒙古軍，蘇拜與擺牙喇纛章京徹爾布赴援，賊敗走，還軍遇伏，復擊卻之。攻延安，七戰皆勝。自成走湖廣，追之至安陸，屢破賊壘，俘馘無算。三年，攝擺牙喇纛章京。從肅親王豪格討張獻忠，敗獻忠將高汝礪於三寨山，進擊獻忠於西充。賊攻正藍旗營，蘇拜與阿爾津共援之，大破賊兵。五年，師還，授擺牙喇纛章京。論功，遇恩詔，累進二等精奇尼哈番。

八年正月，吳拜、蘇拜及內大臣洛什、博爾輝發英親王阿濟格罪狀，吳拜進三等侯，蘇拜進一等精奇尼哈番加拖沙喇哈番。二月，洛什、博爾輝以諂媚諸王、造言構釁，論死；吳拜兄弟坐削爵，奪官，籍沒。蘇拜又坐阿徇睿親王多爾兗，論死，上特宥之。九年，起蘇拜為正白旗梅勒額真。十三年，擢內大臣。十五年，上念吳拜兄弟事太祖、太宗有戰功，復授吳拜世職一等精奇尼哈番，蘇拜一等阿思哈尼哈番。尋授蘇拜領侍衛內大臣。康熙三年十二月，蘇拜卒，謚勤僖。四年四月，吳拜卒，年七十，謚果壯。吳拜子郎談，自有傳。

蘇拜第三子和託，康熙間以侍衛從討王輔臣，戰平涼城北，殺賊甚眾；從討吳三桂，戰攸縣，敗三桂將王國佐等；戰永興，敗三桂將胡國柱等。十九年，自廣西進兵攻石門坎、黃草壩，薄雲南省城，敗吳世璠將胡國柄、劉起龍等，皆有功。官至護軍參領，予世職騎都尉加一雲騎尉。五十二年，卒。

武納格，博爾濟吉特氏，隸蒙古正白旗。其先蓋出自蒙古，而居於葉赫。太祖創業，武納格以七十二人來歸。有勇略，通蒙、漢文，賜號「巴克什」。歲癸丑，從伐烏喇有功，授三等副將。天命十一年，太祖伐明，圍寧遠城未下，命武納格別將兵攻覺華島。明參將姚撫民將兵四萬，倚島列屯，鑿冰為壕，袤十五里，衛以盾。武納格督軍爭壕，首排盾逕入，盡殲其眾，焚所儲芻糗及舟二千餘，進三等總兵官。

太宗即位，武納格總管蒙古軍，位亞揚古利、李永芳，在八大臣上。旋以蒙古軍益眾，分左、右二營，武納格與鄂本兌同為固山額真。天聰三年春，與額駙蘇納等率蒙古軍，益以滿洲驍卒八十人，伐察哈爾，降其邊境二千戶。軍中流言降者瞷我師寡將為變，於是盡殲其男子，惟二臺吉得免，俘其孥八千。太宗責武納格等殺降非義，奪所給牲畜，命以所俘分隸二翼，贍之毋失所。冬，從太宗伐明，入龍井關，克遵化，進薄明都。明督師袁崇煥自寧遠來援，左翼蒙古兵迎戰不能勝，武納格麾右翼蒙古兵繼進，遂敗敵。賜俘獲之半以犒其軍。尋克固安。四年春，克永平。明將以三千騎自玉田至，武納格遣兵擊之走，獲馬百餘。行略豐潤，還，聞明兵四千攻大安口城急，與察哈喇赴援，解其圍。又就軍士行樵，設伏致敵，斬獲無算。

五年秋，復從伐明。明總兵祖大壽守大凌河城，杏山守將與大壽書，謀攜軍棄城相就，武納格獲以獻，得其情，於是環城築壘鑿壕，為久困計。武納格統蒙古兵屯城東南，大壽縱兵出攻我所下臺堡，武納格與貝勒阿濟格等率兵夾攻，殲敵過半，自是城兵不復出。六年夏，與阿濟格招撫大同、宣府邊外察哈爾部眾。七年秋，與貝勒阿巴泰等侵明，攻山海關，有所俘獲。師還，明兵追襲，武納格為殿，力戰卻之。太宗諭諸貝勒大臣曰：「武納格所在建功，今又為殿敗敵。人臣為國，當如是也！」

八年五月，改蒙古軍左、右營為左、右翼，以武納格為左翼固山額真。定諸將功次，武納格以一等昂邦章京世襲，旋進三等公。是年，太宗復率諸貝勒分道伐明，命武納格統蒙古軍為策應，入獨石口，越興安嶺，經保安州，至應州，與大軍會，道收察哈爾千餘戶，所過諸州縣，或攻或撫，悉稱上意。閏八月，自得勝堡班師，收蒙古逃人自陽和入者四百七十人。九月，喀爾喀部眾為察哈爾所襲殺，命將百人往詗，斬二十餘人而還。九年二月，卒。子德穆圖、齊墨克圖、廣泰。

德穆圖，武納格長子也。初任牛錄額真。崇德三年正月，擢戶部承政。七月，更定官制，改右參政。四年，從上伐明，圍松山，樹雲梯攻城。會明兵自錦州赴援，德穆圖度不能克，棄雲梯引還，罪當死，上特貰之，論罰。尋兼任梅勒額真。六年，從鄭親王濟爾哈朗伐明，圍錦州。蒙古貝勒諾木齊等守外城，約降，鄭親王令德穆圖迎之。諾木齊方率所部與明兵戰，德穆圖以其子阿桑喜出我師克外城，諾木齊始來歸。德穆圖詭言諾木齊父子皆所拔出，論罰，籍家產之半，罷參政、梅勒額真，俾專領牛錄。七年，從貝勒阿巴泰伐明，自薊州入邊，薄明都，略山東。順治元年，從入關擊流賊，授拜他喇布勒哈番。二年，從豫親王多鐸攻潼關，遂定江南。敗明將鄭鴻逵於瓜洲，與都統馬喇希徇常州，與明將黃蜚等遇，再戰皆捷。分兵下宜興、昆山諸縣，加拖沙喇哈番。復任本旗蒙古副都統，三進一等阿達哈哈番。九年，卒。

齊墨克圖，武納格次子。早歲屢從行陣，略寧遠，敗明兵。武納格既卒，以廣泰襲世職，從伐明，坐違令不前，奪世職，以齊墨克圖降襲一等阿思哈尼哈番。復從伐明，與沙爾虎達等率邏卒至錦州，明兵五百來追，還擊敗之，獲馬六十及其纛。太宗伐明，三圍錦州，齊墨克圖皆在軍中，遇城兵出戰，驟馬截擊，陣斬十人。攻洪承疇所將步卒，掩殺甚眾，又敗敵援兵。崇德八年三月，與阿爾津、哈寧阿等伐黑龍江，圍都里屯，克之；又降大小噶爾達蘇、能吉爾三屯師：賚貂皮、銀幣。十一月，擢梅勒額真，佐本旗。順治初，從入關，加拜他喇布勒哈番，合為三等精奇尼哈番。三年，從定西大將軍何洛會擊破叛將賀珍。五年，卒，復以廣泰襲一等阿思哈尼哈番，別以齊墨克圖子薩哈炳分襲拜他喇布勒哈番。廣泰遇恩詔，進二等精奇尼哈番。乾隆初，定封三等子。

阿什達爾漢，納喇氏，與葉赫貝勒金臺石同族，為兄弟，太宗諸舅也。太祖滅葉赫，阿什達爾漢率所屬來歸，授牛錄額真，隸滿洲正白旗。天命六年二月，從伐明，攻奉集堡，圍其城，阿什達爾漢先諸將奮進，三月，攻遼陽，復先登，克之，授一等參將，敕免死一次。

太宗嗣位，以阿什達爾漢典朝鮮、蒙古諸屬部，嘗奉使宣諭。天聰六年，明邊吏遣使議和，上命阿什達爾漢及白格、龍什等報聘。既盟而歸，白格言阿什達爾漢及龍什等受明邊吏餽，命奪入官。六年，從貝勒濟爾哈朗、薩哈璘如蒙古鞫獄，賚敕二十道，失其九，論罰。十一月，復以定律令頒布蒙古諸部。

八年五月，上自將伐察哈爾林丹汗，命徵兵科爾沁部，會於宣府左衛。林丹汗西遁，道死。所屬額爾德尼囊蘇等以其眾降。上命阿什達爾漢及吳拜等挾額爾德尼囊蘇詗林丹汗子額哲所在。九月，率來降臺吉塞冷等還，並報復有祁他特等率千人而來者，踵相接也。旋命至舂科爾大會蒙古諸部，分畫牧地，使各有封守，復與諸貝勒亭平其獄訟。十一月，還報稱旨，令專轄一牛錄。九年二月，從貝勒多爾袞等將萬人取額哲。四月，師至托裏圖，多爾袞等遵上所授方略，遣阿什達爾漢及金臺石孫南褚諭額哲母。額哲母，金臺石女孫也，阿什達爾漢為其族尊行，額哲遂從其母舉部來降。當我軍未至，有鄂爾多斯濟農圖巴者招額哲，與盟而去。阿什達爾漢偵知之，追及圖巴，令悉歸額哲之餽。又率兵入明邊，略宣府、大同，入山西境，多所俘獲。師還，上親迎勞之。

崇德元年六月，授都察院承政。上御崇政殿，侍臣巴圖魯詹、額爾克戴青後至，阿什達爾漢責其慢，叱出之。十月，與希福使察哈爾、喀爾喀、科爾沁諸部，申明律令。十二月，從伐朝鮮，國王李倧走保南漢山城，豫親王多鐸帥師追之，圍城。朝鮮諸道援兵合萬八千人，樹二柵城外，悉眾出戰，阿什達爾漢及貝子碩託率精騎銳進，大破其軍。朝鮮別將以五千人屯山麓為聲援，復分兵百，循河而南，阿什達爾漢馳擊盡殲之，攻破其壘，餘眾皆潰。二年正月，倧請降。論功，進三等副將，世襲。尋復使科爾沁、巴林、扎魯特、喀喇沁、土默特、阿祿諸部，頒赦，且讞獄。明年五月，部議阿什達爾漢讞獄失平，受蒙古諸部餽，命罷承政，奪所餽入官。七月，復授都察院承政。

五年，與參政祖可法等疏論時事，略言：「皇上欲恢張治道，深思篤行之。今諸國景附，朝廷清明，而諸王以下至諸固山額真，彼此瞻顧，第念身家，莫肯一心為國，有所論列。不知果無可言耶，抑有所畏忌而不敢言耶？夫刑所以防民之奸，骫於法則麗於刑，此不可宥也。今刑部斷獄不依本律，諸臣有坐者，或從重論，輒削其職。臣思諸臣歷戰陣，出死力，蒙恩授官；一旦有過，豈可不論重輕而遽削其職乎？臣等竊思先時簡選議事十人，今皆不稱職，宜罷斥。令甲，戰死者將吏得世職，兵則恤其妻孥。今又未盡行，惟皇上裁察。」疏入，上嘉納之。

六年，從伐明，上督諸軍圍松山。明總兵曹變蛟屯乳峰山，乘夜棄寨，率步騎直犯御營，諸將力戰卻之。阿什達爾漢未至，論罪，罷承政，降世職為牛錄章京。尋卒。

太祖諸臣自葉赫來歸者，蘇納、固三泰、瑚什布皆與金臺石同族。

蘇納當葉赫未亡，棄兄弟歸太祖，太祖妻以女，為額駙。編所屬人戶為牛錄，使領牛錄額真，隸正白旗。天命四年，太祖滅葉赫，命蘇納收其戚屬隸所領牛錄。十年，授甲喇額真。錄戰功，賜敕免死四次。尋擢梅勒額真。

天聰元年，太宗自將伐明，攻錦州，以貝勒莽古爾泰等將偏師屯塔山，衛餉道；命蘇納選八旗蒙古精銳別屯塔山西路，截明兵。明兵二千人至，蘇納領纛進擊，敗之，乘勝逐敵，多所俘斬，獲馬百五十。三年春，命與武納格將兵伐察哈爾，以殺降見詰責。十月，復與武納格將兵逐蒙古亡去者。語並見武納格傳。五年，授擺牙喇纛章京，擢兵部承政。從伐明，圍大凌河城，敗城兵及錦州援兵，授備御世職。八年，考滿，進三等甲喇章京，免徭役。九年，以隱匿壯丁，削世職。七月，定蒙古旗制，以蘇納領鑲白旗。

崇德元年，從武英郡王阿濟格伐明，薄明都，攻雕鶚、長安、昌平諸城隘，五十六戰皆捷；復與薩穆什喀共攻容城，克之。師還，以先出邊，後隊為敵乘，潰敗，奪所俘獲。十二月，從伐朝鮮，朝鮮將以步騎兵千餘御戰，蘇納及吳塔齊等邀擊，大破之，俘其將。二年，吏議蘇納坐朝鮮國王朝行在，亂班釋甲，又離大軍先還，論罰。三年，又坐有所徇隱，論罰，罷固山額真，仍領牛錄。順治五年，卒。世祖追錄蘇納舊勞，復原職。子蘇克薩哈，自有傳。

固三泰歸太祖，太祖妻以女，為額駙。領牛錄，隸滿洲鑲藍旗。從伐明，戰於廣寧，單騎入敵陣，身被數創，戰愈力，師乘之，遂敗敵，授副將世職。太宗即位，為八大臣，領本旗。天聰元年三月，從貝勒阿敏伐朝鮮有功，師還，上郊勞。三年，上自將伐明，攻遵化，固三泰率本旗兵攻其西南，克之。四年，上命固三泰與達爾漢等助攻昌黎。語詳達爾漢傳。復命與高鴻中、庫爾纏等下灤州，籍其倉庫銀穀以聞。五年，上幸文館，覽達海所譯武經，因諭群臣曰：「為將當恤士。朕聞額駙固三泰與敵戰，士有死者，以繩系其足曳歸，蔑視若此，何以得其死力乎？」尋命解固山額真。九年，詔免徭役，並增賜人戶，俾專領牛錄。順治初，卒。

子明阿圖。睿親王多爾袞帥師入關，明阿圖攝梅勒額真為殿。累官都察院理事官、鑲藍旗蒙古副都統，授三等阿達哈哈番。順治八年，卒。

明阿圖子賽弼翰，初為簡親王濟度護衛。康熙四年，授護軍參領。從護軍統領瑚里布西御吳三桂將吳之茂，克陽平、朝陽諸關；趨保寧討王輔臣，克秦州。從平南將軍賴塔南討鄭錦，戰漳州，敗錦將劉國軒等。誅吳世璠，定雲南。累官鑲藍旗滿洲副都統，授拜他喇布勒哈番。二十九年，卒。

瑚什布，與固三泰同隸鑲藍旗，領牛錄。尋任侍衛，兼甲喇額真。天聰二年，從伐通古索爾和部，身被七創，戰益力，斬敵將，授備御世職。八年，從伐明，攻大同，與圖魯什等擊敗明總兵祖大弼；攻萬全左衛，擊敗明總兵曹文詔；復設伏邀擊，斬三十餘級，俘四人。九年，定蒙古旗制，瑚什布領鑲藍旗。崇德元年，從武英郡王阿濟格伐明，越明都，克定興。師還，部議出邊時不為殿，為敵所乘，士卒戰死者十人，罰白金六百，奪世職，罷固山額真，專領牛錄。三年，授理籓院副理事官。順治四年，復世職。遇恩詔，進二等阿達哈哈番。七年，卒。

子穆徹納。順治間，官護軍參領。從豫親王多鐸征蘇尼特部騰吉思，敗喀爾喀兵。從武英親王阿濟格討姜瓖，敗其將劉偉思等；攻寧武關，敗宜孟臣援兵；至左衛城，戰於吳家峪。從靖南將軍珠瑪喇定廣東，敗李定國於新會。累進三等阿達哈哈番。十三年，卒。

鄂莫克圖，納喇氏。自葉赫歸太祖，隸滿洲正藍旗。初為擺牙喇壯達。天聰元年正月，從伐朝鮮，克義州。五月，上自將伐明，攻寧遠。明總兵滿桂陣於城東，鄂克莫圖從諸將進戰，殪敵。三年，從貝勒岳託伐明，攻保安州，先登，克之，賜號「巴圖魯」，授備御世職，任甲喇章京。八年，從伐黑龍江虎爾哈部，計俘，為諸甲喇章京冠。崇德二年，復從伐卦爾察部，計俘如伐虎爾哈部時。

三年七月，授兵部理事官。九月，從睿親王多爾袞伐明，自青山口入邊，越明都，擊敗明太監馮永盛，克臨潼關，略地至濟南。四年七月，上遣使如明，命與努山等率兵護使者以行。五年，授噶布什賢噶喇昂邦。從伐明，圍錦州，擊敗明總兵祖大壽。六年，復圍錦州，擊敗明經略洪承疇。語見喀山傳。上軍松山、杏山間，明軍自松山潰遁，騎兵走杏山，步兵走塔山，鄂莫克圖先後邀擊，並有斬獲。七年，復從圍杏山，分兵略寧遠，掠牲畜。明總兵吳三桂以兵躡我師後，我師擊之，敗走，復益兵覘我師壘，鄂莫克圖與戰，窮追至連山，敵騎自沙河犯我師牧地，復奮擊破之。錦州既下，進二等參將。

順治元年，從入關，敗賊安肅，追之至慶都。尋率前鋒兵徇山西，敗賊絳州渡口。二年，從英親王阿濟格定陜西，敗賊延安。李自成走湖廣，追之至安陸，屢破賊壘，得戰艦三十，授一等甲喇章京。三年，從肅親王豪格下四川，敗賊漢中。逐張獻忠至西充，與護軍統領白爾赫圖等屢戰皆捷，加授半個前程。遇恩詔，進一等阿思哈尼哈番。十一年，授正藍旗滿洲副都統。十三年，致仕。康熙十二年，卒，年七十八。乾隆初，定封一等男。

喀山，納喇氏，世居蘇完。當葉赫未滅，挈家歸太祖，隸滿洲鑲藍旗，授牛錄額真。屢從伐明，下遼、沈有功，予游擊世職。天命九年，明總兵毛文龍以兵百人劫額駙康果禮莊，喀山率所部御之，斬二裨將，殲其眾。天聰六年，從伐察哈爾，與勞薩、吳拜率精銳前驅。林丹汗遁走。八年，進三等梅勒章京。目失明，辭牛錄。順治初，進二等昂邦章京。尋改二等精奇尼哈番。十二年，卒，謚敏壯。

子納海。初以喀山病目，命代領牛錄。旋授噶布什賢甲喇額真。從伐明，與席特庫等以步兵四千擊敗明陽和騎兵，斬級二百，獲馬六十餘；復設伏宣府，捕明邏騎。天聰九年，復從伐明，攻大同，命與布丹等駐上都城故址，詗軍事。尋命與鄂莫克圖等齎書諭明邊守將，歷喜峰口、潘家口、董家口諸隘，及還，斬邏卒百餘。

崇德二年，命與席特庫齎書諭明錦州守將祖大壽，自廣寧入邊，獲邏卒十二，斬其九，縱二人使齎諭以往，俘一人以還。四年，從武英郡王阿濟格伐明錦州，還報捷。復從上攻松山，明兵出戰，擊卻之。祖大壽遣兵自寧遠乘舟趨杏山，將入城；納海與瑚密色、索渾將兵擊其後，斬級五十，獲甲四十、舟一。又與瑚密色、席特庫等行略地，俘採薪者二十二人，牛、羊、騾馬無算。五年，從伐明，圍錦州，敵築臺城外，納海與色赫、布丹、蘇爾德將騎兵馳擊，斬四十人，復逐斬刈草者四十二人，敵來犯，屢擊卻之。與色赫等略小凌河，斬祖大壽所遣蒙古十七人。

六年，明總督洪承疇集各道兵赴援，次松山，與吳拜擊敗其騎兵。上自將攻松山，敵自杏山走塔山，與鄂莫克圖帥師邀擊，追至筆架山，斬級四百，俘二十八，得纛六，獲馬二百餘。七年，錦州下。敘功，予半個前程，命攝噶布什賢噶喇昂邦。從貝勒阿巴泰伐明，自黃崖口入長城，趨薊州，敗明總兵白騰蛟、白廣恩，遂略山東。明年，師還。以右翼諸將不俟左翼軍至，先出邊，功不敘。順治初，遇恩詔，進三等阿達哈哈番。及喀山卒，兼襲二等精奇尼哈番，例進二等伯。雍正中，從孫奇山，降襲一等阿思哈尼哈番。乾隆元年，定封一等男。

安達立，納喇氏。自葉赫歸太祖，隸滿洲正紅旗。太祖遣兵徇鐵嶺，刈其禾，有蒙古人降於明，出拒，安達立擊之走。事太宗，從貝勒薩哈璘駐牛莊。師攻永平，葉臣率二十四人冒矢石先登，安達立其一也。師還，從圖魯什偵敵建昌，夜戰，甲士有中矢墜馬者，援之出，擢噶布什賢章京。從伐明，攻崞縣，率所部先登；復以四十人伏忻口，敗敵，得纛三、馬五十餘。出邊，圖爾格擊敵潰竄，安達立邀擊，迫敵入壕，所殺傷過當。天聰九年，授牛錄章京世職，擢正紅旗蒙古梅勒額真。

崇德三年，從貝勒岳託伐明，將至墻子嶺，聞明軍備甚固，安達立與固山額真恩格圖率所部趨嶺右，陟高峰間道入邊，擊敗明軍。越燕京，略山東。明年，師自青山口出邊，復擊敗明軍。五年，圍錦州，屢戰皆捷。六年，復圍錦州，洪承疇援師至，與戰，破三營，至暮，敵潰，翌日復戰，又擊卻之。敘功，加半個前程。尋卒。

子阿積賴，襲職。順治初，從入關，逐李自成，戰於慶都。又從葉臣徇山西，署正紅旗蒙古梅勒額真。又從英親王阿濟格攻延安，逐自成至武昌，竄入九宮山，率師搜剿，殲其徒甚眾。四年，兼任刑部理事官。五年，署巴牙喇纛章京。從鄭親王濟爾哈朗征湖南，分兵徇道州，攻永安關。敘功，進一等阿達哈哈番兼拖沙喇哈番。卒。

綽拜，巴林氏。自葉赫歸太祖，隸蒙古鑲白旗，為牛錄額真。天聰八年，授世職牛錄章京。九年，與吳巴海伐瓦爾喀部，深入額赫庫倫、額埒岳索諸地，進三等甲喇章京。崇德三年，兼任戶部理事官。從睿親王多爾袞伐明，徇山東，至濟南，敵騎千餘拒戰，何洛會先眾奮擊，遂克其城。七年，從肅親王豪格圍明總督洪承疇於松山，承疇遣兵夜越壕攻鑲黃旗營，擊卻之。八年，進二等。順治初，從入關，破流賊，進一等。四年，加拖沙喇哈番。五年，授參領。從征南大將軍譚泰討叛將金聲桓，克饒州、南昌，師還，賚白金千、馬四十。七年，遷倉場侍郎。八年，授鑲白旗蒙古梅勒額真，兼工部侍郎。擢本旗固山額真，進一等阿思哈尼哈番。九年十二月，卒。

布丹，富察氏。自葉赫歸太祖，隸滿洲正紅旗，授牛錄額真。尋遷甲喇額真，領擺牙喇兵。天聰八年，從伐明，克萬全左衛城，先登，授半個前程。九年，從貝勒多鐸伐明，攻錦州，師還，明兵驟至，固山額真石廷柱所部有陷陣不能出者，布丹破陣援之出。旋命與納海等詗軍事。崇德元年，從武英郡王阿濟格伐明，破雕鶚、長安二隘，皆先登，與蘇納同功。轉戰至涿州，師還，明兵出居庸關，設伏邀我軍輜重，擊破之。四年，與沙爾瑚達等將土默特兵二百，略寧遠北境，以數騎挑戰，敵堅壁不出，乃俘其樵者以歸。五年，圍錦州，殺敵。語見納海傳。六年，與明兵戰松山、杏山，屢勝。錦州下，進牛錄章京世職。七年冬，復與

納海等從貝勒阿巴泰伐明。順治初，從入關，破流賊。敘功，並遇恩詔，進一等阿達哈哈番。九年，擢正紅旗蒙古副都統。十一年，卒，謚毅勤。

孫達哩，魯布哩氏。太祖取葉赫，以其民分屬八旗，孫達哩隸正黃旗。選充驍騎，遇戰必先，中創不為卻，屢得優賚。崇德三年，從睿親王多爾袞伐明，入自青山口，越明都，轉戰至山東，攻濟南，先登第一，賜號「巴圖魯」，授二等參將，領牛錄額真。順治間，累進二等阿思哈尼哈番，遷擺牙喇纛章京。從穆里瑪、圖海討李自成餘黨李來亨、袁宗第等，破茅麓山，有功。十二年，加太子少傅。十四年四月，卒，謚果壯。

吉思哈，烏蘇氏，世居瓦爾喀馮佳屯。初屬烏喇，見其貝勒不足事，與弟吉普喀達歸太祖，並授牛錄額真，隸滿洲正白旗。旋改隸鑲白旗。天命四年，從伐明有功，授游擊世職。六年，以甲喇額真帥師圍遼陽，樹雲梯先登。天聰八年，太宗追錄其功，進二等參將。是年，與甲喇額真吳巴海伐東海虎爾喀部，俘一千五百有奇，及牲畜輜重。九年，與梅勒額真巴奇蘭等伐黑龍江，收二千人以還，進一等參將。崇德元年，太宗自將伐朝鮮，聞明兵入鹼場，遣吉思哈率兵躡其後，擊敗之。二年，師既克朝鮮都城，上命旗出甲士十，並簡科爾沁、敖漢、柰曼、扎魯特、烏拉特諸部兵，俾吉思哈及理籓院承政尼堪為將，自朝鮮伐瓦爾喀，因擊破朝鮮軍，斬平壤巡撫，進略瓦爾喀，奏捷稱旨。語詳尼堪傳。累遷至吏部參政。三年四月，卒。子吉瞻，襲。

吉普喀達，吉思哈弟也。天命四年，授游擊。六年，任甲喇額真。從伐明，攻奉集堡，明總兵李秉誠赴援，師與戰，明兵走入城，師從之，至壕，城上發巨砲，吉普喀達中砲卒。天聰八年，贈二等參將。子瓜爾察，襲。

吳巴海，瓜爾佳氏，自烏喇歸太祖。太祖討尼堪外蘭，吳巴海實從。隸滿洲鑲藍旗，授牛錄額真。天聰元年四月，從貝勒阿敏伐朝鮮，攻義州，與梅勒額真阿山、穆克譚等先登，克之。五月，從太宗伐明，攻錦州，敵來犯，我師少卻，吳巴海為殿，督戰敗敵。五年，與梅勒額真蒙阿圖伐瓦爾喀，略額黑庫倫、額勒約索二部，收降人數千，上郊勞，賜宴，賜號「巴圖魯」。六年，從伐察哈爾，林丹汗西遁，上命吳巴海逐逋逃，斬察哈爾兵五，獲其馬及牲畜。旋率師伐烏扎喇，部署所將兵四道並進，會敵方漁於握黑河，吳巴海揮騎直前，斬三百餘人，得其輜重。七年，與牛錄額真郎格如朝鮮互市，得瓦爾喀部長族屬十五人以歸。八年，與吉思哈伐東海虎爾哈部。語詳吉思哈傳。十二月，復與牛錄額真景固爾岱將四百人伐瓦爾喀，降屯長分得裏，收阿庫里尼滿部眾千餘。師還，上命大臣迎勞，以所獲賚之。

九年，從貝勒岳託率師鎮歸化城。土默特人訐部長博碩克圖，謂其子陰遣使與明通，岳託遣吳巴海及甲喇額真阿爾津等四人要諸途，毛罕私以告，喀爾喀人潛遁，吳巴海追獲之，並得明使。毛罕者，博碩克圖子乳母之夫也，初從土默特來降，既而有叛志，號博碩克圖子為汗，自號貝勒。吳巴海既執喀爾喀使人，遂殺毛罕。十年，授梅勒額真，世職一等甲喇章京。

崇德元年六月，進三等梅勒章京，移鎮寧古塔。十二月，喀木尼漢部葉雷等叛，將其孥俱亡，吳巴海部兵逐之。行數十日無所見，見宿雁三，射之，一雁負矢飛且墮，往取之，見遺火，知逃者自此過。躡其跡，及之於溫多，獲其孥。葉雷入山，追及圍之，諭使降，不可，射之。葉雷將注矢，有狐起於前，觸葉雷弓，弓墜，遂射殺葉雷及其從者。師還，太宗命諸固山額真迎勞。二年，敘功，進三等昂邦章京，賜衣服、僕、馬、莊田。三年，與梅勒額真吳善帥師戍歸化城。旋坐匿罪人、徇廝養卒盜米，罷梅勒額真，論罰，四年卒，分世職為一等甲喇章京者一，為牛錄章京者二，授其子弟。

康喀勒，納喇氏，輝發貝勒王機砮之孫也。太祖時，偕從兄通貴率族屬來歸，隸滿洲鑲紅旗，授牛錄額真。天聰六年，從伐察哈爾部。八年正月，上以察哈爾林丹汗西遁，其部眾流散錫爾哈、錫伯圖，命康喀勒與岱青塔布囊等率蒙古及諸部駐牧兵往取以歸。五月，授世職牛錄章京。崇德三年，兼刑部副理事官。五年，擢鑲紅旗蒙古梅勒額真。六年，從伐明，圍錦州，並攻松山城。七年，松山、錦州皆下，復克塔山城。尋追論攻松山避敵、克塔山與固山額真葉臣爭功，罪當死，太宗特貰之。

順治初，從入關，擊李自成，加半個前程。尋從豫親王多鐸下江南，與固山額真準塔自徐州水陸並進，次清河。明總兵劉澤清遣部將馬花豹、張思義等率戰艦千餘、兵數萬，屯黃淮口。康喀勒與游擊範炳、吉天相等發砲毀其舟，分兵追擊，澤清走，淮安下。復與梅勒額真譚布擊明總漕田仰，仰方屯湖口橋，以三千人迎戰，擊破之；又戰於三里橋，逐至海岸，獲舟八十；又戰於如皋，攻通州，以雲梯克其城，旁近諸縣皆下。二年十一月，授鎮守江寧梅勒額真。時江北未定，群相聚為亂，江寧有諜為內應者，康喀勒與駐防總管巴山先期捕治，殺三十人而定。已而明潞安王硃誼石集眾二萬餘，分三道來攻，康喀勒等擊卻之。三年，以功進三等甲喇章京，世襲。四年，改三等阿達哈哈番。旋卒。子洛多，襲職。

和托，康喀勒從兄之子也。順治元年，以噶布什賢甲喇章京從入關，破李自成潼關，移兵下江寧。復從貝勒博洛徇浙江，破明總兵方國安等於杭州。復略福建，所向克捷。攻汀州，先登，克其城。論功，並遇恩詔，授拜他喇布勒哈番兼拖沙喇哈番，世襲。十一年，從征雲南，擊敗明將白文選，進取永昌，奪瀾滄江鐵索橋。康熙九年，卒。

瑪拉，和托弟也。順治十二年，以三等侍衛署甲喇額真。從固山額真伊勒德攻舟山，從擺牙喇纛章京穆成額破鄭成功兵於泉州；十六年，從安南將軍達素擊成功廈門：皆有功。康熙二十二年，卒。

通嘉，康喀勒兄孫。初襲其父莽佳三等阿達哈哈番。順治十八年，以護軍參領從靖東將軍濟什喀討山東賊於七。於七據棲霞、岠褭山為亂，其黨呂思曲、俞三等以數千人拒戰，通嘉擊敗之，賊遂以平。康熙六年，改前鋒參領。十四年，從信郡王鄂托討察哈爾布爾尼，師至達祿，布爾尼為伏山谷間，通嘉督所部盡擊殺之，布爾尼以三十騎遁。以功加拖沙喇哈番。旋坐事削。十八年，以護軍統領從討吳三桂，破譚弘於雲陽。二十三年，遷本旗蒙古都統。二十四年，卒。

薩璧翰，亦納喇氏。父三檀，自輝發率屬歸太祖，授牛錄額真，隸滿洲正藍旗。卒，薩璧翰與其兄薩珠瑚並授牛錄額真。太宗即位，以薩璧翰列十六大臣，佐正藍旗。天聰五年，擢戶部承政。八月，上自將伐明，圍大凌河，城兵出御，薩璧翰與戰，舍馬而步，逐敵薄壕。城上發砲矢，甲士巴遜沒於陣，薩璧翰力戰，入敵陣，取其尸還。八年五月，上自將伐察哈爾，貝勒濟爾哈朗居守，薩璧翰與梅勒額真蒙阿圖副之。考滿，授世職甲喇章京。崇德二年，從伐朝鮮，取皮島。師還，薩璧翰與其兄薩珠瑚發貝子碩託以廝役冒甲士請恤，坐論罰，薩璧翰初隸碩託，至是命改隸饒餘貝勒阿巴泰。旋以薩璧翰從子侍衛吳達禮從伐朝鮮，私役甲士，坐奪世職。三年，改吏部右參政。四年，授議政大臣。六年八月，從伐明，攻錦州，明援兵自松山至，誘戰，薩璧翰被創，卒於軍。

子漢楚哈、哈爾沁，皆授牛錄額真。哈爾沁從討吳三桂，從討噶爾丹，皆有功，授拖沙喇哈番。漢楚哈子哈爾弼，授一等護衛，從擊鄭成功，戰廈門，歿於陣，亦授拖沙喇哈番。

論曰：太祖初起，扈倫四部與為敵，四部之豪俊，先後來歸。武理堪等自哈達，武納格、阿什達爾漢、鄂莫克圖等自葉赫，吉思哈等自烏喇，康喀勒等自輝發，皆能效奔走，立名氏。武納格其先出自蒙古，遂為「白奇超哈」統帥，勛績尤著。四部有才而不能用，太祖股肱爪牙取於敵有餘。國之興亡，雖曰天命，豈非人事哉？


\end{pinyinscope}