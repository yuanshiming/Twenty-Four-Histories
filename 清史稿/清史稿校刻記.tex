\article{清史稿校刻記}

\begin{pinyinscope}
甲寅年始設清史館，以趙公爾巽為館長。修史者有總閱、總纂、纂修、協修及徵訪等職，先後延聘百數十人，別有名譽職約三百人。館中執事，有提調、收掌、科長及校勘等職，亦逾二百人，可謂盛矣。

開館之初，首商義例。館內外同人，如於君式枚、梁君啟超、吳君士鑒、吳君廷燮、姚君永樸、繆君荃孫、陶君葆廉、金君兆蕃、硃君希祖、袁君勵準、王君桐齡等，皆多建議。參酌眾見，後乃議定用明史體裁，略加通變。先排史目，凡本紀十二：曰太祖、太宗、世祖、聖祖、世宗、高宗、仁宗、宣宗、文宗、穆宗、德宗，而宣統紀初擬為今上本紀，後改定。志十六：曰天文、災異、時憲、地理、禮、樂、輿服附鹵簿、選舉、職官、食貨、河渠、兵、交通、刑法、藝文、邦交，初擬有國語、氏族、外教三志，皆刪。表十：曰皇子、公主、外戚、諸臣封爵、籓部、大學士、軍機大臣、部院大臣、疆臣、交聘，初以大學士與軍機合稱宰輔，後改。列傳十五：曰后妃、諸王、諸臣、循吏、儒林、文苑、疇人、忠義、孝義、遺逸、藝術、列女、土司、籓部、屬國，初擬

有明遺臣、卓行、貨殖、客卿、叛臣諸目，皆刪並。其取材則以實錄為主，兼採國史舊志及本傳，而參以各種記載，與夫徵訪所得，務求傳信，不尚文飾焉。

庚申，初稿略備，始排比復輯。丙寅秋，重加修正。自開館至是，已歲紀一周，其難其慎，蓋猶未敢為定稿也。丁卯夏，袁君金鎧創刊稿待正之議，趙公韙之，即請袁君總理發刊事宜，而以梁任校刻，期一年竣事。梁擬總閱全稿，先畫一而後付刊。乃稿實未齊，且待修正，祇可隨修隨刻，不復有整理之暇矣。是時留館者僅十餘人，於是公推以柯君劭忞總紀稿，王君樹棻總志稿，吳君廷燮總表稿。夏君孫桐、金君兆蕃分總傳稿，而由袁君與梁校閱付刊。本紀自太祖至世宗五朝為鄧君邦述、金君兆蕃原稿，高宗至穆宗五朝為吳君廷燮原稿，德宗及宣統二朝為瑞君洵原稿，而太祖、聖祖、世宗、仁宗、文宗、與宣統六紀為奭君良復輯，穆、德二紀為李君哲明復輯，柯君皆多刪正。志則天文、時憲、災異為柯君稿；地理為秦君樹聲原稿，王君樹棻復輯；禮為張君書云、王君大鈞、萬君本端等分稿；職官為金君兆豐、駱君成昌、李君景濂、徐君鴻寶等分稿，皆金君復輯，樂為張君採田稿；輿服為何君葆麟稿，選舉為張君啟後、硃君希祖、袁君勵準等分稿，張君書云復輯；食貨為姚君永樸、李君岳瑞、李君哲明、吳君懷清分稿，河渠為何君葆麟等原稿，交通為羅君惇曰融等分稿，皆吳君復輯，兵為俞君陛雲、秦君望瀾、田君應璜、袁君克文等分稿，俞君復輯；刑法為王君式通等分輯，後用許君受衡稿；藝文為章君鈺、吳君士鑒原稿，硃君師轍復輯；邦交為李君家駒、吳君廣霈、劉君樹屏等分稿，戴君錫章復輯。表則諸王、公主、外戚為吳君士鑒原稿，諸臣封爵為劉君師培原稿，軍機大臣為唐君邦治原稿，餘皆吳君廷燮稿。列傳則後妃、諸王為鄧君奭君及金君兆蕃原稿，皆金君復輯；諸臣原稿，凡在館諸君多有分纂，自開國至乾隆為金君兆蕃復輯，嘉道咸同為夏君孫桐復輯，光宣為馬君其昶、金君兆豐復輯，而梁又重補輯之；循吏及藝術皆夏君復輯，儒林為繆君荃孫稿，文苑為馬君稿，梁皆補之；疇人為陳君年原稿，柯君復輯，忠義為章君復輯；孝義及列女為金君兆蕃復輯，遺逸為王君樹棻及繆君原稿，梁復輯之；土司為繆君稿，籓部蒙古為吳君廷燮稿，西藏為吳君燕紹稿，屬國為韓君樸存稿。凡諸稿梁皆校閱，並有參訂。惜倉卒付刊，不及從容討論耳。昔萬季野參修明史，總閱全書，事必覈之實錄，誤者正之，漏者補之，此修史公例，不敢忽也。是秋趙公去世，柯君兼代館長，一仍舊貫。歲暮校印過半，乃先發行，至今夏全書告成，幸未逾預定之期。袁君創議於先，經營籌畫，力任其難，庶幾無負趙公之託。其間數經艱亂，皆幸無阻，良非初料所及。一代國史，所關甚大，其成否亦系乎天焉。初有議宣統紀從闕者，梁以春秋不諱定哀，力爭存之；又議斷代為史，凡歿於辛亥以後者皆不入傳，梁以明末遺臣，史皆並著，且清史實為舊史結束，後將別創新史，體例各異，諸人與清室相終始，豈容泯沒，故所補獨多。

校刻既竣，略記始末，以備參考。史稿本非定本，望海內通人不吝指教。當別撰校勘記，為將來修正之資，幸甚幸甚。戊辰端節金梁


\end{pinyinscope}