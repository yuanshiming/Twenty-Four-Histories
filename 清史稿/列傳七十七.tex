\article{列傳七十七}

\begin{pinyinscope}
楊名時黃叔琳子登賢方苞王蘭生留保胡煦

魏廷珍任蘭枝蔡世遠沈近思雷鋐

楊名時，字賓實，江南江陰人。康熙三十年進士，改庶吉士。李光地為考官，深器之，從受經學。散館，授檢討。四十一年，督順天學政，用光地薦也。尋遷侍讀。四十二年，上西巡，肥鄉武生李正朝病狂，沖突儀仗。光地時為直隸巡撫，請罪正朝，因劾名時。上斥名時督學，有意棄富錄貧，不問學業文字，但不受賄囑，從寬恕宥。四十四年，任滿，命河工效力。旋連遭父母喪，以憂歸。五十一年，服除，候補。五十三年，命直南書房。名時不投牒吏部，因不得補官，上特命充陜西考官。五十六年，授直隸巡道。時沿明制，直隸不設兩司，以巡道任按察使事。政劇，吏為奸，名時革宿弊殆盡。五十八年，遷貴州布政使。

五十九年，擢雲南巡撫。師征西藏，留駐雲南，名時為營館舍，明約束，無敢叫囂。名時疏言：「雲南兵糧歲需十四萬九千餘石，俱就近支放。兵多米少，諸州縣例四年折徵一次，請改每年給本色三季，折色一季。」部議如所請行。雍正元年，名時奏請安，世宗諭曰：「爾向日居官有聲。茲當加勉，莫移初志。」尋疏言：「雲南巡撫一切規禮，臣一無所取。惟鹽規五萬二千兩，除留充恤灶、修井諸用，餘四萬六千兩。累年供應在藏官兵軍需賞賚，撥補銀廠缺課，及公私所用，皆取於此。藏兵撤後，請仍留臣署若干，餘悉充公用。」上諭曰：「督撫羨餘，豈可限以規則？取所當取，用所當用，全在爾等揆情度理而行，無煩章奏也。」名時迭疏請調劑鹽井，改行社倉，皆下部議行。雲南自亂後田賦淆亂，往往戶絕田去而丁未除，至有一人當數十丁者，累代相仍，名曰「子孫丁」。名時疏請照直隸例，將通省丁額攤入田糧完納。雲南舊例，地方應辦事，皆取諸民間，謂之「公件」。胥役科斂，指一派十，重為民累。名時議核實州縣需款，酌定數目徵收，不得再有加派。檄行所屬諸州縣，核數開報。

三年，擢兵部尚書，改授雲貴總督，仍管巡撫事。時上令諸督撫常事疏題，要事摺奏。名時洩密摺，上令悉用題本，名時乞遇事仍得摺奏，許之。四年，轉吏部尚書，仍以總督管巡撫。名時具題本，誤將密諭載入，上嚴責，命解任，以硃綱代為巡撫。未至，仍令名時暫署。俄，綱上官，劾名時在任七載，徇隱廢弛，庫帑倉穀，借欠虧空。上命名時自陳，綱代名時奏謝罪，上責其巧詐，諭總督鄂爾泰嚴訊。名時自承沽名邀譽，斷不敢巧詐。讞上，部議以名時始終掩護，朦朧引咎，無人臣事君禮，坐挾詐欺公，當斬。上命寬免，復遣侍郎黃炳會綱按治。炳等欲刑訊，鄂爾泰持不可，乃坐名時得鹽規八萬，除捐補銀廠缺課，應追五萬八千餘兩。上令名時留雲南待後命。

高宗即位，召詣京師。乾隆元年，名時至，賜禮部尚書銜，兼領國子監祭酒，兼直上書房、南書房。名時以前在雲南令諸州縣核實需款定數徵收，去公件之弊，事未竟而去，奏請下督撫勘定。總督尹繼善、巡撫張允隨奏請以額編條糧重輕，與原定公件多寡，兩相比並，就中攤減，下部議行。視未定議前取諸民者去十之七，雲南民困以蘇。

苗疆用兵久，名時疏言：「御夷之道，貴在羈縻，未有怨毒猜嫌而能長久寧貼者。貴州境內多與苗疆相接，生苗在南，漢人在北，而熟苗居中，受雇直為漢人傭，相安已久。生苗所居深山密箐，有熟苗為之限，常聲內地兵威以懾之，故亦罔敢窺伺。自議開拓苗疆，生苗界上常屯官兵，干戈相尋，而生苗始不安其所。至熟苗無事則供力役，用兵則為鄉導，軍民待之若奴隸，生苗疾之若寇仇。官兵勝，則生苗乘間抄殺以洩忿；官兵敗，又或屠戮以冒功。由是熟苗怨恨，反結生苗為亂。如臺拱本在化外，有司迎合要功，輒謂苗民獻地。上官不察，竟議駐師。遂使生苗煽亂，屢陷官兵，蹂躪內地；間有就撫熟苗，又為武臣殘殺，賣其妻女。是以賊志益堅，人懷必死。為今日計，惟有棄苗疆而不取，撤重兵還駐內地，要害築城，俾民有可依，兵有可守。來則御之，去則舍之。明懸賞格，有能擒首惡及率眾歸順者，給與土官世襲，分管其地。更加意撫綏熟苗，使勿為生苗所劫掠，官兵所侵陵，庶有俯首向化之日。不然，臣恐兵端不能遽息也。」二年，卒，贈太子太傅，賜祭葬，謚文定。

黃叔琳，字昆圃，順天大興縣人。康熙三十年一甲三名進士，授編修，累遷侍講。丁父憂，服除，起原官，遷鴻臚寺少卿。五遷刑部侍郎。雍正元年，調吏部。命偕兩淮鹽政謝賜履赴湖廣，與總督楊宗仁議鹽價，革除陋規，從所請。疏言：「各省支撥兵糧，布政使、糧道為政，先期請託，方撥近營。否則撥遠汛，加運費，民既重累輸輓，兵亦苦待餉。請敕督撫察兵數，先撥本州縣衛、所，不敷，於附近州縣撥運。」下部議行。旋授浙江巡撫。時御史錢廷獻請濬浙江東西湖，蓄水灌田，命叔琳會總督滿保勘議。叔琳等奏言：「西湖居會城西，周三十餘里，南北山泉入湖處，舊皆設閘以阻浮沙，水得暢流；又有東湖為之停蓄，湖水分出上下塘河，農田資以灌溉。自閘廢土淤，民占為田，築埂圍蕩，栽荷蓄魚。請照舊址清釐，去埂建閘，濬城內河道，並疏治上塘河各支港，及自會城至江南吳江界運河港汊壩堰。」部議從之。

叔琳疏薦人才，有廷臣嘗言於上者，上疑叔琳請託先容，諭戒鄭重。會有言叔琳赴湖廣時，得鹽商賕，俾充總商，及為巡撫，庇海寧陳氏僕；其弟御史叔敬巡視臺灣，過杭州，僕閧於市，叔琳皆以罪商，有死者，商為罷市。上命解叔琳任，遣侍郎李周望與將軍安泰分案按治。安泰等奏叔琳以陳氏僕與商爭毆，逮商杖斃，事實，無與叔璥事，亦未嘗罷市。周望等奏叔琳貸金鹽商，非行賄，上命毋窮究。三年，命赴海塘效力。

乾隆元年，授山東按察使。疏言：「舊例州縣命案，印官公出，由鄰封相驗。嗣廣西巡撫金鉷奏請改委佐雜，夤緣賄囑，難成信讞。」又言：「審案舊有定限，逾限議處。嗣河東總督田文鏡題定分立解府、州、司、院限期，雖意在清釐，適啟通融挪改之弊，請皆仍舊為便。」從之。二年，遷布政使。四年，丁母憂。服除，授詹事。以在山東誤揭屬吏諱盜，奪官。叔琳登第甫二十，十六年，重遇登第歲，命給侍郎銜。二十一年，卒，年八十三。

叔琳富藏書，與方苞友。苞治諸經，叔琳皆與商榷。

子登賢，字筠盟。乾隆元年進士，授戶部主事。累遷左副都御史，督山東學政。康熙間，叔琳來督學，立三賢祠，祀胡瑗、孫復、石介，以式諸士。後六十年，登賢繼之，訓士遴才，皆循叔琳訓。四十九年，卒。

方苞，字靈皋，江南桐城人。父仲舒，寄籍上元，善為詩，苞其次子也。篤學修內行，治古文，自為諸生，已有聲於時。康熙三十八年，舉人。四十五年，會試中式，將應殿試，聞母病，歸侍。五十年，副都御史趙申喬劾編修戴名世所著南山集、孑遺錄有悖逆語，辭連苞族祖孝標。名世與苞同縣，亦工為古文，苞為序其集，並逮下獄。五十二年，獄成，名世坐斬。孝標已前死，戍其子登嶧等。苞及諸與是獄有干連者，皆免罪入旗。聖祖夙知苞文學，大學士李光地亦薦苞，乃召苞直南書房。未幾，改直蒙養齋，編校御制樂律、算法諸書。六十一年，命充武英殿修書總裁。世宗即位，赦苞及其族人入旗者歸原籍。

雍正二年，苞乞歸里葬母。三年，還京師，入直如故。居數年，特授左中允。三遷內閣學士。苞以足疾辭，上命專領修書，不必詣內閣治事。尋命教習庶吉士，充一統志總裁、皇清文穎副總裁。乾隆元年，充三禮義疏副總裁。命再直南書房，擢禮部侍郎，仍以足疾辭，上留之，命免隨班行走。復命教習庶吉士，堅請解侍郎任，許之，仍以原銜食俸。苞初蒙聖祖恩宥，奮欲以學術見諸政事。光地及左都御史徐元夢雅重苞。苞見朝政得失，有所論列，既，命專事編輯，終聖祖朝，未嘗授以官。世宗赦出旗，召入對，慰諭之，並曰：「先帝執法，朕原情。汝老學，當知此義。」乃特除清要，馴致通顯。

苞屢上疏言事，嘗論：「常平倉穀例定存七糶三。南省卑濕，存糶多寡，應因地制宜，不必囿成例。年饑米貴，有司請於大吏，定值開糶，未奉檄不敢擅。自後各州縣遇穀貴，應即令定值開糶，仍詳報大吏。穀存倉有鼠耗，盤量有折減，移動有運費，糶糴守局有人工食用。春糶值有餘，即留充諸費。廉能之吏，遇秋糴值賤，得穀較多，應令詳明別貯，備歉歲發賑。」下部議行。又言民生日匱，請禁燒酒，禁種煙草，禁米穀出洋，並議令佐貳官督民樹畜，士紳相度濬水道。又請矯積習，興人才，謂：「上當以時延見廷臣，別邪正，示好惡。內九卿、外督撫，深信其忠誠無私意者，命各舉所知。先試以事，破瞻徇，繩贓私，厚俸而久任著聲績者，賜金帛，進爵秩。尤以六部各有其職，必慎簡卿貳，使訓厲其僚屬，以時進退之，則中材咸自矜奮。」乾隆初，疏謂：「救荒宜豫。夏末秋初，水旱豐歉，十已見八九。舊例報災必待八九月後，災民朝不待夕，上奏得旨，動經旬月。請自後遇水旱，五六月即以實奏報。」並言：「古者城必有池，周設司險、掌固二官，恃溝樹以守，請飭及時修舉。通川可開支河，沮洳可興大圩，及諸塘堰宜創宜修，若鎮集宜開溝渠、築垣堡者，皆造冊具報，待歲歉興作，以工代賑。」下部議，以五六月報災慮浮冒，不可行；溝樹塘堰諸事，令各督撫籌議。

高宗命苞選錄有明及本朝諸大家時藝，加以批評，示學子準繩，書成，命為欽定四書文。苞欲仿硃子學校貢舉議立科目程式，及充教習庶吉士，奏請改定館課及散館則例，議格不行。苞老多病，上憐之，屢命御醫往視。

苞以事忤河道總督高斌，高斌疏發苞請託私書，上稍不直苞。苞與尚書魏廷珍善，廷珍守護泰陵，苞居其第。上召苞入對，苞請起廷珍。居無何，上召廷珍為左都御史，命未下，苞移居城外。或以訐苞，謂苞漏奏對語，以是示意。庶吉士散館，已奏聞定試期，吳喬齡後至，復補請與試。或又以訐苞，謂苞移居喬齡宅，受請託。上乃降旨詰責，削侍郎銜，仍命修三禮義疏。苞年已將八十，病日深，大學士等代奏，賜侍講銜，許還里。十四年，卒，年八十二。苞既罷，祭酒缺員，上曰：「此官可使方苞為之。」旁無應者。

苞為學宗程、硃，尤究心春秋、三禮，篤於倫紀。既家居，建宗祠，定祭禮，設義田。其為文，自唐、宋諸大家上通太史公書，務以扶道教、裨風化為任。尤嚴於義法，為古文正宗，號「桐城派」。

苞兄舟，字百川，諸生，與苞同負文譽。嘗語苞，當兄弟同葬，不得以妻祔。苞病革，命從舟遺言；並以弟林早卒未視斂，斂袒右臂以自罰。

王蘭生，字振聲，直隸交河人。少穎異。李光地督順天學政，補縣學生，及為直隸巡撫，錄入保陽書院肄業，教以治經，並通樂律、歷算、音韻之學。光地入為大學士，薦蘭生直內廷，編纂律呂正義、音韻闡微諸書。康熙五十二年，賜舉人，以父憂歸。服除，仍直內廷。六十年，應會試，未第。上以蘭生內直久，精熟性理，學問亦優，賜進士，殿試二甲一名，改庶吉士。雍正元年，散館授編修。三年，署國子監司業。四年，真除，督浙江學政。五年，遷侍講。六年，轉侍讀。時查嗣庭、汪景祺以誹謗得罪，停浙江士子鄉會試。蘭生奏言：「諸生當立品奉公，如有潛通胥役，欺隱錢糧，察出黜懲。臣按考所至，嚴加曉諭，並令地方官開報，必使輸糧乃得入試。」上深嘉之，命浙江士子準照舊鄉會試。七年，擢侍讀學士，督安徽學政。九年，遷內閣學士，仍留學政。十年，命再留任三年。尋充江南鄉試考官，調陜西學政。十三年，以所舉士得罪，左授少詹事。高宗即位，召入都，復授內閣學士。乾隆元年，遷刑部侍郎，兼署禮部侍郎。二年春二月，上奉世宗葬泰陵，蘭生扈行。次良鄉，發，病遽作，卒於肩輿中。賚白金五百，治喪涿州，待家人奔赴，賜祭葬如例。

蘭生為學原本程、硃，光地授以樂律，與共校硃子琴律圖說，刻本多謬誤，以意詳正，遂可推據。既入直，聖祖授以律管、風琴諸解，本明道程子說，以人之中聲定黃鐘之管，積黍以驗之，展轉生十二律，皆與古法相應；又至郊壇親驗樂器，推匏土絲竹諸音與黃鐘相應之理，其說與管子、淮南子相合。音韻亦授自光地，謂邵子經世詳等而略韻，顧炎武音學五書詳韻而略等，兼取其長，以國書五字類為聲韻之元以定韻，又用連音為紐均之法以定等，皆發前人所未及。聖祖深賞之，禁中夜讀書，惟蘭生侍左右，巡幸必以從，亟稱其賢。

留保，字松裔，完顏氏，滿洲正白旗人。祖阿什坦，字金龍，順治初，授內院六品他敕哈哈番，繙譯大學、中庸、孝經、通鑒總論諸書；九年，成進士，授刑科給事中。留保，康熙五十三年舉人。六十年，與蘭生同賜進士，改庶吉士。雍正元年，散館授檢討。累遷通政使。六年，廣東巡撫楊文乾劾總督阿克敦侵蝕粵海關火耗，並令家人索暹羅米船規禮諸事，上命總督孔毓珣及文乾按治。尋文乾卒，改命留保及郎中喀爾吉善會毓珣按治。毓珣以上怒，將刑訊，留保爭之，乃免。讞定，阿克敦罪當死，尋復起，語詳阿克敦傳。留保遷侍郎，歷禮、吏、工三部。乾隆初，乞病，致仕。卒，年七十七。

胡煦，字滄曉，河南光山人。初以舉入官安陽教諭。治周易，有所撰述。康熙五十一年，成進士，散館授檢討。聖祖聞煦通易理，召對乾清宮，問河、洛理數及卦爻中疑義。煦繪圖進講，聖祖賞之，曰：「真苦心讀書人也。」五十三年，命直南書房。上方纂周易折中，大學士李光地為總裁，命煦分纂。尋命直蒙養齋，與修卜筮精蘊。五十七年，遷洗馬，與修卜筮匯義。轉鴻臚寺少卿。六十一年，遷光祿寺少卿，再遷鴻臚寺卿。雍正元年，擢內閣學士，命與刑部侍郎馬晉泰如盛京按鞫私刨人葠，錄囚百五十八人，論罪如律。煦還奏：「刨葠俱貧民，羈候按鞫，自春夏至九、十月，往往瘐斃。請歸盛京刑部及將軍、府尹，以時定讞。」上如所請，命嗣後停遣部院堂官按鞫。五年，擢兵部侍郎，兼署戶部。時諸部院每於員外增置佐正員治事，煦協理副都御史，又協辦禮部侍郎。八年，命直上書房，充明史總裁。九年，授禮部侍郎。旋以衰老奪官。十年，河東總督田文鏡劾煦長子孟基本邱氏子，冒姓，以官卷得鄉舉，下部議黜。乾隆元年，煦詣闕召見，命還原銜，復孟基舉人，賜其幼子季堂廕生。煦疾作，卒於京師，賚銀五百治喪，賜祭葬。

煦正直忠厚，所建白必歸本於教化。嘗奏：「請敕州縣歲舉孝子悌弟，督撫旌其門，免徭役，見長官如諸生。其有慈惠廉節，篤於交友，下逮僕婢，行有可稱，皆得申請獎勸，庶化行俗美，人知自愛。」又請敕州縣勸農桑，或別設農官以專其任。又言：「督撫於命、盜重案，每用『自行招認』四字，援以定罪。夫民奸黠者抵死不服，愚懦者畏刑自誣。請嗣後必證據確然，然後付法司閱實。一有不當，旋即駁正，庶得慎刑之意。」他所陳奏，如廣言路，裕積儲，汰浮糧，省冗官，平權量，多切於世務。乾隆間，高宗詔求遺書，徵煦著述。時季堂官江蘇按察使，以煦著周易函書進。五十九年，特命追謚，謚文良。季堂自有傳。

魏廷珍，字君璧，直隸景州人。李光地督學，招入幕閱卷，旋以舉人薦直內廷，與王蘭生、梅成校樂律淵源。五十二年，成一甲三名進士，授編修。五十四年，遷侍講，直南書房。五十六年，轉侍讀。五十九年，轉擢詹事，復遷內閣學士。六十一年，命領兩淮鹽政。

雍正元年，授偏沅巡撫。世宗諭曰：「爾清正和平，但不肯任勞怨。今為巡撫，宜剛果嚴厲，不宜因循退縮。」二年，以辰谿諸生黃先文故殺人，讞鬥殺擬絞，遇赦請免；會同民譚子壽等因奸斃三命，擬斬候，皆失出；又以撥綠旗兵餉未具題：部議降調。上諭：「廷珍學問操守勝人，乃料理刑名錢穀，非過則不及。」召回京，授盛京工部侍郎。三年，授安徽巡撫，又以按治涇縣吏王時瑞等假印徵賦，寬徇，為部駁，上戒其毋姑息。廷珍疏言：「清釐錢糧，官吏侵蝕，往往匿民欠中，不易清察。請視民欠多少，多限一年，少限半年，分別詳察。官吏侵蝕，循例責償，如實欠在民，督徵催解，州縣有逋賦，繼任受代，許以時察報。」詔如所請行。嗣以清察限促，敕部更定。廣東總督孔毓珣入對，言道經宿州靈壁，積潦妨稼，上責廷珍怠玩，令出俸疏濬。廷珍乞內補，上不許。八年，調湖北。九年，召回京，授禮部尚書。十年，授漕運總督，署兩江總督。十二年，授兵部尚書。十三年，仍調禮部。

高宗即位，命以尚書銜守護泰陵。乾隆三年，授左都御史。四年，遷工部尚書。五年，以老病乞休。上以：「廷珍在世宗朝服官中外，不克舉其職，屢奉申誡，今以老病乞休，似此因循懈怠、持祿保身之習，斷不可長。」命奪官。時方苦旱，太常寺卿陶正靖謝上入對，上問：「今苦旱，用人行政或有闕失，宜直言。」正靖因奏：「廷珍負清望，無大過。近日放還，天語峻厲，非所以優老臣。」上霽顏聽之。後數日，上以語禮部尚書任蘭枝，蘭枝言正靖其門生也。上知蘭枝與廷珍為同年進士，因不懌，諭：「朝臣師友門生援引標榜，其端不可開。」命蘭枝書上諭戒正靖，蘭枝書上諭，言：「上問正靖，知為蘭枝門生。」上詰蘭枝，蘭枝對「年老耳聾，一時誤聽。」上愈怒，責蘭枝詐偽，對稱「老」，以舊臣自居，下吏議，蘭枝、正靖皆奪官。上命留蘭枝，正靖降調。

十三年，上東巡，過景州，廷珍迎謁，命還原銜，賜以詩，有句曰：「皇祖栽培士，於今賸幾人？」並書「林泉耆碩」榜賚之。十六年，又賜詩，予其子錫麟廕生。二十一年，復東巡，廷珍迎謁，年已將九十，又賜詩，予錫麟員外郎銜。尋卒，賜祭葬，謚文簡。

任蘭枝，字香谷，江蘇溧陽人。康熙五十二年一甲二名進士，授編修。雍正元年，命直南書房。累遷內閣學士。五年，與安南定界，偕左副都御史杭奕祿齎詔宣諭，語詳杭奕祿傳。使還，遷兵部侍郎。命如江西按南昌總兵陳玉章侵餉。調吏部。高宗即位，命充世宗實錄總裁。擢禮部尚書，歷戶、兵、工部，復調禮部。十年，以老致仕。十一年，卒。

蔡世遠，字聞之，福建漳浦人。父璧，拔貢生，官羅源訓導，有學行，巡撫張伯行延主鼇峰書院，招世遠入使院校訂先儒遺書。

世遠，康熙四十八年進士，改庶吉士。大學士李光地以宋五子之書倡后進，得世遠，深器之。四十九年，乞假省親。五十年，遭父喪，服除，赴京師。以假逾期，於例當休致，世遠不欲以父喪自列。會上命纂性理精義，光地充總裁，薦世遠分修，書成，世遠不欲以編輯敘勞，辭歸。巡撫呂猶龍延主鼇峰書院，以正學教士。居久之，雍正元年，特召授編修，直上書房，侍諸皇子讀。尋遷侍講。四年，遷右庶子，再遷侍講學士。五年，遷少詹事，再遷內閣學士。六年，遷禮部侍郎。

七年，上將設福建觀風整俗使，諮世遠，命與同籍京朝官議之。僉謂：「福建自海疆平定後，泉、漳將吏因功驟擢通顯，子弟驕悍，無所懍畏。皇上飭官方，興民俗，上年學政程元章奏以泉、漳風俗未醇，責成巡道整飭，自此益加儆戒。但人有賢愚，士或鄙劣薄行，民又多因怒互爭，未必洗心滌慮。應請設觀風整俗使，防範化導，於風俗人心有益。」得旨允行。八年，福建總督高其倬劾世遠長子長漢違例私給船照，上以疏示世遠。世遠奏言：「臣子長漢現在京邸。此所給照，不知何人所為。但有臣官銜圖書，非臣族姓，即臣戚屬，請敕鞫治。」部議坐失察，降調。十年，特旨復原職。十二年，卒。

世遠侍諸皇子讀，講四子、五經及宋五子書，必引而近之，發言處事，所宜設誠而致行者；於諸史及他載籍，則即興亡治亂，君子小人消長，心跡異同，反覆陳列。十餘年來，寒暑無或間。十三年，高宗即位，贈禮部尚書，謚文勤。所著二希堂集，禦制序弁首。「二希」者，謂功業不敢望諸葛武侯，庶幾範希文；道德不敢望硃子，庶幾真希元。上制懷舊詩，稱為聞之蔡先生。六十年，上將歸政，釋奠於先師，禮成，推恩舊學，加贈太傅。

子長澐，諸生。乾隆三年，以學行兼優薦，發江南以知縣用。歷甘泉、石埭、句容、無錫諸縣。兩江總督德沛稱其廉明，再遷江寧知府。調廬州、松江諸府，遷四川按察使。二十七年，特擢兵部侍郎。逾年，卒。上屢念世遠舊勞，推恩其諸子，觀瀾、長汭及孫本崇皆賜舉人。

沈近思，字位山，浙江錢塘人。康熙三十九年進士。四十五年，授河南臨潁知縣。潁水經許州東入臨潁，許州孔家口下距臨潁境僅百餘步，堤屢圮，水入臨潁，害禾稼。近思請築堤，臨潁任夫十之七，士民爭輸穀。日役千三百人，人穀二升，二十日而堤成。水至不為患，歲大熟。近思立紫陽書院，教士以正學。縣西葛岡村俗最惡，近思為置塾，課村童，立書程簿，躬教督之。化行於其鄉，俗日馴。五十二年，巡撫鹿祐薦卓異，遷廣西南寧同知。病，告歸。

五十九年，以浙江巡撫硃軾薦，敕部調取引見，命監督本裕倉。浙江福建總督滿保奏請以知府揀發福建，檄署臺灣知府。近思議析置數縣，道鎮彈壓，府治駐兵三千，分布營汛，收材勇入行伍，嚴加操練，以漸移充內地各標。流民至者，必審籍貫、稽家口，方授以田土，否則悉驅過洋。議未即行，雍正元年，召授吏部文選司郎中，賜第，賚帑金四百。尋授太僕寺卿，仍兼領文選司事。二年，超授吏部侍郎，命與尚書阿爾松阿如河南按治諸生王遜等糾眾罷考，論如律。

四年，充江南鄉試考官。例以鄉試錄進呈，上嘉近思命題正大，策問發揮性理，諭獎之。時侍郎查嗣庭、舉人汪景祺以誹謗獲罪，停浙江人鄉會試。近思疏言：「浙省乃有如嗣庭、景祺者，越水增羞，吳山蒙恥！」因條列整飭風俗，約束士子，凡十事。上曰：「浙省有近思，不為習俗所移，足為越水、吳山洗其羞恥！」所陳委曲詳盡，下巡撫李衛、觀風整俗使王國棟，如議施行。五年，擢左都御史，仍兼領吏部事。卒，命平郡王福彭往奠，加禮部尚書、太子少傅。以其子方幼，令吏部遣司官為治喪，賜祭葬，謚端恪。

近思少孤貧，為僧靈隱寺。世宗通佛理，嘗以問近思，近思對曰：「臣少年潦倒時，嘗逃於此。幸得通籍，方留心經世事以報國家。亦知皇上聖明天縱，早悟大乘，然萬幾為重，臣原皇上為堯、舜，不原皇上為釋迦。即有所記，安敢妄言以分睿慮？」上為改容。及耗羨歸公議起，上意在必行，近思獨爭之，言：「耗羨歸公，即為正項，今日正項之外加正項，他日必至耗羨之外加耗羨。臣嘗為縣令，故知其必不可行。」上一再詰之，近思陳對侃侃，雖終不用其言，亦不以為忤也。

子玉璉，世宗命地方官加意撫養成立。乾隆中，授廣西桂林同知。

雷鋐，字貫一，福建寧化人。為諸生，究心性理。庶吉士蔡世遠主鼇峰書院，從問學。雍正元年，舉於鄉。世遠時為侍郎，薦授國子監學正。十一年，成進士，改庶吉士，乞假歸。十三年，高宗即位，召來京，命直上書房。乾隆元年，散館，以病未入試，特授編修。二年，大考二等一名，賜筆、墨、硯、葛紗。同直編修余棟以憂歸，端慧皇太子喪，入臨，上欲留之。鋐疏言：「侍學之臣，當明大義，篤人倫。使棟講書至『宰我問三年喪』，何以出諸口？」楊名時亦諍之，事遂寢。四年，遷諭德。尋以父憂歸。九年，召來京，仍直上書房，賞額外諭德食俸。

十年，三遷通政使。上以言事者多沽直名，自規便利，詔訓飭。鋐疏言：「皇上裁成激勸，俾以古純臣為法，意至深厚。然臺諫所得者名，政事所得者實。論臣子之分，不惟不可計利，並不可好名；而在朝廷樂聞讜言，不必疑其好名，並不必疑其計利。孔子稱舜大知曰隱惡揚善，則知當時進言者不皆有善無惡，惟舜隱之揚之，所以嘉言罔攸伏，成執兩用中之治。」得旨嘉獎。十四年，乞假省母。十五年，還京，命督浙江學政。十六年，上南巡，賜以詩，謂：「浙江近福建，為汝便養母也。」尋調江蘇。十八年，擢左副都御史，仍留督學。復調浙江。杭州、嘉興災，致書巡撫周人驥議蠲賑。人驥以時已隆冬，例不得補報，難之。鋐遂疏聞，上命蠲賑。二十一年，乞養母歸。二十二年，上南巡，鋐迎謁，上書榜賜其母。二十四年，丁母憂。二十五年，鋐未終喪，卒，年六十四。

鋐和易誠篤，論學宗程、硃。督學政，以小學及陸隴其年譜教士。與方苞友，為文簡約沖夷得體要。

論曰：聖祖以硃子之學倡天下，命大學士李光地參訂性理諸書，承學之士，聞而興起。苞與光地誼在師友間，名時、蘭生、廷珍、世遠皆出光地門。煦亦佐光地修書，得受裁成於聖祖。叔琳，苞友，鋐又出世遠門，淵源有自。獨近思未與光地等游，而學術亦無異，雍正初，與世遠、苞先後蒙特擢。壽考作人，成一時之盛，聖祖之澤遠矣。


\end{pinyinscope}