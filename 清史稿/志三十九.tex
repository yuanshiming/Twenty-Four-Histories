\article{志三十九}

\begin{pinyinscope}
地理十一

△甘肅

甘肅：禹貢雍州南兼梁州。之域。明陜西布政使司及陜西行都指揮使司地。清順治初，因明制，設甘肅巡撫，駐寧夏。寧夏巡撫旋裁。五年，徙甘肅巡撫駐蘭州。康熙三年，分陜西為左、右布政使司，以右布政使司駐鞏昌，領四府如故。六年，改陜西右布政使司為鞏昌布政使司。七年，又改甘肅布政使司，徙治蘭州。雍正三年，裁行都指揮使司及諸衛所，改置甘州、涼州、寧夏、西寧，升肅州及秦、階二州為直隸州。乾隆三年，廢臨洮府徙蘭州，因更名。二十四年，置安西府。二十九年，裁巡撫，以陜甘總督治蘭州，行巡撫事。三十八年，置鎮西府於巴里坤、迪化直隸州於烏魯木齊。三十九年，降安西府為直隸州。四十二年，升涇州為直隸州。同治十一年，置化平川直隸。十二年，升固原州為直隸州。光緒十二年，新疆改建行省，割迪化、鎮西往屬。東至陜西；及鄜州、邠州。南至四川；保寧、龍安。西南至青海；北至阿拉善、額濟納二旗。及喀爾喀札薩克圖汗部。廣二千一百二十里，袤一千四百十里。宣統三年，編戶九十萬六千六百三十九，口四百六十九萬一千六百二十。領府八，直隸州六，直隸一，州六，八，縣四十七。其名山：隴、嶓塚、崆峒、西傾、積石。其大川：黃河、西漢、渭、涇、洮、湟。其重險：蕭關、嘉峪、玉門。其驛道：一，東南逾六盤達陜西長武；一，西北渡河出嘉峪關達新疆哈密。電線：西北通迪化，東南通西安。

蘭州府：沖，繁，難。陜甘總督，布政、提學、提法三使，巡警、勸業道駐。明為州，屬臨洮府，領金、渭源、河州。乾隆三年，徙臨洮府來治，更名，以所隸河州、狄道、渭源三州縣改屬，升狄道為州，置皋蘭縣為府治，兼割鞏昌府屬之靖遠隸之。東北距京師四千四十里。廣千二百二十五里，袤八百里。北極高三十六度八分。京師偏西四十二度三十四分。領州二，縣四。皋蘭沖，繁，疲，難。倚。城南五里，皋蘭山，五泉出其下。百四十里，康狼山。北：九州、臺山、松山。西：沃干嶺、馬銜山。黃河，西南自河州入，西流，至孔家寺，折而東北，復東流，迤南，逕城北，至東坪，與金縣分界。又東北，逕烏金峽，入靖遠。洮水南自狄道入，西北流，至毛龍峽入黃河。邊墻，西自平番來，起縣西北毛牛圈，東南迤至小蘆塘，入靖遠鹽池。邊墻外，北與蒙古分界，有界碑六。鎮一：納米。驛三：蘭泉、沙井、摩雲。縣丞駐紅水堡。金沖，疲。府東南八十里。南：龕山。西南：馬銜山。東北：北巒山、車道嶺。東：駝項。西北：豬嘴。黃河自皋蘭入，南新營河自狄道入，至大營川，右合瓦家河，左合清水河，合龕峪、徐家峽、大峽諸水，西北至皋蘭入於河。黃河又東北過烏金峽入靖遠。邊墻，西自皋蘭來，逾黃河南至索橋，合舊邊墻，東北入中衛。驛二：定遠、清水。狄道州繁，疲，難。府南二百里。南：抹邦山、煤山。北：馬銜山，故關原。西：西平山。西南：十八盤山。洮水，南自洮州入，合抹邦、東峪、三岔、留川四水及諸小水，屈曲北注，逕沙泥州判境，沙泥水出摩雲嶺西麓，西流入之。洮水又北，入皋蘭。州北河渠，雍正三年濬，引洮流溉田三百頃。趙土司駐所，州東南六盤山麓。驛四：沙泥、洮陽、窯店、慶平。州判駐沙泥堡。渭源沖，疲。府南少東二百五十里。西北：七峰山。南：露骨。西南：五行。西：鳥鼠山，渭水出其北麓，東南流，逕城北，合清源、鍬峪兩水，東入隴西。驛一：慶平。靖遠疲，難。府東北二百里。明，靖虜衛。雍正二年省衛，設同知，屬鞏昌。八年置縣，裁同知。乾隆三年來屬。東：紅山、屈吳山。南：烏蘭。北：雪山。黃河，西南自金縣入，至城北，祖厲河南自會寧來，會左關川水，北流入之。黃河又納縣境諸水，北流，迤西逾邊墻，東北入中衛。邊墻，自皋蘭紅水堡來，接中衛。河州繁，疲，難。府西南二百里。陜西河州鎮總兵駐，雍正四年，省河水衛並入州屬。北：鳳林山。西南：石門山。西北：小積石山，即水經注唐述山。黃河，西自循化入，至積石關入州境，右納樣卑、吹麻、銀川三水，東逕城南，又東至蓮花寺。大夏河，西南自循化來，會州境諸小水，屈曲北流入之。黃河又東入皋蘭。韓土司及土番、老鴉、端言、紅巖、牙黨、川撒諸族，分居州西境。驛五：長安、鳳林、銀川、和政、定羌。太子寺，州判駐。

平涼府：中，沖，繁。平慶涇固化道治所。明為府，領州三，縣七。順治初，因明制。乾隆四十三年，升涇州為直隸州。同治十一年，割平涼、華亭、固原、隆德四州縣屬地置化平川直隸。十二年，升固原州為直隸州。西北距省治七百六十里。廣五百里，袤五百八十里。北極高三十五度三十五分。京師偏西九度四十八分。領州一，縣三。平涼沖，疲，難。倚。西北：天壇。東南：石馬。西南：可藍。西：空同山。其支麓為笄頭、馬屯山、彈箏峽。涇水北源西自固原州來，至沙溝門入境；南源西自化平川來，至味子溝入境。合流城西，右納大峽河，左納小蘆、大蘆、潘陰澗諸水，東南入涇州。汭水西自崇信入，逕縣東南王家寺，東入涇州。東：利民渠，明濬，縣南諸水匯焉。峽石、安國二鎮。驛一：高平。華亭疲。府南九十里。東：義山。西：隴山。北接大漠，南抵汧隴。西北：美高、朝那山。汭水北源出縣西鍬頭津，南源出縣西大關山，東流夾城匯為一，又東，右納策底河，左納五村川水，東迤北入崇信。盤口河出縣西南山中，東流，支津左出為五村川水，入崇信。惠民渠，明濬，遏汭流引入城。制勝、六盤關、三鄉、黃石河鎮。驛一：瓦亭靜寧州沖，疲，難。府西二百三十里。東：隴山、上峽、東山。南：石門。西：西巖。北：橫山。苦水河即長源河，北自隆德入，環城南注，納甜水河及州境諸小水，屈曲南入秦安。西：興隴渠，明濬。驛一：涇陽。隆德沖，難。府西北百四十里。乾隆四十三年，省莊浪縣，以其地來屬。東：六盤山。若水河，北自固原入；納馬蓮川、濫泥河諸水，南入靜寧。其東支甜水河，即隴水，亦出六盤，逕城北，西合底堡川、南源溝水，並從之。驛一：隆城。縣丞駐莊浪故城。

鞏昌府：沖，繁，疲，難。隸平慶涇固化道。明置府，領州三，縣十四。順治初，因明制。雍正七年，升秦、階二州為直隸州，降徽州為縣，及清水、秦安、禮、兩當隸秦州，以文縣、成縣隸階州。八年，增置岷州及靖遠縣。乾隆三年，割靖遠隸蘭州。十三年，改洮州衛為來屬，旋並漳縣入隴西，隸鞏秦階道。西北距省治四百二十里。廣二百九十五里，袤千二百三十里。北極高三十四度五十七分。京師偏西十一度四十三分。領一，州一，縣七。隴西沖，繁。倚。東：三品石、仁壽。北：赤亭。西南：首陽。西：西傾。西北：八角山。渭水，西自渭源入，合廣陽水為山河口，左合援陽河，右合科陽，逕城北，納縣境諸水，東南入寧遠。漳水一曰清水河，西南自岷州入，逕漳縣故城南，東入寧遠。鎮一：天衢。驛二：通遠、三岔。縣丞駐漳縣故城。安定沖，難。府北百六十里。南：南安山。東：照城、鳳凰。西：西巖山。東南：溫泉山。北：車道峴。關川水東源出縣南禪牧山麓，一曰東河，西北流，西源出縣西南胡麻嶺，一曰西河，東北流，逕縣城北，匯為一川，一曰北河，北入會寧。鎮一：龜兒嘴。驛四：延壽、通安、西鞏、秤鉤。會寧沖，難。府東北二百里。東南：桃花。北：烏蘭山，烏蘭關在其下。南：鐵木山。東北：屈吳山。祖河出東南王家山，西流，厲河出南米家峽，北流，匯於城南，曰祖厲河。左納西鞏驛水，右合倉下什子川，西北入靖遠。關川水西南自安定入，逕縣境西北入靖遠。鎮一：翟家。驛四：保安、乾溝、郭城、青家。通渭簡。府東北二百里。西北：筆架山。東北：玉狼。南：十八盤山。華川水出會寧華川嶺，入縣境。東南逕西河灣；左合南家河，右龍尾溝，又東錯秦安，關川河從之。再錯復入，為散渡河，合青石峽水、清溪，入伏羌。鎮二：雞川、安遠。寧遠沖。府東南九十里。南：銀觀峪。西：廣吳山。南：董墨。東北：石門。西南：武城。渭水，西北自隴西入，逕鴛鴦嘴，合漳水及廣吳河，迤東逕城北，納縣境諸水，東入伏羌。縣境濬渠二十七。鎮六：馬務、威遠、來遠、落門、納泥、榆盤。伏羌沖，難。府東南百九十里。南：天門山。西：三都谷。西南：硃圉山。渭水，西自寧遠入，納南來諸水，逕城北，華川水北自通渭來注之，東入秦安。藉水一曰烏油江，出縣南山中，東入秦州。廣濟、陸田、通濟三渠，皆明濬。西和疲。府東南三百里。東南：太祖山。北：寶泉。東北：雞峰。西北：祁山。西南：仇池山。西漢水，東自禮縣入，逕縣北，橫水河逕城東，合葉家河、白水，仍西入禮縣。復東流入境，逕縣南，江底河出縣西南香山，東南流注之，又東南入階州。東北：鹽井。鎮一：長道。岷州疲，難。府西南二百四十里。明衛。雍正八年改置。北：岷山。東南：岷瓘山。洮水自西洮州入，東流過城北，疊藏河西南自楊土司境來，合多邦、綠園二水，北流注之。洮水西北復入洮州。岷瓘江一曰良恭河，出岷瓘山東麓分水嶺；南流迤東入禮縣。白龍江上源曰阿塢河，出岷瓘山西麓分水嶺，東南流，合數小水，曰岷江，又東南逕臨鋪江西入階州。驛三：岷山、西津、酒店。土司二：麻童、百林口堡。番族一：沙莊。洮州繁，難。府西南三百六十里。西南：西傾山。山脈東迤，曰陰得爾圖塔拉山、綽那搜爾山、多克第山、阿穆尼恰珠溫恭山、多噶爾山。洮水出西傾東麓，一曰巴克西河，南流迤東，納庫庫烏蘇、波爾波河、多克第河，合拉爾河、底穆唐河諸水，逕城南，東入岷州，折而西北，復入境，逕東北入狄道。白水江，即禹貢桓水，一曰墊江；西自四川松潘入，逕城西南，東南入階州。邊墻，南起洮州衛故城南峪口，北入河洲。鎮一：廣思。土司三：著遜、卓泥楊氏、資卜馬氏。諸土司皆貧弱，地什九入卓泥楊氏，幅員千餘里，南與松潘接。南路隘口七，通四川番地。西路隘口六，通青海。北路隘口三，通循化番地。

慶陽府：中，疲，難。隸平慶涇固化道。順治初，因明制，並置慶陽衛。雍正五年省衛。西距省治千一百八十里。廣三百十里，袤四百二十里。北極高三十六度三分。京師偏西八度四十六分。領州一，縣四。安化疲，難。倚。東北：太白、青沙嶺。西北：鐵邊山。環河一曰馬蓮河，西北自環縣入，東南流，逕城南，鐵邊河納境內諸水南流注之。又東南，合教子川，入合水，東北荔原川亦入焉。又北，白豹川，入陜西保安。縣北大小鹽池。鎮五：槐安、五交、業樂、馬嶺、董志。驛一：驛馬關。縣丞駐董志原。合水簡。府東七十里。西：錦屏。東：橋山、子午山。環河西北自安化入，至板橋鎮合建水，一曰東河，西南逕城東，右東北川為合水，納馬蓮河，南入寧州。故城川出子午從之。鎮四：華池、鳳川、平戎、太白。驛三：華池、邵莊、宋莊。環簡。府西北百八十里。東：尖山。西：青山。西北：青岡峽，環河出其南麓，東南流，逕城西，左右納小水十餘，又東南入安化，清水、蕭家河並從之。西南，寡婦川亦入焉。鎮三：馬嶺、木缽、石昌。驛三：靈武、靈祐、曲幹。正寧簡，府南二百四十里。本真寧，乾隆初更名。羅水出縣東羅山；西南流，逕城南，納馬造溝水，西入寧州。鎮三：湫頭、平子、山河。寧州中，疲，難。府南百四十里。東：雕嶺。南：雲寂。東北：五掌山。涇水，西自涇州入，納茹水河，南流迤東，環河北自合水來會，納境內諸水，逕城西南流注之，又東納羅水，入陜西長武。鎮八：襄樂、政平、早社、焦村、大昌、新莊、南義井、鳳皇。驛二：彭原、焦村。

寧夏府：沖，繁，疲，難。寧夏道治所。將軍、副都統、總兵駐。明，寧夏五衛。初因明制。順治十五年，並前衛入左衛、中衛入右衛。雍正三年，省衛、所，置府及寧夏、寧朔、平羅、中衛四縣，以靈州直隸州來屬。五年，置新渠縣。七年，置寶豐縣。乾隆三年，省新渠、寶豐入平羅。同治十一年，置寧靈。西南距省治九百四十里。廣五百三十里，袤六百六十里。北極高三十八度三十二分。京師偏西十度二十分。領一，州一，縣四。寧夏沖，繁，疲，難。倚。治府東偏。本前、左二衛地。雍正四年置縣。黃河，西南自靈州入，東北至昌潤渠口入平羅。河入中國，寧夏獨食其利，支渠釃分，灌溉府境。惠農渠，雍正四年濬，漢延渠，雍正九年重修，皆南自寧朔入。唐渠，雍正九年重修，西自寧朔入。皆東北入平羅。東：高臺寺湖。北：月湖。東北：金波湖、三塔湖。驛三：寧夏、王鋐、橫城口。寧朔沖，難。倚。治府西偏。本中、右二衛地。雍正三年置縣。西北：賀蘭山，山脈綿褫，北抵大漠，南訖中衛，山外蒙古阿拉善、額濟納地。黃河，南自寧靈、中衛入，東北至葉升渡入寧夏。惠農渠於縣南上馬家灘承黃河支流，東北入寧夏。漢延渠於縣南下馬家灘承黃河支流，東北納數小渠，入寧夏。大清渠，康熙四十九年濬，於漢渠南承河流，北過雙塔湖合唐渠。唐渠於縣南青銅峽首受河流，東北納支渠十餘，入平羅。南：長湖。西：觀音湖。吉蘭泰鹽池在賀蘭山麓。邊墻，沿山自北而南，逾分守嶺入中衛。定遠城在打臺溝，雍正間，阿拉善遷博羅克科克於此，築城設守。阿拉善王旋還舊游牧，仍以定遠城賜之。平羅疲，難。府北少東百二十里。故平羅所。雍正三年置縣。乾隆三年省新渠、寶豐二縣，以其地來屬。黃河，西南自寧夏入，分為二派，東北流百餘里復合流，北入鄂爾多斯。唐渠、惠農渠西南自寧朔入，東北至石嘴子，復入於河。昌潤渠，雍正六年濬，即故六羊河故瀆，疏流建閘；起縣東南，北流逕寶豐故縣東，復入於河。邊墻，縣北，西起賀蘭山麓，東訖河干。縣丞駐寶豐故城。靈州要，繁，疲，難。府東南九十里。初因明制為直隸州。雍正三年來屬，並省後衛，以其地入州境。黃河，西南自寧靈來，東岸旁州西境。山水河出州南山中，西北流，入平遠，復北入州境。苜蓿渠首受黃河，自西來會，支渠右出曰秦渠。山水河又北流，迤西北入黃河。支流北出曰澇河；北至三道橋又分二瀆，一西北入黃河，一北流會秦渠入河。黃河又東北至橫城口入寧夏。東南有蒲草湖、東湖。南、北、中三鹽池，花馬池，紅柳池，俱州東南。邊墻，起橫城堡，東入陜西延安。鎮一：耀德。驛三：靈州、紅山、沙泉。州同駐花馬池。鹽捕通判駐惠安堡。中衛沖，繁，疲。府西南三百六十里。故中衛地。雍正三年置縣。黃河，西自靖遠入，逕城西南，支渠左釃為美利渠、太平渠，右釃為羚羊角渠，過城東南，右釃為羚羊店渠，又東，左釃為永興渠、勝水渠，右釃為羚羊峽渠。清水河，東南自平遠來，北流注之。黃河又東，迤北，右釃為七星渠，左釃為順水渠、豐樂渠。諸渠皆東北復入於河。黃河又東北入寧靈。邊墻，旁黃河南岸，逾河東入寧靈。驛三：中衛、渠口、長流水。巡司駐渠寧。縣北阿拉善旗界有漢、蒙分界碑。寧靈要。府南二百里。故金積堡，屬靈州。同治十一年，總督左宗棠督師克復，奏設，改寧夏水利同知為撫民同知駐焉。南：金積山。東南：大蠡。東北：紫金。西南：青銅峽。黃河，南自中衛入，行峽中；東北入寧朔、靈州。清水河，西南自海城入，左合邊墻溝、紅溝，入中衛注河。漢渠自城西首受黃河，下流匯山水河。

西寧府：最要，沖，繁，疲，難。西寧道治所。辦事大臣、總兵駐。明，西寧衛。初因明制。雍正二年，省衛，置府及西寧、碾伯二縣。乾隆九年，置巴燕戎格。二十六年，置大通縣。五十七年，置貴德、丹噶爾二，割蘭州之循化來屬。東南距省治六百二十里。廣三百五十里，袤六百五里。北極高三十六度三十九分。京師偏西十四度十三分。領四，縣三。西寧沖，繁，疲，難。倚。東：峽口山，嘆隍［A112］地；紅崖子山。西：土樓山、金山。南：拔延山。西南：南禪山、積石山、拉脊山。西北：北禪山。黃河，西自貴德逕城南，東入巴燕戎格。湟水西自丹噶爾入，逕城北，北川河西北自大通來注之，又東南入碾伯。大通河逕縣東北入平番。縣西：伯顏川渠。縣南：那孩川渠。驛二：西寧、平戎。土司四：陳氏、吉氏、祁氏、李氏。番莊二：上朵壤爾、乜亥加。番族三：上郭必山、松巴、巴哇。碾伯沖，繁。府東百三十里。故守御千戶所，屬西寧衛。雍正二年置縣。南：雪山。西：四望山。東北：阿剌古山。湟水，西自西寧入，東南流，逕城南，曰碾伯河。納縣境諸川，東南至蓮花臺；大通河北自平番來會。河北、河南兩渠，引湟溉田，釃支渠三十。驛三：嘉順、老鴉、巴州。土司三：九家港、勝番溝、老鴉堡。他番族十餘，分居縣境。大通難。府西北百三十里。故番地。雍正二年，以番族效順，置大通衛。乾隆二十六年省衛置縣。西北：大雪山。北：大寒。東：五峰。南：元朔山。大通河古浩亹水，西自青海入，東南入平番。北川河西自青海入，有二源，北曰布庫克河，南曰沙庫克河，合流至城北為北川河，又東南入西寧。東峽川、峽門堡二渠。長寧驛。土司六：起塔鎮、迭溝、大通川、王家堡、硃家堡、美都溝。西北與青海分界，有界碑。貴德要。府南。故歸德千戶所，屬河州衛。雍正四年，省衛所隸河州。乾隆三年改隸西寧。二十六年設縣丞。五十七年升，設撫番同知。東：郭圖。南：莫曲山、圖爾根山。東南：圓柱。南：南山。黃河，南自青海改西北流，折而東北，恰克圖河東來注之。又東北，環西境，至隴羊峽西折而東南，合龍池河及烏蘭石爾廓爾河，並諸小水，入循化、巴燕戎格。番族分生、熟、野番三種。熟番五十四族，畊賦視齊民。生番十九族，畜牧資生。野番八族，其汪食代克一族，乾隆末北徙丹噶爾，餘七族咸居東境，插帳黃河南岸。循化要。府東南。舊屬蘭州，為河州同知駐所。乾隆末，移隸西寧。西南：多噶爾群山，不一名。黃河，西自貴德入，北岸為巴燕戎格地。保安大河南自丹噶爾北流注之，又東納境諸水，至積石關入河州。大夏河，古漓水，出南邊外山中，北流，逕拉布楞寺，屈曲東南入河州。青海和碩特游牧地錯入南境。番族：上隆布西番十六寨，南番二十一寨，阿巴那西番八寨，多奈錯勿日二寨，素呼思記二寨，邊都溝西番十寨，東鄉西番五寨。回民撒拉族所居，曰上八工、下八工。丹噶爾府西南。撫番同知駐。東：翠山。南：日月。北：北極山。湟水出青海噶爾藏嶺，東流，至札藏寺入境，逕城南，東入西寧。清水河出貴德南速古山，東北流。隆武河出循化西南番地，北流，匯為保安大河，北入循化。韓土司轄地在東南。東科爾寺在西南。西寧、青海孔道。沙喇庫圖爾番族聚居處。巴燕戎格府東南，通判駐。明，西寧、碾伯、洮州地。乾隆三年，以鞏昌裁缺通判徙改。北：雪山。西：小積石。東南：拉札山。黃河，西自貴德入，南岸為循化境，巴燕戎格河出小積石山東麓，納境諸小水，南入黃河。

涼州府：沖，繁，疲，難。甘涼道治所。副都統、總兵駐。明，涼州衛。順治初，因明制。雍正二年升府，置、縣。東南距省治五百六十里。廣九百三十里，袤五百二十里。北極高三十七度五十九分。京師偏西十三度四十八分。領一，縣五。武威沖，繁，疲，難。倚。故涼州衛地。雍正二年置縣。南：祁連山，一名大雪山，綿亙千里，西北抵甘州境。沙溝水出山麓，屈曲北注，會黃羊渠為白塔河，又西北迤，逕城北，會雜木河、大七河、金塔寺渠、海藏大河、炭山河、北沙河諸川，為郭河，北入鎮番。東北：邊墻，起鎮番境蔡旗堡，南至土門關入古浪。驛三：武威、懷安、大河。鎮番繁，疲，府東北二百里。故鎮番衛。雍正二年置縣。南：亦不剌山，環東北三面。郭河，南自武威入，西北出邊墻，釃支渠四，又西北出塞，瀦為大澤，蒙古謂之哈剌海謨，古休屠澤也。青鹽池、鴛鴦白鹽池、小白鹽池皆在西北邊墻外。邊墻，西接永昌，東至縣城北，折而南，逾郭河入武威。永昌沖，繁，疲。府西北百六十里。故永昌衛。雍正二年置縣。北：金山。西：燕支。東北：馬氾。東南：炭山。水磨川出縣西南祁連山北麓，四源並導，匯為一川，北流折東，又東北出邊墻，瀦為昌寧湖；今涸。炭山河出縣南，北流至永豐堡南，折而東南入武威。邊墻，西起水泉堡，東訖鎮番境紅崖堡。驛二：永昌、水泉。古浪沖，疲。府東南百三十里。故古浪所。雍正二年置縣。西：白嶺。東南：黑松林。古浪河出縣南烏鞘嶺北麓，納縣境諸水；東北出邊墻，瀦為澤，曰白海。邊墻，自武威南境逾古浪河，迤東南入平番。驛二：古浪、黑松。巡司駐大靖。平番沖，繁，疲，難。府東南三百三十里。故莊浪所。雍正二年置縣。東：松山。北：炭山。西：卓子山。西北：分水嶺。北為萱麻河，入古浪。莊浪河出嶺南麓，納金羌、石門、清水諸小河，至城南，又南至頭道河入皋蘭。大通河，西北自大通入，逕城西入碾伯注湟水。大鹽溝，東南。邊墻，起縣西北，東南入皋蘭。驛五：莊浪、大通、通遠、鎮羌、平城。土司二：古城、連城。縣丞駐西大通。莊浪簡。府東南。同知、理事通判同駐。莊浪河，北自平番入，南至皋蘭境入於河。大通河，西北自平番入，東南至皋蘭、河州境入於河。土司一：大營灣。

甘州府：沖，繁，疲。隸甘涼道。提督駐。明，陜西行都司治。順治初，因明制。雍正二年，罷行都司，置府及張掖、山丹、高臺三縣。七年，割高臺隸肅州。乾隆間，增置撫彞。東南距省治千五百里。廣三百二十里，袤二百里。北極高三十九度。京師偏西十五度三十一分。領一，縣二。張掖要，沖，繁，疲。倚。故甘州左、右衛。雍正二年置縣。北：合黎山。西南：祁連山，綿亙府境，與青海分界。山丹河，東自山丹入，洪水河出縣東南金山北麓，北流注之。又西北逕城北，張掖河古羌谷水，出祁連山中，匯縣境諸渠，北流來會。山丹河自此蒙黑河之稱。又西北，入撫彞。張掖河東岸黑番牧地，西岸黃番牧地。邊墻，傍山丹河北岸，東入山丹。驛二：甘泉、仁壽。縣丞駐東樂。山丹沖，繁，疲。府東百二十里。故山丹衛。雍正二年置縣。山丹河即禹貢弱水，出縣南祁連山麓，四源並導，匯於城南，東入張掖。紅鹽池在縣北，白鹽池濱居延澤。大草灘，東南與涼州、西寧、青海分界。邊墻，起合黎山南，逕縣城北，東入永昌。驛四：山丹、東樂、新河、峽口。撫彞府西北百五十里。舊隸甘州後衛。雍正二年衛省，屬高臺。乾隆十八年來屬，置設通判。南：祁連。響山河出東南，黑河自張掖入合之，西北逕北，左合三清渠，右出支渠，北自魯墩灣入高臺。邊墻，傍黑河北岸東入張掖。驛一：同名。

涇州直隸州：要，沖，疲。難。隸平慶涇固化道。明隸平涼府，領靈臺。順治初，因明制。乾隆四十二年，升直隸州。割崇信、鎮原來屬。西距省治九百五十九里。廣百一十里，袤三百五里。北極高三十五度二十三分。京師偏西九度七分。領縣三。北：兼山。西：回山。西南：弇耳山、青溪嶺。涇水西自平涼入，逕城北，汭水西南自崇信來注之。又東至唐長武故城，洪河西北自鎮原來注之。又東至寧州界，茹水西北自鎮原來注之，南入陜西長武。盤口河，西自靈臺入，旁州南境，東入長武。鎮一：盤口。驛一：安定。崇信難。州西南百二十里。城據錦屏山北麓。西南：箭筈山。西北：峽口。汭水，西自華亭入，匯五龍、斷萬、五馬三山及九峪水，屈東逕城北，東入平涼。盤口河即黑河，亦自華亭入，傍縣南境，東北入靈臺。新柳灘旁汭水，順治中疏為渠。鎮原疲。州西北二百里。東：東山。北：潛夫、孝山。茹水，西北自固原入，逕城南，納交口河、蒲河暨縣北境諸水，東南入寧州。洪河，西北自固原入，合平泉水，西南潘陽澗，入州。鎮二：新城、柳泉。驛一：白水。靈臺疲，難。州南二百里。北：臺山。東：蒼山。東北：書臺。西南：離山。達溪水，西自陜西隴州入，左合鎮川口河，至百里鎮，右合妲己，左小建河，逕城南，東北入陜西長武。盤口河，西自崇信入，逕縣東北，合槐樹溝水，東入州。鎮七：東朝那、良原、百里、邵寨、石塘、上良、西屯。

固原直隸州：沖，繁，難。隸平慶涇固化道。陜西提督駐。明隸平涼府。順治初因之。同治十二年，升直隸州，置平遠、海城二縣屬焉。西距省治八百九十里。廣五百二十里，袤三百十里。北極高三十六度四分。京師偏西十度七分。領縣二。西北：石城山。北：須彌。西南：隴山，一曰六盤山，綿跨平涼化平川境。清水河出隴山開城嶺北麓，古高平川，二源並導，匯為一川，逕城東，納州境諸水，北入平遠。涇水北源出開城嶺南麓，為大小南川，會於瓦亭驛；東逕蒿店，曰橫河，出彈箏峽，入平涼。茹水出開城嶺東麓，洪河出州東南陶家海子，並東入鎮原。驛三：永寧、三營、瓦亭。州判駐硝河城。平遠沖，難。州北二百四十里。故平遠所。同治十二年置縣，又割海城之下馬關西地及靈州同心城來屬。西北：羅山。南：打狼。西北：麥朵。西南：白楊林。清水河，南自州境入；甜水河自東來注之，又納縣境諸水，西北入中衛。山水河，東自靈州入，逕縣北境，復西入靈州。海城沖，疲，難。州西北二百十里。平涼府屬海剌都地。乾隆十四年徙鹽茶同知駐此。同治十二年省同知置縣。西：天都山。西南：蓮花。南：五橋山。北：大黑河、紅井堡水、相洞川，並東入州，注清水河。清水河逕紅古堡，合石峽水，又北合興仁堡水，入寧靈。西北：乾鹽池堡水，逕打拉池，縣丞駐。

階州直隸州：疲。隸鞏秦階道。明隸鞏昌府，領文縣。順治初，因明制。雍正七年，升直隸州，割鞏昌之成縣來屬。西北距省治千一百五十里。廣二百九十里，袤五百五十里。北極高三十三度二十三分。京師偏西十一度二十三分。領縣二。北：鳳凰山。白水江，西北自洮州入，南流，迤東逕西固城南，白龍江北自岷州來注之。又東南，逕城西，納數小水，南入文縣。西漢水，西北自禮縣入，屈曲東南入成縣。鎮四：平洛、安化、角弓、石門。驛三：階州、官城、殺賊橋。州同駐西固城。州判駐白馬關。文簡。州西南二百里。白水江，北自州境來，逕縣東南，清江水一曰文縣河，西北自四川松潘，上承察岡公河，東南流入境，納縣西諸水來會。白水江又東南納縣東諸水，入四川昭化。南：陰平隘。驛二：文縣、臨江。成疲。州東北二百里。西：泥功山、仇池山。東：木皮嶺。西漢水，西北自州境入，逕縣西南，黑峪河出縣北山中，納縣境諸水，西南流注之。西漢水至此蒙犀牛江之稱，東南入陜西略陽。鎮三：泥陽、橫川、拋沙。驛一：小川。

秦州直隸州：要，沖，繁，難。鞏秦階道治所。明隸鞏昌府，領秦安、清水、禮三縣。順治初，因明制，雍正七年，升直隸州，降鞏昌屬之徽州為縣，與所領兩當縣來屬。西北距省治七百三十里。廣三百九十里，袤四百五十里。北極高三十四度三十五分。京師偏西十度四十分。領縣五。西：刑馬山。西北：邽山。東南：麥積。西南：嶓塚。渭水，西自伏羌入，右納藉水，左納牛頭河，東逕城南，又東納諸小水，過三岔城北，迤南入陜西隴州。西漢水出嶓塚山南麓，西入禮縣。駱駝川水出嶓塚山東麓，流合數小水，南入徽縣。鎮四：關子、高橋、社樹坪、董城。州判駐三岔鎮。秦安疲，難。州北八十里。東：九龍山。北：顯親峽。南：新陽崖。東北：青龍。羅玉河古隴水，北自靜寧州入，上承苦水河，南逕縣西，至新陽崖入州境注渭。略陽川水東自清水入，西合石版泉，入靜寧注苦水河。鎮六：金城、川口、郭嘉、太平、隴城、大寨。清水沖，疲。州東北百二十里。東：隴山，大震關在其下。牛頭河一曰東亭河；古橋水，出隴山西麓，眾源並導，匯為一川，逕城北，東流，迤南入州境。略陽川水亦出隴山西麓，西流，納縣境諸水，逕龍山鎮入秦安。鎮八：白沙、巖年、清水、百家、玉屏、松樹、龍山、恭門。驛一：長寧。禮疲。州西南二百里。東：祁山。東南：仇池山。西南：岷瓘山。西漢水，東自州境入，納縣境諸水，逕城東折南，又西入階州。鎮二：石頭、崖城。徽難。州南二百八十里。北：鸞亭。東：赤玉。南：鐵山、青泥嶺。西：慄亭山、木皮嶺。東南：殺金坪，仙人關在其上。故道河，東自兩當入，駱駝川入北自州境來入之，西逕縣南，納小水二，西南入陜西略陽，嘉陵江上游也。慄水出慄亭山，南流為泥陽河，南入略陽。鎮三：永寧、粟亭、火鉆。兩當簡。州南百七十里。東：鸑鷟。南：天門。東北：申家，古南大夫山。故道河，東自陜西鳳縣入，河即兩當水，逕縣南，納小水二，西南逕秦岡山為琵琶湖，入徽。鎮二：廣鄉、兩當。有驛。

肅州直隸州：沖，繁，疲。安肅道治所。總兵駐。明，肅州衛。順治初，因明制。雍正二年，省衛並入甘州府。七年，置直隸州，割甘州之高臺縣來屬。東南距省治千四百六十里。廣百九十里，袤百五十里。北極高三十九度十六分。京師偏西十七度十二分。領縣一。東南：觀音山。南：祁連山。東跨高臺，與青海分界。西：嘉峪山。其西麓設關，俄羅斯通商孔道，稅務司駐焉。洮賴河出州西南祁連山北麓，古呼蠶水，北流東迤，支渠旁出，左播為四，右播為三。又東為北大河，至臨水堡，臨水河出祁連山最高處，東北流注之，折而北，逕金塔寺，西出邊墻為北大河，至古城，右會紅水，左合清水河，曰白河，東北入高臺。豐樂川出州東南祁連山天澇池，北流釃十數渠。南：金廠。邊墻，自嘉峪關迤西北逾洮賴河，折而東南，入高臺。驛二：酒泉、臨水。州同駐金塔寺。巡司駐嘉峪關。高臺沖，繁，疲。州東南二百七十里。故守御千戶所。雍正三年置縣。西：崆峒。南：榆木。東北：合黎山。黑河，東自撫彞入，西北流，逕城北，左出支渠五。又西北逕深溝驛，復釃為數小渠，又北至鎮夷營。出邊墻，右釃為雙樹子屯渠，左釃為毛目渠，白河西南自州來會，北入額濟納旗界，匯於居延海。縣西北鹽池。邊墻，西自州境來，逾黑河，東南入撫彞。驛四：雙井、深溝、黑泉、鹽池。縣丞駐毛目屯。

安西直隸州：沖，繁，疲，難。隸安肅道。明，赤斤、沙州二衛。後以番擾內徙，空其地。康熙五十七年，番族內附，置靖逆、赤斤二衛，設靖逆同知領之，尋增設通判，治柳溝。雍正元年，復置沙州所，築布隆吉城，設安西同知治焉。三年，省靖逆同知，徙通判治其地，仍領二衛，旋升沙州所為衛。六年，徙安西治大灣。乾隆二十四年升府，置淵泉縣附郭，省靖逆通判，並赤斤衛置玉門縣。二十五年，以沙州衛為敦煌縣，省淵泉入府治。二十八年，降直隸州，隸安肅道。東距省治二千一百二十里。廣六百二十里，袤六百里。北極高三十九度四十分。京師偏西十八度五十二分。領縣二。雪山自蔥嶺支分，迤邐東趨，綿跨州境，山外皆大戈壁，與青海分界。其北連山無極，與哈密及札薩克圖汗分界。疏勒河，古南極端水，一曰布隆吉河，其西源昌馬河出，東入玉門，與東源合，復入，右合支渠。鞏昌河西北逕橋灣營南，左納小水七，迤北西流，逕城南，支渠左出為南工渠、北工渠，經流西入敦煌。邊墻，西起布隆吉城東疏勒河北岸，東訖橋灣營入玉門。驛七：柳溝、小宛、瓜州口、白打子、紅柳圈、大泉、馬連井。敦煌繁，難。州西南二百七十里。東南：三危山、鳴沙山。西南：龍勒山。西：白龍堆流沙磧。疏勒河，東自州境入，西至城北雙河岔，黨河自南來注之。黨河，古氐置水，蒙古謂之西拉噶金，出縣南山中，兩源並導，匯為一川，北流逕城西，釃分十數渠，又北入疏勒河。疏勒河又西瀦為哈剌泊。東南：鹽池。玉門關、陽關，皆縣西南。玉門沖，繁。州東二百九十五里。金山環東、西、北三面，綿亙二百餘里。西北：赤金峽。疏勒河出縣南山中，北流，納昌馬河、鞏昌河，又北逕城西，迤東入州境。阿拉克湖即延興海。又東白楊河。有石油泉，古石脂水。邊墻，西自州境來，東入肅州。驛二：赤金湖、赤金峽。

化平川直隸：繁，疲，難。隸平慶涇固化道。平涼、華亭、固原、隆德四州縣地。同治十一年，隴東戡定，置設通判。西北距省治七百四十九里。廣袤各百餘里。北極高三十五度有奇。京師偏西南十度有奇。東：觀山。西南：大關山。涇水南源出山麓老龍潭，東逕白崖山，合白巖河，又東逕飛龍撻銀，左納聖女川、龍江峽水，東入平涼。


\end{pinyinscope}