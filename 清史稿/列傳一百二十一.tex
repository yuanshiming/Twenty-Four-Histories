\article{列傳一百二十一}

\begin{pinyinscope}
馬全牛天畀阿爾素納張大經曹順敦住烏爾納

科瑪佛倫泰達蘭泰薩爾吉岱常祿保瑪爾占庫勒德穆哈納

國興巴西薩扎拉豐阿觀音保李全王玉廷珠魯訥

許世亨子文謨尚維升張朝龍李化龍邢敦行

臺斐英阿阿滿泰花連布明安圖

馬全，字具堂，山西陽曲人，初名瑔。乾隆十七年一甲三名武進士。自二等侍衛出為福建撫標右營游擊，與同官爭言，奪職。更名，寄籍大興。二十五年，會試再中式，上御紫光閣校閱，見全識之，問曰：「爾馬瑔耶？」全叩頭謝罪，遂成一甲一名武進士，授頭等侍衛。二十七年，扈上南巡，命署江西南昌鎮總兵，賜孔雀翎。疏陳校閱各營操練，赴禁山隘口巡查，防奸民闌入。上褒其奮勉，授江蘇蘇松鎮總兵。擢江南提督。請改歸原籍。調甘肅提督，陛見，賜黑狐褂。

三十八年，命從征金川，為領隊大臣。將軍溫福駐軍木果木，全偕都統海蘭察分攻昔嶺，奪碉二，賊大至，鏖戰冰雪中一畫夜，卒敗賊。會日暮撤兵，賊後尾追，為伏擊敗之。搜山麓逸賊，建柵數十為聲援。木果木大營潰，全殿後，戰竟夜，死之，事聞，上曰：「提督馬全乃國家出力有用之人，今力戰死事，實堪軫惜！」謚壯節，予騎都尉兼雲騎尉世職。同時死事諸將有戰績者，牛天畀、阿爾素納、張大經。

天畀，山西太谷人。以武進士授藍翎侍衛，累遷四川川北鎮總兵。征金川，天畀率兵赴木坪，佐提督董天弼進剿。師自達木巴宗分三道趨資哩，天畀偕侍衛阿爾素納擊賊於瑪爾瓦爾濟山巔，戰三畫夜，克卡十，與大軍會，賜孔雀翎。師圍資哩，天畀攻南山，參贊五岱攻北山，未下。上以阿喀木雅地當孔道，得此可破資哩，手敕諭諸將。天畀偕侍衛烏什哈達將四百人覓路，伏箐中，誘阿喀木雅守賊出寨，擊之，賊敗匿。天畀列兵山麓截賊援，賊四百餘突出寨，援賊二百自得爾蘇山至，天畀擊之，斬五十餘級。參贊大臣阿桂代五岱攻北山，賊不支，天畀自南山夾擊，遂克資哩，阿喀木雅、得爾蘇賊皆潰。天畀捕治餘賊，巖洞箐林，搜戮殆盡，自得爾蘇山巔下至河岸訖北山麓，皆屬我師。攻喇卜楚克山巔，賊守甚密。副都統富勒渾出山後，奪卡四；天畀自前登，奪卡一。賊自林中出，天畀督兵冒槍石，縱火焚賊卡；又偕章京德保等進攻布朗郭宗，取德木達碉寨三、石卡七，與大軍會，遂克之。進取底木達，俘澤旺。三十八年，師攻功噶爾拉，天畀與副都統烏什哈達、總兵張大經冒雪陟山前二峰，奪其碉，賊自山後至，擊之走。定邊將軍溫福疏陳天畀戰功，請署貴州提督。木果木大營潰，天畀力戰死之，謚毅節，予騎都尉兼雲騎尉世職。子敬一，自陳文生不習弓馬，賜舉人。

阿爾素納，祿葉勒氏，吉林滿洲鑲黃旗人。乾隆時，以前鋒隨征西域、緬甸，累遷二等侍衛，賜號額騰伊巴圖魯。金川叛，從征，攻巴朗拉，與侍衛額森特先登；攻資哩、阿喀木雅、美美卡、兜烏諸地，均有功，擢一等侍衛，加副都統銜，授領隊大臣。隨大軍移營木果木，屢克碉卡，授鑲白旗蒙古副都統。大營陷，率滿洲兵退，行至大壩溝，遇賊，力戰死，贈都統銜，予騎都尉兼雲騎尉世職。

大經，山西鳳臺人。乾隆時，由武進士歷官陜西興漢鎮總兵。三十六年，率西寧、陜西兵各千人從征金川。師圍資哩，大經出中路，進攻兜烏。大經以兵千駐阿喀木雅，旋移駐木闌壩鄂克什舊寨，從攻明郭宗，克之。復從攻底木達，俘澤旺。三十八年，溫福進駐木果木，大經將五百人分駐簇拉角克。上以其地在功噶爾拉袨口之北，形勢險要，諭增兵協防。四月，偕烏什哈達等攻達扎克角山，擊敗伏箐賊；沿山下攻得斯東寨，賊棄寨遁。木果木大營潰，參贊大臣海蘭察檄大經撤兵出，遇賊於乾海子，路險不能騎，徒步力戰，死，予騎都尉世職。

諸將死事皆祀昭忠祠，全、天畀、阿爾素納並圖形紫光閣：全列前五十功臣，天畀、阿爾素納皆列後五十功臣。

曹順，四川閬中人。入伍。從將軍溫福征金川。師攻固卜濟山梁，賊為柵阻木闌壩路，匿柵內發槍石，其渠啟柵門出，順斬之；奪門入，焚柵，殲柵內賊，賜孔雀翎。從攻明郭宗，自木雅山至木爾古魯山麓，奪賊寨下，進克嘉巴，賜號扎親巴圖魯。順與頭等侍衛烏什哈達督兵至功噶爾拉，攻昔嶺；又與司轡托爾托保率瓦寺鄂克什土兵先逼卡，殺賊數十，賜緞二匹。攻昔嶺第五碉，與副都統巴朗、普爾普等分兵攀登，溝內伏賊起，迎擊，斬其渠，順面中石傷。先後敘功，遷湖南衡州協副將。阿桂策督諸軍攻宜喜，先攻木思工噶克及得式梯，綴賊使不相應，令書麟等攻袨口碉卡，賊赴援，順攻峰右碉，克之。師自康薩爾進據袨口山峰，賊悉力拒，退復進者七，順與侍衛穆哈納等迎擊，群賊悉殪，遂克擦庸碉寨。師分道斷賊後路，順督土兵縱火，與參贊大臣豐升額為犄角，並進，賊不能支，穴寨後竄，順奮擊，迫賊墜箐死，取石碉十二，遂克遜克爾宗，擢甘肅肅州鎮總兵。四十年閏十月，攻西里山麓黃草坪，順跨木柵指麾，賊於暗中發槍，被創，沒於陣。金川平，與福建建寧鎮總兵敦住、陜西延綏鎮總兵烏爾納並祀昭忠祠，圖形紫光閣，同列前五十功臣。

敦住，瓜爾佳氏，滿洲正黃旗人，昭勛公圖賴四世孫。圖賴曾孫馬爾薩事聖祖，自佐領擢至本旗都統。雍正初，授內大臣，佐靖邊大將軍傅爾丹駐和通呼爾。哈諾爾賊來犯，馬爾薩力戰，殺千餘人，大風雨，渡哈爾噶河，戰沒，予騎都尉兼雲騎尉世職。敦住，其從子也。乾隆初襲職，累遷頭等侍衛。從征金川，三十九年，令署總兵。攻宜喜，冒雨克達爾圖、俄坡諸碉。十一月，攻日旁，自木克什進，短兵搏戰，沒於陣。

烏爾納，納喇氏，滿洲鑲藍旗人。自護軍累遷至甘肅蘭州城守營參將。從征金川，克沙壩山，賜孔雀翎。攻遜克爾宗，攻甲爾納，皆力戰，中槍；攻榮噶爾博，敗援賊：再遷總兵。復克邁過爾，進屯凱立葉。從攻木思工噶克、勒吉爾博、得式梯諸地，累有功。師攻勒烏圍，烏爾納從攻轉經樓，盡下諸城寨。師征大金川，攻西里，烏爾納督兵造甲爾日磉浮橋，賊至，擊敗之；力戰至科布曲，率前隊渡河，克其第四碉。四十一年，從攻噶喇依。二月，噶喇依既克，喇嘛寺火起，延及火藥房。烏爾納往救，藥轟石躍，中傷死。上以烏爾納轉戰甚力，功成身殞，深嗟惜焉。議恤，順予世職騎都尉兼雲騎尉，敦住進世職三等輕車都尉，烏爾納官其子都司。

科瑪，敖拉氏，滿洲正黃旗人。以三等侍衛從征金川。師攻克邦甲山梁，科瑪自翁克爾壟力戰至美諾，奪碉寨，賜號納親巴圖魯。攻當噶爾拉山梁，科瑪督兵斧斫柵，逼碉，毀其垣以入，殺賊。從克美諾、拉約，將六百人取卡卡角，繞出山後仰攻，殲守賊。副將軍明亮攻斯第，科瑪將三百人陟西岡；又克達爾圖第六碉。累擢頭等侍衛，授領隊大臣。將六百人攻穀爾提，獲頭人索爾甲、木達爾甲等。督兵攻沙壩，擲火彈爇賊寨二百餘，加副都統銜。乾隆四十年四月，自得楞力戰至基木斯丹當噶，深入賊陣，中槍死。

佛倫泰，庫雅拉氏，滿洲正白旗人。亦以三等侍衛從師克巴朗拉，賜號扎勒丹巴圖魯。攻資哩，沖入石卡，殺賊四十餘，俘十二，遂克之，將五百人取咱贊及溝東諸寨。攻美美卡，佛倫泰自西山下，多斬獲。從攻路頂宗、底木達、達爾圖、日旁、凱立葉，皆有功。攻遜克爾宗，兩目受石傷。攻康薩爾，克其碉，加副都統銜，授領隊大臣。四十年四月，師攻基木斯丹當噶，科瑪戰死，佛倫泰自薩克薩穀進至榮噶爾博，力戰，亦沒於陣。

達蘭泰，薩克達氏，滿洲鑲藍旗人。以護軍從征緬甸，戰新街、老官屯，有勞。征金川，命選年壯得力將士，達蘭泰與焉。攻明郭宗、昔嶺奪據達扎克角泉水。師攻羅博瓦山，賊來援，達蘭泰迎擊，賊潰；督兵殺賊，上駐軍山峰，賜號額依巴爾巴圖魯，累擢二等侍衛。攻甲爾納來珠寨，賊出我軍後，自山梁下；達蘭泰設伏射賊，賊負創遁。四十年五月，擊賊達撒谷，被數創，卒。

薩爾吉岱，博和爾氏，齊齊哈爾鑲紅旗人。以藍翎侍衛從克馬奈、日旁；再進，攻該布達什諾、色淜普，薩爾吉岱沖入賊陣，力戰，盡克其碉卡，賜號善巴巴圖魯。從克默格爾、凱立葉，授三等侍衛。攻格魯克古丫口，賊負險據寨，槍石並發；薩爾吉岱奮登丫口，射賊殪，賊引退，我師從之，越山溝五，奪碉五十、寨卡三百餘。攻達瑪噶朗，陟山梁，克其碉。師臨勒烏圍，分道攻轉經樓，賊來援，薩爾吉岱伏兵橫擊，賊潰。師自達烏達圍向當噶克底，薩爾吉岱為前鋒，冒雨拔柵以登，擊守碉賊盡殪。四十年閏十月，擊賊阿穰曲，麾士卒倚柵射賊，中槍死。

金川平，科瑪、佛倫泰、達蘭泰、薩爾吉岱並圖形紫光閣，列前五十功臣。

常祿保，赫舍哩氏，滿洲鑲藍旗人。其先有德祿者，以軍功予騎都尉世職。常祿保襲職，自三等侍衛屢遷四川提標左營游擊。從征金川，擢成都城守營參將。副都統海蘭察等攻得拉密色欽山梁，賊潛伏林內，常祿保往來搜擊，進攻明郭宗，取旁近山梁。師進攻路頂宗所屬喀木色爾寨，常祿保從海蘭察自南山大澗潛越山頂，克之；復進取博爾根山，仰攻，克木城，受石傷。溫福等上其功，賜孔雀翎。又從副都統阿爾素納等分路進攻昔嶺大碉，賊百餘從旁沖出，常祿保督兵橫擊敗之，進駐日壟。旋擢甘肅河州協副將。定西將軍阿桂等攻克羅博瓦，常祿保駐山巔，賊九百餘乘雪夜分兩隊劫營，四面環攻，勢甚迫，常祿保督兵力戰御之，被槍石傷，賊竄入卡內者皆殲焉。副都統烏什哈達等先後赴援，常祿保督兵夾攻，賊敗竄，賜號西爾努恩巴圖魯、白金百。尋擢廣東高廉鎮總兵。分攻菑則大海諸碉，賊掘壕，排松，簽鹿角，備禦甚嚴。常祿保分兵出賊後，合攻各碉卡，同時皆下。又偕總兵官達色合攻雅木賊碉，克之。乾隆三十八年十一月，師攻科布曲山梁，賊死拒，槍石交下，常祿保被創，歿於陣。

事平，錄死事諸將，圖形紫光閣，功稍次者為後五十功臣，常祿保及侍衛瑪爾占、庫勒德、穆哈納，參將國興，佐領巴西薩皆與焉。

瑪爾占，巴爾汗氏，察哈爾正白旗人。自準噶爾來降。以三等侍衛從軍，攻日旁，馬蹶，傷，仍請從軍。擢二等侍衛，命創愈仍從軍。攻凱立葉，力戰，賜戰拉布巴爾巴圖魯，遷頭等侍衛，授領隊大臣。攻克該布達什諾木城及色淜普前碉，先登，又被創，予副都統銜。三十九年，攻康薩爾大碉，戰沒。

庫勒德，沃埒氏，滿洲正藍旗人。以藍翎侍衛從軍，攻昔嶺及達扎克角木柵，累遷二等侍衛。攻克默格爾山梁，賜號朗親巴圖魯。攻遜克爾宗、康薩爾，被創。四十年四月，攻木思工噶克，戰死。

穆哈納，瓜爾佳氏。以護軍校從軍，攻克默格爾山梁及凱立葉碉寨，遷三等侍衛。攻木思工噶克丫口，直前奪其碉，賊潰；攻巴木通，正濃霧，督兵分道擊賊，賊伏深箐中，皆殲焉，盡克其碉卡：賜號巴爾丹巴圖魯。四十年八月，攻勒烏圍，力戰死。

國興，貴州大定人。以千總從貴州威寧鎮總兵王萬邦征金川，攻巴朗拉。溫福疏言貴州綠營將士功多。攻資哩北山，興為前鋒。進攻墨壟溝、甲爾木，再進攻東瑪，我師為木卡，興將三百人為守。賊夜至，興滅火以待；賊逼卡，發槍砲，賊盡殪。又從阿桂攻勒烏圍，賜孔雀翎，號圖多布巴圖魯。累遷朗洞營參將。四十年四月，攻木思工噶克，興持斧斫木城，率眾擁入，克其碉。賊來攻，興督兵射賊，賊散復聚者七，卒不能陷。興負創，越日卒。

巴西薩，布拉穆氏，索倫正紅旗人。以佐領從軍，攻羅博瓦山，山甚峻，巴西薩督兵攀登，射賊殪，遂取山梁，諸碉卡皆下，賜孔雀翎，號塔爾濟巴圖魯。四十年，攻康薩爾，攻碉迫懸崖，賊無路，殊死戰，巴西薩死焉。

扎拉豐阿，赫舍里氏，滿洲正黃旗人，前鋒統領定壽孫。襲二等輕車都尉，授三等侍衛，累遷御前侍衛。從討霍集占，師次陽阿里克，扎拉豐阿將五百人捉生，俘三十餘。師還，賜西朗阿巴圖魯名號，進一等輕車都尉，圖形紫光閣，擢正白旗漢軍副都統。出為烏里雅蘇臺參贊大臣，旋令赴科布多經理屯田。定邊左副將軍成袞札布入覲，令署將軍印。召還京，以正白旗護軍統領從明瑞出師，授領隊大臣。次蠻結，戰破賊，加都統銜。賊圍小猛育，中槍死，謚昭節，進封一等男。子春寧襲爵，官至綏遠城將軍。

觀音保，瓜爾佳氏，滿洲正黃旗人。初授健銳營前鋒藍翎長，再遷前鋒參領。從副將軍兆惠戰濟爾哈朗，從參贊大臣雅爾哈善攻庫車，戰甚力，擢正白旗蒙古副都統予騎都尉世職，圖形紫光閣。出為伊犁領隊大臣。從明瑞攻烏什，負創奮進，克其城，賜卓里克圖巴圖魯名號。遷鑲藍旗護軍統領，署云南楚雄鎮總兵。從明瑞出師，為領隊大臣，戰於蠻結，日昳大霧，賊出林中。扎拉豐阿率眾薄賊壘，觀音保當賊沖，殺賊二百餘，乘霧深入，破木砦。師至小猛育，賊圍急，觀音保發數矢，輒殪賊，箙僅餘一矢，欲復射，驟策馬向草深處，以其鏃射喉死，予二等輕車都尉。

李全，山西陽曲人。自行伍拔山西撫標把總，累遷雲南永昌鎮總兵。從征，戰蠻結，與扎拉豐阿據東山梁，張犄角，破象陣；至天生橋，乘霧破賊壘。至蠻化，賊大至，中槍，數日卒。

王玉廷，甘肅武威人。自行伍累遷雲南臨元鎮總兵。從征，攻老官屯，賊據木城拒守，玉廷親發砲乘霧督攻，中槍傷股，戰益力。賊敗，匿不出；復自力督戰，創發卒，謚勤義。玉廷初從討達瓦齊，援將軍兆惠黑水營之圍；佐雅爾哈善圍庫車；又從兆惠攻喀什噶爾：皆有戰功。至是，與全同予騎都尉又一雲騎尉世職。

珠魯訥，那爾氏，滿洲鑲白旗人。繙譯舉人，授筆帖式，充軍機處章京。再遷戶部顏料庫員外郎。出為荊州副都統，入授禮部侍郎，調工部，兼署兵部。明瑞出師，授參贊大臣，駐雅爾。移軍木邦，土司甕團降，請於清水河招商復業，遣兵監焉。擺夷環歇等五十輩偽降，斬以徇。奏設木邦至阿瓦臺站凡五，分兵防衛，上嘉之。緬甸兵自東、西二山來犯，遣裨將分御。俄，賊焚游擊福珠營，夜圍珠魯訥，珠魯訥具遺奏，遣筆帖式福祿突圍出，遂自戕。上責珠魯訥怯懦，以其情亦可愍，賜祭葬，祀昭忠祠。

許世亨，四川新都人，先世出回部。初為騎兵。從征金川、西藏，並有勞。旋以武舉授把總，累遷守備。復從征金川，從四川總督阿爾泰攻約咱東、西山梁，進攻扎口、阿仰、格藏、達烏諸地，連拔碉寨。復攻甲爾木山梁及岳魯、登達諸地，拔木城、石卡、又克多功山坡及日木城碉寨。進擊古魯碉，賊夜劫營，世亨率兵百餘御戰，至曙，度賊且去，開壁奮呼追擊，殺賊無算，遂克古魯碉寨，賜孔雀翎，加勁勇巴圖魯。尋累擢參將。從參贊大臣、副都統明亮攻當噶爾拉山梁，拔第五碉。又從參贊大臣富德自墨壟溝進兵，克甲爾木、日赤爾丹思、僧格宗諸寨。又從定邊將軍明亮自底旺至馬奈，克拉窠、絨布、根扎葛木、卡卡角、思底、喀咱普諸碉寨。又從明亮自宜喜攻達爾圖山梁，擒頭人丹巴阿太，奪俄坡、木克什、格木勺諸碉卡。又從領隊大臣奎林攻木克什西南山寨。又從副都統三寶攻西郭洛，進駐得爾巴克山梁。又從明亮攻得楞山梁，拔數碉，進擊基木思丹當噶及薩穀諸山梁，毀其碉，俘馘無算。克額爾替第一碉，殺賊四十餘，又克第二碉；又克石真噶、沙爾尼、瑯谷、烏岳、斯當安諸碉寨。凡七戰，皆勝。進攻扎烏古，時賊踞山巔，碉卡連亙。世亨冒石矢率兵直上，拔數碉卡；又克碾占山、阿爾古山及平壩諸寨。又克達撒穀大山梁，毀其碉寨。又克獨古木上、下寨，進踞布吉魯達那兩道山梁。又克甲雜官寨獨松隘口。奪獲大小寨落數十，並獲賊渠雍中旺爾結。遂西至噶拉依，與南路馬爾邦軍會。乾隆四十一年，金川平，擢雲南騰越鎮總兵。

四十九年，甘肅回亂，世亨奉命往安定捕逸回，獲二百餘。事竣，補貴州威寧鎮總兵。

五十二年，臺灣林爽文叛，世亨率黔兵二千餘赴剿，攻克集集堡，俘斬甚眾，獲偽印、器械、旗幟。進攻小半天，賊奔潰，追襲至老衢峙，俘爽文，並頭人何有志。又從參贊成都將軍鄂輝自大武隴進攻南路水底藔，手殺頭人一。時莊大田等敗竄瑯嶠，眾尚數千，世亨率黔兵與諸軍分隊，水陸合攻，擒大田並諸賊目。臺灣平，改賜堅勇巴圖魯名號，圖形紫光閣，列前二十功臣。

五十三年二月，擢浙江提督，未至，調廣西提督。安南有大酋曰阮惠，攻其國都，逐其君黎維祁。兩廣總督孫士毅主用兵，世亨諫不聽。師行，將兩廣綠旗兵八千人，與總兵尚維升、張朝龍等從出關入安南境，至其國都，有大川三：北曰壽昌江，南曰市球江，又南曰富良江。十一月辛未，師渡壽昌江。甲戌，師次市球江。惠兵據南岸山，守甚固。朝龍兵自上游渡，世亨亦力戰，殺賊數千，賜御用玉搬指、大小荷包。越三日丁丑，黎明，師次富良江，南岸即黎城，黎城者安南國都，以王姓名其城也。惠兵盡伐濱江竹木，斂舟泊對岸。循江岸得小舟，載兵百餘，夜分至江心奪惠軍舟，世亨等親率二百餘人先渡，復掠小舟三十餘，更番渡兵，分搗惠軍，惠軍潰，焚其舟十餘，俘其將數十。戊寅旦，師畢濟，黎氏宗族及安南民出迎，世亨從士毅入城安撫。求維祁，承制立為王。捷聞，封一等子，疏辭，弗許。

阮惠有分地曰廣南，去黎城二千餘里。方議進討，請益兵籌餉。上欲罷兵，世亨亦謂士毅曰：「我兵深入重地，惠未戰遽退，事叵測。及時振旅入關，上計也。」士毅不納。五十四年正月戊午朔，士毅召諸將置酒高會。己未，維祁告惠兵至，士毅倉皇奪圍出，渡富良江，浮橋斷，世亨與維升、朝龍率數百人戰橋南，陣沒。士毅初奏言：「惠兵至，臣與世亨督兵決戰；賊眾圍合，臣與世亨不相見，乃奪圍出。」上猶冀世亨全師而還；既聞其戰死，命予恤。副將廣成自軍中還，見上，言：「當惠兵攻黎城，士毅與世亨退據富良江拒惠。士毅欲渡江與惠戰，不利，以身殉。世亨力諫，以大臣系國重輕，不可輕入，令慶成護士毅還師。又命千總薛忠挽士毅馬以退。世亨督諸將渡江陷陣，力戰死。」上愍世亨知大體，進封三等壯烈伯，祀昭忠祠，謚昭毅。福康安師至，惠更名光平，乞降。立祠黎城祀死事諸將，世亨居首列。

子文謨，自武舉襲爵，命在頭等侍衛上行走。期滿，以湖廣參將用，並賜孔雀翎。嘉慶元年，枝江教匪聶人傑為亂，湖北巡撫惠齡令文謨捕治，有勞，賜繼勇巴圖魯名號，擢副將。賊黨鄧之學詐降，詗知之，俟其入壘將半，文謨突起擒斬。從總兵慶溥防賊黃柏山，又從副都統德楞泰擊冉文儔等大神山，遷四川建昌鎮總兵。又與總兵德齡、副將褚大榮擊賊陳家場，德齡戰敗，文謨馳救，殺賊二百餘；又戰大竹、梁山、忠州，屢敗賊，擒其渠陳隴光等四十餘，防嘉陵江，遏賊不令渡：加提督銜。復督兵捕治川北餘匪，擢廣東提督。尋調福建水師提督。海盜蔡牽為亂，文謨渡海討之，並焚毀竹園尾、太史宮莊諸賊巢，再調浙江提督。卒，謚壯勇。

尚維升，漢軍鑲藍旗人，平南王可喜四世孫。自官學生授鑾儀衛整儀尉，五遷廣西右江鎮總兵。五十三年，隨兩廣總督孫士毅出師，十一月辛未，維升與副將慶成以兵千餘至壽昌江，阮惠軍保南岸，我兵乘之，浮橋斷，皆超筏直上，惠軍霧中自相格殺，我兵遂盡渡，大破賊，渡市球江，乘筏奪橋，奮勇直進，賜孔雀翎。渡富良江，斬獲甚眾，從士毅入黎城，士毅敗退，維升戰死，謚直烈。

張朝龍，山西大同人，寄籍貴州。以馬兵從征緬甸，戰老官屯，槍傷左額。又從征金川，攻阿喀爾布里、布朗郭宗。又從參贊大臣海蘭察自大板昭進剿，克喇穆喇穆、色淜普，朝龍先登。攻遜克爾宗，復先登，被槍傷。攻康薩爾山，戰勒吉爾博，攻達佳布唵吉，皆有功。又從攻勒烏圍，克之，賜藍翎。攻西里、阿穰曲，克木城十餘。又攻雅瑪朋、格隆古、索隆古諸地碉寨，克之。金川平，敘功，賜孔雀翎。累擢廣東撫標中軍參將。五十二年，臺灣林爽文為亂，朝龍率廣東兵進剿，多所斬獲，賜誠勇巴圖魯名號。進攻大里杙，槍傷右肩，爽文就擒。朝龍復與諸軍合攻莊大田於瑯嶠，擒之。臺灣平，圖形紫光閣，列後三十功臣。擢福建南澳鎮總兵。五十三年，從討安南，師渡壽昌江。朝龍以別軍破阮惠軍於柱石，進臨市球江，江寬，南岸群山綿亙，惠軍據險列砲，我師不能結筏。諸將督兵陽運竹木造浮橋示且渡，而朝龍以兵二千循上游二十里，求得流緩處，小舟宵濟。諸將乘筏薄南岸，方與惠軍相持，朝龍自上游繞出惠軍後，乘高下擊，惠軍潰。復進薄富良江，奪艦渡河，入黎城。士毅敗退，朝龍戰死，謚壯果。

李化龍，山東齊東人。自武進士授藍翎侍衛，擢貴州銅仁協都司。從大學士傅恆討緬甸，師次老官屯，化龍以大砲殺賊。乾隆三十七年，又從將軍溫福討金川，克固卜濟、瑪爾迪克諸碉卡。嗣進攻路頂宗、明郭宗等處，化龍皆力戰有功。明年三月，師次昔嶺，化龍射賊渠殪。征小金川，克阿噶爾布里、別斯滿諸地。從都統海蘭察克兜烏山梁，復連克路頂宗、明郭宗諸地，旋收美諾。征大金川，從海蘭察攻克喇穆喇穆諸地，被石傷，賜綿甲。先後攻克遜克爾宗、格魯古、群尼、木思工噶克諸地山梁，被槍傷，賜孔雀翎。金川平，累遷廣東左翼總兵。林爽文為亂，率廣東兵赴剿，至鹿仔港，總兵普吉保令化龍留守。爽文攻諸羅急，化龍密令游擊穆騰額率兵自番仔溝至大肚溪為疑兵，而親率游擊裴起鰲等自八卦山抵柴坑，賊聚拒，化龍督兵力戰，賊潰。五十三年，從討安南，師渡市球江，阮惠軍拒戰，化龍督兵發砲擊賊，造浮橋，與張朝龍等率兵徑渡，入黎城。士毅敗退，至市球江，令化龍先渡，渡浮橋，落水死。

邢敦行，直隸安州人。乾隆四十三年一甲一名武進士。自頭等侍衛累遷廣東三江口協副將。阮惠攻黎城，戰死。敦行事母孝，將出戰，解衣付其僕，使歸告母。

予恤，維升、朝龍三等輕車都尉，化龍、敦行騎都尉。諸裨將同時死者二十一人。師還，經富良江，惠軍追至，戰死者九人。又有參將鄧永亮、都司盧文魁，以出師時戰死。

臺斐英阿，庫雅拉氏，滿洲正白旗人。自護軍補司轡長，授乾清門藍翎侍衛。乾隆三十九年，從征金川，命為領隊。與內大臣海蘭察等攻喇穆喇穆山梁，破碉，毀木城，復循山梁逐賊至其麓。進攻該布達什諾，奪賊碉；再進，圍遜克爾宗，毀碉二百餘；再進，克默格爾以西及凱立葉前山梁諸碉卡；擢三等侍衛。復自羅卜克鄂博逾溝攻格魯克古丫口，破沙木拉渠革什式圖諸寨；復從領隊大臣福康安攻勒吉爾博山脊，克兩碉，進攻薩克薩谷山梁及舍圖柱卡，再進攻克覺拉喇嘛寺，及所屬卦爾沙巴等寨；賜號拉布凱巴圖魯。又偕海蘭察攻章噶山峰，進攻托古魯，潛師自山嶺涉險攀援而上，盡破之。再進，遂克勒烏圍。師自達烏達圍攻達思裏，海蘭察分兵七隊，臺斐英阿領其一，自懸崖下，夜半抵達烏達圍，奪碉一。及旦，至當噶克底，乘霧薄碉，賊眾皆就戮。從攻阿穰曲，克大碉、木城各二。進攻布魯木山峰，連克舍勒固租魯、瓦喇占、薩爾克爾、古什拉斯等諸寨。又從福康安攻雍中喇嘛寺，盡降其喇嘛，擢二等侍衛。金川平，圖形紫光閣，列前五十功臣。

四十六年，從剿撒拉爾叛回，敗賊龍尾山梁；登華林山，殲賊無算。賊平，擢頭等侍衛。從剿甘肅石峰堡叛回，以功加副都統銜，補公中佐領，擢御前侍衛。旋授正藍旗滿洲副都統，擢正紅旗護軍統領，調鑲黃旗。

五十六年，徵廓爾喀，從福康安分攻擦木，克之。進攻濟嚨，率索倫勁騎沖擊，轉戰至東覺山，克賊寨十一，砲殪賊目二，俘七十有六。加都統銜，授散秩大臣。進逼甲爾古拉山，賊三道來犯，臺斐英阿射斃紅衣賊目二，突中槍，卒於陣，謚果肅，賜白金千。廓爾喀平，再圖形紫光閣，列前十五功臣，予騎都尉又一雲騎尉世職。

阿滿泰，郭佳氏，滿洲正白旗人，本黑龍江達呼爾披甲。從征回疆，攻喀什噶爾城，逐賊自阿拉楚爾至巴達克山，獲其渠，令入旗充護軍。乾隆三十八年，授藍翎侍衛。從征金川，攻當噶爾拉山梁，賊自庚額特山出，阿滿泰與前鋒參領巴克坦布據險要殪賊。攻達爾旺山梁，克之。攻格木勺，截甲索賊來路。與侍衛阿蘭保等攻科拉木達，撲碉，勝援賊。擢三等侍衛，賜號扎努恩巴圖魯。攻扎烏孤山梁、加雜肚、絨布、巴魯坦諸處，皆有功。金川平，圖形紫光閣，列後五十功臣，擢副護軍參領。蘭州回為亂，從軍攻華林山，殲賊百餘，身被創，擢護軍參領。攻石峰堡，偵賊底店，奪卡，擢頭等侍衛。從征廓爾喀，自中路破擦木隘口，出濟嚨，破其官寨；進破賊熱索橋，渡河至雅爾寨，登博爾東拉山巔，破木城三、石卡七：授鑲紅旗蒙古副都統。進至堆補木，自帕朗古攻橫河大橋，我師臨北岸，賊據南岸禦。阿滿泰先登，師從之。渡橋，阿滿泰中槍，落水死，水深，戰方急，求其尸不可得。賜騎都尉世職，祀昭忠祠。廓爾喀平，再圖形紫光閣，列前十五功臣。

花連布，額爾德特氏，蒙古鑲黃旗人。性質直。少讀書，習論語、左傳。充健銳營前鋒，累遷火器營委署鳥槍護軍參領。以參將發湖廣，授武昌城守營參將，累遷貴州安籠鎮總兵。乾隆六十年，福康安徵貴州亂苗，令將精兵三千為前驅，通松桃、銅仁兩路餉道；援永綏，釋正大營圍：賜孔雀翎。軍自啞喇塘經阿寨營、安靜關轉戰而入，經巖板橋，收諸碉寨。又經上下麻洲、高陂塘、上下長坪，自嗅腦至松桃，平緣道苗卡，填坑谷過大軍。上以花連布奮勇，賜號剛安巴圖魯，賚白金百。又戰卡落塘，擊梁帽寨，且戰且前。時永綏被圍已八十餘日，花連布軍至，方戰，圍始解。苗皆烏合，未見大敵，相驚為神兵。花連布著豹皮戰裙督戰，因呼為花老虎。又擊賊小排吾，攻巴茅汛、鴨酉、黃瓜諸寨。自滾牛坡循崖下攻臘夷寨，槍傷左腋。上手詔獎其勇，問創已愈未。復自葫蘆坪攻克黨槽、三家廟諸寨，焚上下竹排。再進破桿子坳，屯軍古哨營山梁。上錄花連布功，授貴州提督。

福康安軍至，令結壘大營前，悉以兵事屬之，日置酒高會。苗詗知福康安持重不戰，一日數至，花連布力禦之，晝夜徼循，苗屢敗，頗畏憚。福康安益易視之，苗益掠焚無忌。頭人吳半生集群苗拒戰，花連布與額勒登保會總兵那丹珠等合軍攻爆木林，克苗寨十餘。深入，自成光寨至上下狗腦坡，山峻險，冒矢石，援藤葛，直陟山巔，苗漸卻。分兵下攻，福康安焚附坡諸苗寨；花連布督兵伐竹木，薰窒大小巖峒，死者枕藉。又自貓頭進克茶林碉、上下麻沖諸寨。下黃毛山坡，遇苗兵數千，額勒登保迎戰，花連布出賊後夾擊，大破之。再進，克馬腦、豬革、殺苗坪、竹子諸寨。分兵攻巖板井、瀼水沱、溪頭、綠樹沖、關鑲坪諸隘，皆下。吳半生亡匿高多寨，與諸軍分道入，環攻之，生得半生。又有頭人吳八月據平隴，自稱吳三桂後，糾黨轉盛。福康安令花連布引兵攻鵝洛等二十四寨，皆下。進攻龍角峒，奮戰，自辰至酉，乃克之。附近諸苗寨皆降。又克大坡腦等三十餘卡。攻鴨保，去平隴七十里。時已昏，風大作，山木動搖，崖高溝窄。花連布督兵攀越，縱火痛擊，破木城七、石卡五。旁收垂藤、董羅諸寨，遂擒八月。其子廷禮、廷義猶據險，乘勝克小、中、大三天星寨。再進，取黃沖口等十三寨，得盤、木營兩山梁。歲暮雨雪，進圍地良坡，收八荊、桃花諸寨。轉戰經連雲山、猴子山、蛇退嶺、壁多山、高吉陀，下貴道嶺等四十餘卡。抵長吉山，圍石城，未至平隴三十里所。

詔責復乾州。時福康安感瘴卒，和琳代將，令花連布率兵攻全壁嶺，自馬鞍山入，山蔽城，下瞰大河。將濟，懼苗涉水相襲，花連布分兵剿旁近諸寨翼大軍，遂復乾州。會和琳亦卒，上諭湖南巡撫姜晟以軍事諮花連布。貴州清溪民高承德以邪術糾眾為亂，戕縣吏，花連布督軍捕治，克槐花坪四寨。進攻小竹山，破其寨，殲承德及戕縣吏賊；再進攻大小鬼，戮餘賊。嘉慶元年九月丁卯日加已，賊攻夏家沖，花連布令副將海格、參將施縉張兩翼擊賊，賊數千拒戰。花連布出其中逐賊，賊見攻急，據坡擲石，花連布方上坡，中石，自巖墮深澗，罵賊，賊欲鉤出之；自力轉入巖下，頸折死。諸將爭殺賊，賊卻，出花連布尸，顱骨寸寸折，失一臂。上愍其死事烈，加太子少保，賜騎都尉兼雲騎尉世職，賚白金八百，謚壯節。

明安圖，博爾濟吉特氏，蒙古正紅旗人。以雲騎尉授三等侍衛，累遷湖南保靖營游擊。從征金川，大小戰五十有四，敘功，累遷鎮筸鎮總兵。貴州、湖北苗石柳鄧、石三保等糾眾為亂，明安圖督兵禦戰，永綏協副將伊薩納赴援，同戰死。苗攻滾牛坡，劫我軍饋運，雲南鶴麗鎮中營游擊永舒、四川阜和協左營都司班第共擊之，沒於陣。

論曰：師再徵金川，歷四年，大小數百戰，將士夷傷眾矣。全、順等平時力戰功最，死事尤凜凜。扎拉豐阿等死緬甸，與明瑞並烈。世亨等死安南，以全孫士毅，賞尤厚。臺斐英阿死廓爾喀，福康安因以受降還師。花連布善戰，死，不欲為群苗得，糜軀矢節，其狀視諸死事者尤慘，烈矣哉！


\end{pinyinscope}