\article{列傳二百十六}

\begin{pinyinscope}
江忠義周寬世石清吉餘際昌

林文察趙德光張文德

江忠義，字味根，湖南新寧人，忠源從弟。咸豐二年，忠源率楚勇援長沙，忠義年十八，從軍，轉戰湖北、江西。忠源殉難廬州，遂分將其軍。五年，從提督和春復廬州，擢知縣。七年，劉長佑援江西，攻臨江不利，時忠義在籍，巡撫駱秉章檄率新練勇千人往助之，至則破石達開於平墟。臨江既克，擢知府，賞花翎。八年，克崇仁，進攻新城，五戰皆捷，加道銜。江西肅清，凱歸。

九年，石達開犯永州，忠義赴援，連戰破之，擢道員。又敗賊新寧摩訶嶺，扼武岡。賊圍寶慶，忠義進援，會諸軍迭戰解圍，賜號額爾德木巴圖魯。十年，駐守綏靖，母病歸。賊遂陷綏寧、城步，圍武岡，忠義聞警，分軍守新寧，自援武岡，破其眾。新寧之賊走踞東安，一戰克之，加按察使銜。又破賊於寧遠四廣橋。十一年春，連破賊於全州白芒營、宜章慄源堡，還軍屯新寧，遣參將江忠朝扼全州，賊目餘成義斬其酋以降。加二品頂戴，特擢署貴州巡撫。石達開復自粵竄楚，眾號十萬，忠義以三千人扼會同，大破之。賊糾湖北來鳳賊黨肆擾，擊走之，遂克來鳳。達開走入四川。十二月，丁母憂，請終制，詔允開署缺，仍在湖南剿賊。

同治元年，移師援黔，克天柱，改授貴州提督。調援廣西，克修仁，殪賊渠張高友。皖南賊熾，曾國籓疏調援皖，廣西巡撫劉長佑請留不遣，命署廣西提督。二年，江西、廣東皆調援，先後報可，忠義以廣東兵有餘糧，他將足辦賊；江西餉絀兵單，賊數十萬，萬一不支，東南全局瓦解，乃奏請力援江西。檄道員席寶田率前部先發，會剿陶家渡，自將攻湖口，逼賊營，屢出奇兵抄擊，斷文橋，攻太平關，賊酋黃文金受重創遁去，賜黃馬褂。進援青陽，分三路進戰，破賊壘，圍解，太平、石埭、寧國諸城賊第出降，詔嘉獎，予優敘。會疾作，返就醫南昌，未至，卒於吳城，年甫三十。優詔悼惜，依總督例賜恤，贈尚書銜，謚誠恪，立功地建專祠。光緒十一年，加贈太子少保。

從弟忠珀，記名提督。同治八年，剿貴州苗，攻克鎮遠、府衛二城，中砲亡，謚武愍。

周寬世，字厚齋，湖南湘鄉人。咸豐初，從湘軍，隸李續賓部下。戰城陵磯、花園、半壁山，皆有功，擢千總。從援江西，攻廣信，戰烏石山，寬世出左路突陣，為諸軍先，復其城，擢守備。破賊義寧，擢都司。回援武漢，戰通城，寬世馳斬馬賊三，生擒七，以游擊補用。從攻武昌，六年，李續賓夜出偵賊，𥫗之雙鳳山，突戰，寬世潛繞山趾橫擊之，賊敗奔；又戰鷹嘴，受砲傷，假歸。累功擢參將，賜花翎。

既而羅澤南卒於軍，續賓代將，召寬世回營。迭破賊於雙鳳山、魯家港、小龜山，克武漢，復大冶、興國，擢副將。七年，從攻九江，破援賊於童司簰，毀其壘，賜號義勇巴圖魯。破小池口賊屯，會克湖口，復彭澤。賊由臨江犯興國，寬世率千六百人擊走之。八年，回援湖北，戰麻城西南斗坡山。賊設伏，以馬隊誘戰，寬世待其近，突擊之，遂破其伏軍，進克黃安，而麻城亦下。大軍克九江，論功，以總兵記名。

從李續賓進軍安徽，戰楓香鋪、小池驛，克太湖、潛山，搗舒城，寬世皆為軍鋒。十月，進攻三河，續賓戰沒，寬世斂餘眾守二日，彈丸俱盡，夜率親卒突圍，受重傷。是年冬，授湖南永州鎮總兵。九年，石達開犯湖南，巡撫駱秉章令寬世募新軍二千援祁陽。破賊長慶橋，又敗之長葉嶺。進援寶慶，屯城東，連敗賊長沖口、五里牌。李續宜援師至，會諸軍內外夾擊，賊解圍走。回剿永州土匪，平之。十一年，擢湖南提督。

同治元年，赴安徽助剿，駐守桐城。二年，捻匪馬融和犯桐城，擊走之，移防六安。皖北漸定，調守安慶。三年，赴援江西，克東鄉。四年，破霆軍叛勇，追賊入廣東，會諸軍殲賊於嘉應。五年，回湖南提督任。傷發，乞休。光緒十三年，卒。

石清吉，字祥瑞，直隸沙河人。道光二十一年武進士，官三等侍衛。咸豐初，出為湖北鄖陽鎮守備，從剿黃陂、崇陽、應城，累擢參將。克安陸、京山皆有功，以勇稱，所統曰飛虎軍。尋隸將軍都興阿軍，常從多隆阿轉戰。七年，援蘄州，拔太湖，攻安慶。八年，由安慶退保宿松，大戰破賊。九年，攻太湖。十年，大戰小池，克太湖，功皆最。十一年，安慶既下，會諸軍克桐城。

同治元年，從攻廬州，清吉屯城西北，破賊壘，擒斬數千。進毀賊柵，樹雲梯攻城，賊方死拒，而陳玉成兵敗遽去，遂由西門攻入，克廬州。清吉累以戰功賜號幹勇巴圖魯，擢總兵，加提督銜。多隆阿督師赴陜西，以清吉統五千人留守廬州。二年，苗沛霖復叛，廬、壽、開土蜂匪起，清吉悉剿平之。粵、捻諸匪合擾豫、楚之交，清吉赴援湖北，屯孝感、黃岡，拔難民近萬。

三年九月，匪酋陳得才、馬融和合犯蘄水，圍副都統富森保於關口。清吉率軍馳援，會大霧，賊馬步數萬麕集。清吉進至藥山，賊渡河抄後路，圍數重，截其四營為二。自辰至午，血戰，被九創，殞於陣。從戰歿者，副將江星南、穀明發，游擊曾占彪、段會元。事聞，詔視提督陣亡例賜恤，入祀京師昭忠祠，予騎都尉世職，謚威毅，建專祠。

餘際昌，湖北穀城人。咸豐初入伍，剿匪積功至守備，署撫標右營游擊，為巡撫胡林翼所識拔。七年，從戰黃梅、廣濟。八年，陳玉成自太湖竄蘄州，際昌奉檄防皖、楚之交，敗賊南陽河，毀賊壘三十餘，擒賊目。賊走英山，追躡之，復其城，擢游擊。又破賊彌陀寺，晉參將。李續賓軍覆三河，潛山、太湖復陷，際昌屯英山，遏潛、太之沖。九年，進拔天堂。賊大舉來爭，際昌敗諸王婆坳，追至雞冠嶺而還。再敗賊槎水畈，斬馘千餘。時大軍圍太湖急，陳玉成糾黨十餘萬相持小池驛。十年正月，際昌偕金國琛由間道出高橫嶺，與諸軍夾擊，大破之，遂復太湖，乘勝會攻克潛山，擢副將，署湖北督標中軍副將。陳玉成自六安回援安慶，霍山復陷。際昌偕總兵成大吉擊破之，復霍山，加總兵銜。十一年，陳玉成入霍山，自黑石渡撲樂兒嶺。際昌軍潰，賊上竄黃州，革職留營。尋從克黃州，率新募昌勝五營援河南。

同治元年，屯陳留。捻匪麕集杞縣，際昌馳擊，大破之，進拔焦、趙二寨，復原官，賜號偉勇巴圖魯。十月，攻捻於汝寧，破平輿寨，生擒賊酋陳文，詔以總兵記名。僧格林沁嘉其勇，令充翼長，從剿渦河，斬賊渠楊興太等。二年春，追破陳大喜於阜陽吳老莊。捻首張總愚竄侯集，際昌會張曜夜襲之，擒其黨獨角虎、周馬，授河北鎮總兵。夏，逐賊楚、豫間，敗之麻城，躡至方家寨，中伏力戰，受三十餘創，死之。贈提督，予騎都尉世職，謚威毅。

林文察，字子明，福建臺灣人。咸豐八年，從剿臺灣淡水土匪，捐餉助軍，以游擊留福建補用。十年，九壟山匪郭萬淙掠建寧、邵武間，汀州、龍嚴匪胡熊擾寧洋、永安。文察隨軍進剿，擒其黨百餘人。郭萬淙遁據邵武上山坊，文察合軍蹙之，降其眾，復破胡熊於東板土寨，擒之，擢參將，賜號固勇巴圖魯。十一年，援浙，克江山，晉副將，晉號烏訥思齊巴圖魯。汀州、連城相繼陷，文察回援，破賊金雞嶺，設伏，敗之江防，遂拔連城，乘勝克汀州，以總兵記名。冬，杭州既陷，調援浙，文察領臺勇二千人駐衢州。同治元年，破處州賊屯，而遂昌陷，文察進軍逼之。李世賢自江山來援，文察設伏大柘、大廟及石練山之前後，賊至，擊走之。夜，賊來劫營，復為伏兵所敗，復遂昌，進克松陽。會總兵秦如虎攻處州，賊棄城遁，並克縉雲，授福寧鎮總兵。尋擢福建提督。

二年，臺灣不靖，總督左宗棠令渡臺號召舊部，統領諸軍。文察分軍攻彰化及斗六，克之。諭降諸莊，賊渠戴萬生、林戇晟遁走。三年，破樵溪口賊莊，斬其酋林傳，毀張厝莊、四塊厝賊巢，戴萬生、林戇晟並伏誅。

粵匪李世賢、汪海洋合陷漳州，文察倉猝率二百人內渡，遇賊萬松關，歿於陣，贈太子少保，予騎都尉世職，謚剛愍。本籍及漳州建專祠。

子朝棟，光緒中，法兵犯臺灣，陷基隆，朝棟率家兵助戰有功，捐鉅貲，賜四品京堂，有聲於時。

趙德光，原姓張，貴州郎岱人。從副將趙德昌轉戰雲南，德昌弟畜之，故冒姓趙氏。拔補千總，擢都司。咸豐十年，自領一軍，戰獨山，屢敗賊，擢游擊。十一年，賊窺省城，德光擊走之。又敗之羊場平寨，設伏於主戎山麓，殪賊無算，擢參將，賜號豪勇巴圖魯。教匪踞玉華、尚大坪，以王卡為屏蔽。德光率所部攻破楊義司、郭家莊、馬籠口賊營，斷其援，又破腰蘿溪、新寨巖要隘，進偪王卡。德光先登，賊大潰，救出男婦數千人，擢副將。

同治二年，壩芒匪首潘明傑由龍裡窺伺省城。德光迎擊三江橋，賊敗走。進攻甲秀閣賊巢，遂克龍裏舊縣，補都勻協副將，以總兵記名。三年，尚大坪匪撲省城，德光與布政使龔自閎等固守，賊尋退，加提督銜，署古州鎮總兵。旋解清鎮圍，克龍里、廣順、定番、長寨，以提督記名。四年，匪首何二久踞開州、尚大坪，擾近省州縣，無寧歲。德光選精銳過清水江剿之。賊糾集苗匪、教匪沿江以拒，乘間過江攻開州。德光固守十餘日，殺賊八九百人，乘勝追擊，克沿江獅子坉、鎮江坉、三龍營賊屯。進克濱江賊巢，斬馘二千餘，何二棄尚大坪而遁，被優敘，署安義鎮總兵。

五年，署貴州提督。攻克永寧，解安順圍。六年，援定番，乘雷雨破賊，斬賊首許八十等，平花山賊屯，拔底季賊巢，晉號博奇巴圖魯。尋剿賊安平蘆荻哨，深入賊伏，中槍陣亡。詔依提督陣亡賜恤，贈太子太保，予騎都尉兼一雲騎尉世職，謚剛節，建專祠。遺腹生子秉鈞，襲世職，復姓張氏。

張文德，湖南鳳凰人。幼育於文氏，從姓文，名龍德。入行伍，隸鎮筸營。咸豐初，從剿江寧、廬州，敘把總。六年，從提督和春攻三河賊壘不下，文德請獨身持檄諭賊降，投誠者相繼至，遂克三河。七年，從復鎮江，擢都司。八年，從援福建，下浦城、松溪、政和、崇安，賜花翎。九年，敘援浙江功，晉游擊。十年，從張國樑解鎮江圍，援賊復至，文德扼水柵七晝夜，賊引去，擢副將。自是從將軍巴棟阿、提督馮子材守鎮江。十一年，補廣東羅定協副將。

同治元年，賊屢攻鎮江，皆擊退。馮子材奏言：「文德力挫賊鋒，重圍疊解，實為特出之材。」授貴州鎮遠鎮總兵，賜號翼勇巴圖魯。文德以生父年七十無子，養父文氏有二子，陳請復姓，更名文德。二年，連破賊牧馬口、薛村，克柏林村賊壘，加提督銜。賊由東路來犯，文德御諸駭溪、諫壁，腹中砲，腸出，裹創而戰，援軍至，賊乃退；又破之博洛村，攻丹陽，毀賊壘，擒賊目。三年，克白堍鎮及寶堰，賊黨紛紛來降。會鮑超攻丹陽，招賊酋蔣鑒為內應，克其城，斬賊酋陳時永，擒賴桂芳，以提督記名。江南平，予一品封典，命赴鎮遠鎮本任。

四年，總督勞崇光令募楚勇規荔波、獨山。丁父憂，解職。六年，署貴州提督。七年，克開州，破鼎照山賊砦，克龍里、貴定，斬賊酋潘名桀，餘賊多降，被珍賚。進攻平越，擒金大五，連克麻哈、都勻，賜黃馬褂，晉號達桑阿巴圖魯。請假歸葬親，文德既去，賊復熾。八年，回貴州，以糧匱軍潰，都勻復陷。詔原之，免議，署古州鎮。十年，授威寧鎮總兵，督軍剿古州苗。由九甲、五臺山、扁擔山及古州、丹江分路雕剿，年餘，苗渠先後伏誅。十三年，全黔肅清，予雲騎尉世職。光緒元年，加頭品頂帶，擢貴州提督，剿平黎平侗匪。七年，卒，賜恤，貴陽建專祠。

論曰：江忠源諸弟並從治軍，忠義最為傑出，將大用而早沒，時論惜之。周寬世為李續賓所倚，無役不從，及自將亦未著奇績。石清吉、餘際昌、陳大富、林文察、趙德光等，皆久歷行間，以死勤事。張文德佐馮子材守鎮江，功最著，底定黔疆，與有勞焉。


\end{pinyinscope}