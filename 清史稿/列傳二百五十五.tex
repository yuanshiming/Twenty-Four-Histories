\article{列傳二百五十五}

\begin{pinyinscope}
崇綺子葆初等志鈞延茂弟延芝色普徵額王懿榮熙元

宗室寶豐宗室壽富弟壽蕃等宋承庠王鐵珊

崇綺，字文山，阿魯特氏，蒙古正藍旗人，大學士賽尚阿子。以穆后父貴，升隸滿洲鑲黃旗。初為工部主事，坐其父出師無功，褫職。咸豐四年，粵寇謀犯畿輔，充督練旗兵處文案，事寧，敘兵部七品筆帖式。英吉利兵艦窺天津，錄守內城功，擢主事。嗣遷員外郎。同治三年，將軍都興阿以崇綺諳兵事，奏自隨，兵部疏留。是歲成一甲一名進士，立國二百數十年，滿、蒙人試漢文獲授修撰者，止崇綺一人，士論榮之。九年，遷侍講，出典河南鄉試，充日講起居注官。十一年，詔冊其女為皇后，錫三等承恩公。歷遷內閣學士，戶部、吏部侍郎。

光緒二年，充會試副考官，補鑲黃旗漢軍副都統。會河南旱，大吏匿不報，為言官所劾。上命偕侍郎邵亨豫按問，廉得實，巡撫李慶翔以下皆獲罪。四年，吉林駐防侍衛倭興額被盜誣控，詔與侍郎馮譽驥往讞，尋命崇綺署將軍專治之。倭興額控如故，事下侍郎志和覈覆，得誣告狀，崇綺自劾，被宥。五年，出為熱河都統。御史孔憲疏稱其忠直，宜留輔，不許。七年，調盛京將軍。

九年，謝病歸。旋授戶部尚書，再調戶部，復乞休。初，穆宗崩，孝哲皇后以身殉，崇綺不自安，故再引疾。二十六年，立溥俊為「大阿哥」，嗣穆宗。乃起崇綺於家，俾署翰林院掌院學士，傅溥俊。於是崇綺再出，與徐桐比而言廢立，甚得太后寵，恩眷與桐埒。義和團起，朝貴崇奉者十之七八，而崇綺亦信仰之。事敗，隨榮祿走保定，居蓮池書院，自縊死。榮祿以聞，賜奠醊，入祀昭忠祠，謚文節。

崇綺妻，瓜爾佳氏，先於京師陷時，預掘深坑，率子散秩大臣葆初及孫員外郎廉定，筆帖式廉容、廉密，監生廉宏，分別男女入坑生瘞，闔門死難，各獎恤有差。二十七年，命以曾孫法亮嗣廉定，襲爵。

志鈞，亦三等承恩公，滿洲鑲黃旗人。充散秩大臣。聞警，設醴祭先，率妻子皆衣冠對縊於中堂。恤如例，謚貞愍。

延茂，杜氏，內務府漢軍正白旗人。同治二年進士，銓禮部主事。光緒八年，歷遷至鴻臚寺少卿。上言八旗官學廢弛，宜變通章程。再遷內閣侍讀學士。

中法構釁，疏言：「我國士夫多懵外勢，請自今慎選使才，令其考察彼國政治利弊，圖其山川夷險，隨時奏聞。」又言：「名將必知地利而後可行師，廟堂必知地利而後可馭將。今宜北起盛京，南逾嶺廣，合臺、瓊為一氣。復自滇、粵邊外訖越南全境，分繪兩圖，更令諸疆臣各繪所轄地圖，上測緯度，下準方斜，俾知相距里數，為軍事之用。」上韙其議。

十三年，除奉天府府丞。越四年，入為大理寺少卿。二十四年，由駐藏辦事大臣擢吉林將軍，以倉廩災，上章自劾。明年，徵還，再授黑龍江將軍，未行而拳禍作。聯軍入都，偕弟延芝守安定門，城陷，闔室自焚死。贈太子少保，謚忠恪。妻並諸娣姒女子子皆獲旌。

色普徵額，舒穆魯氏，滿洲正白旗人。咸豐十年，賊竄畿疆，以健銳營前鋒校，從大學士瑞麟往討，裹創力戰。旋從僧格林沁剿捻，斬馘甚眾。同治初，又從都統穆騰阿軍畿南。光緒三年，遷參領。八年，軍政課最，授鑲紅旗漢軍副都統，充神機營專操大臣。二十四年，徙駐南苑。二十六年，擢寧夏將軍，未行，拳亂起，命守正陽門，晝夜徼循不少休。聯軍攻城，中砲死。贈太子少保，謚壯恪，予騎都尉兼雲騎尉世職。

王懿榮，字正孺，山東福山人。祖兆琛，山西巡撫。父祖源，四川成綿龍茂道。懿榮少劬學，不屑治經生藝，以議敘銓戶部主事。光緒六年成進士，選庶吉士，授編修，益詳練經世之務，數上書言事。十二年，父憂，解職。服闋，出典河南鄉試。二十年，大考一等，遷侍讀。明年，入直南書房，署國子監祭酒。會中東戰事起，日軍據威海，分陷榮城，登州大震，懿榮請歸練鄉團。和議成，還都，特旨補祭酒。越二年，遭母憂，終喪，起故官。蓋至是三為祭酒矣，前後凡七年，諸生翕服。

二十六年，聯軍入寇，與侍郎李端遇同拜命充團練大臣。懿榮面陳：「拳民不可恃，當聯商民備守御。」然事已不可為。七月，聯軍攻東便門，猶率勇拒之。俄眾潰不復成軍，乃歸語家人曰：「吾義不可茍生！」家人環跽泣勸，厲斥之。仰藥未即死，題絕命詞壁上曰：「主憂臣辱，主辱臣死。於止知其所止，此為近之。」擲筆赴井死。先是懿榮命浚井，或問之，笑曰：「此吾之止水也！」至是果與妻謝氏、寡媳張氏同殉焉。諸生王杜松等醵金瘞之。事聞，贈侍郎，謚文敏。懿榮泛涉書史，嗜金石，翁同龢、潘祖廕並稱其博學。

熙元，直隸總督裕祿子。光緒十五年進士，由編修累遷至祭酒。聯軍入，方家居守制，聞變，偕嫂富察氏、妻費莫氏仰藥以殉。贈太常寺卿，謚文貞。越三年，杜松等以兩祭酒大節昭著，籥請隆報饗，得旨，附祀監署唐韓愈祠。

宗室寶豐，字龢年，隸正藍旗。好讀書，有清尚。光緒十五年進士，選庶吉士，授編修，歷遷至侍講。二十五年，立溥俊為「大阿哥」，命直弘德殿，並賞高賡恩四品京堂，同授大阿哥讀。明年，兩宮西幸，寶豐以隨扈不果，憤甚，誓死職。自題絕命詞曰：「忠孝節廉，本乎天性。見利思義，見危授命。嗚呼寶豐，不失其正。」飲金死。贈太常寺卿。

宗室壽富，字伯茀，隸正藍旗，侍讀寶廷子。泛覽群籍，尤諳周官、禮、太史公書，旁逮外國史，通算術，工古文詩詞。光緒十四年，成進士，選庶吉士。嘗憤國勢不張，八旗人才日衰，箸勸八旗官士文，立知恥會，大旨警頑傲，勵以自強。浙江巡撫廖壽豐疏薦壽富才學堪大用，命赴日本考政治。既還，箸日本風土志四卷獻上，召見，痛陳中國積弊及所宜興宜革者，漏三下始退，上器之。政變作，遂杜門。

壽富性故矜貴，不通刺朝列。及拳亂起，乃上書榮祿，言董福祥軍宜託故令離畿甸，然後解散拳民，謂「董為禍根，拳其枝葉耳」。榮祿不省。妻翁內閣學士聯元既以論拳匪誅，家屬匿其宅，眾以壽富重新學，亦指為袒外，恚甚，或勸之他往，曰：「吾宗親也，寧有去理耶？」城陷，壽富自題絕命詞，並貽書同官曰：「國破家亡，萬無生理。乞赴行在，力為表明。侍已死於此地，雖講西學，未嘗降敵。」遂與弟右翼宗室副管壽蕃及一妹一婢並投繯死。贈侍講學士。

壽富刻苦孤峭。寶廷罷官早，家貧甚，性癖泉石。壽富事父能委曲以適其意旨。著有搏虎集。

宋承庠，字養初，江蘇華亭人。由拔貢考取小京官，銓工部。光緒四年，舉於鄉，遷主事。八年，充總理衙門章京，遷員外郎，轉御史。二十六年，巡視京城，聯軍入，遙望城內火光燭天，自言：「主辱臣死，義無可逃。」疾書一紙遺家人曰：「宗廟宮寢，已付一炬，敵人殘忍，不共戴天。讀聖賢書，惟有捐軀報國而已。我得死所，妻子勿以我為念。」時已仰藥，口不能言，越一日卒。贈四品卿銜。

王鐵珊，字伯唐，安徽英山人。光緒十五年進士，銓兵部主事。居久之，母年老，欲歸省。會拳亂作，知都城必危，遂不去。悉舉貲斧寄母，獨留百金，復分其半助邑館貧不能歸者。其人謂：「盍不偕南？」曰：「時勢至此，不能出力抗敵，已負朝廷；若更引身遠避，何以為人？且在京為大清官，在籍踐大清土，國茍不保，家將焉屬？」其人知其隱蓄死志，強之行，不可。兩宮既西狩，遂伏案作書寄弟，略云：「身非武職，恨不能執干戈衛社稷；官非臺諫，又不獲效忠言維國是。如都城不保，義不偷生。所恨居官以來，未能事母，長負此不孝之罪耳。」書畢，肅衣冠拜，默坐室中。聞內城陷，自縊死。遺書友人治後事，謂：「某非死節，不忍見國事敗壞耳。」事聞，贈員外郎，又追贈道員。廕一子入監讀書，以知縣用。

論曰：國都既陷，主辱臣死，此大義也。崇綺久著清節，終以一死自明。延茂等見危授命，義不茍生。色普徵額等執干戈衛社稷，死猶不瞑，至今皆凜凜有生氣焉。


\end{pinyinscope}