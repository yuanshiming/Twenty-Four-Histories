\article{列傳二十九}

\begin{pinyinscope}
覺羅果科覺羅阿克善敦拜哈寧阿碩詹碩詹孫達色

濟席哈弟費雅思哈噶達渾費揚武愛松古興鼐興鼐兄孫哈爾奇

達素喀爾塔喇喀爾塔喇子赫特赫

覺羅果科，滿洲鑲白旗人，未詳其屬籍。事太宗，授巴牙喇甲喇章京。崇德六年，從伐明，圍錦州，分兵屯杏山河岸。明兵自寧遠至，果科與噶布什賢噶喇依昂邦努山擊破之，逐至連山，斬級三十，得馬三十二。七年，與努山略寧遠，明兵自中後所犯我牧地，擊之潰遁。八年，復與努山至界嶺口詗明兵，與戰，斬裨將一、步騎三百餘。

順治元年，從入關，擊李自成，追至慶都。二年，從英親王阿濟格下陜西，克綏德。自成兄子錦據延安，果科與巴牙喇纛章京希爾根三戰皆捷。自成奔湖廣，師從之，次安陸，迭擊敗之，得舟八十。三年，從肅親王豪格討張獻忠，經漢中，擊叛將賀珍，進次西充，破獻忠，復與希爾根搜剿餘寇。五年，從鄭親王濟爾哈朗下湖南，授巴牙喇甲喇章京。攻湘潭，明總督何騰蛟城守，果科與噶布什賢章京瑚沙破西門入。尋與固山額真佟圖賴率兵趨衡州，擊破明兵，攻拔石橋寨。又擊破明將周進唐、胡一清等，逐一清至全州。師還，授刑部理事官。

十一年，授工部侍郎。敘功，遇恩詔，並以監修壇廟，世職累進二等阿達哈哈番。十七年，擢工部尚書。十八年，卒。追坐修倉糜費，罰鍰，降世職拖沙喇哈番。聖祖親政，其子薩爾布訴枉，復拜他喇布勒哈番。

覺羅阿克善，滿洲正黃旗人，景祖兄索長阿三世孫。事太宗，授甲喇額真。崇德六年，圍錦州，與果科同在行，擊敗明總兵吳三桂及松山、杏山援軍。師還，明兵襲梅勒額真索海軍，阿克善與巴牙喇纛章京伊爾德赴援，擊卻之，又屢擊敗總督洪承疇軍，授半個前程。八年，從鄭親王濟爾哈朗伐明，攻寧遠，分兵攻前屯衛，先登，克其城。

順治元年，從入關。七年，擢正黃旗滿洲梅勒額真，兼工部侍郎。八年，調兵部。敘功，並遇恩詔，進世職一等阿達哈哈番。九年，與固山額真噶達渾征蒙古鄂爾多斯部，殲其眾於賀蘭山。總兵任珍殺其孥，賄兵部寢勿治，事發，阿克善罷侍郎，降世職拜他喇布勒哈番兼拖沙喇哈番。十一年，暫署都察院左都御史。從征湖廣，戰湘潭、常德、龍陽，屢捷。

十三年，從鄭親王世子濟度討鄭成功，師次烏龍江，水險不可渡，又間道趨福州，分兵令牛錄額真褚庫先驅擊成功，署巴牙喇纛章京伊色克圖擊成功舟師，遂至福州。諜言成功舟三百泊烏龍江，阿克善等水陸合擊，逐敵至三江口，斬其將林祖蘭等，俘獲甚眾。十四年，成功兵侵羅源，阿克善督兵赴援，力戰死之，進世職三等阿達哈哈番。

敦拜，富察氏，滿洲正黃旗人，先世居沙濟。父本科理，歸太祖。嘗從鄂佛洛總管達賴討硃舍理部長尤額楞，有功，賜號蘇赫巴圖魯，授牛錄額真。卒，敦拜嗣。天命十一年，從太祖攻寧遠，先驅，敗城兵。師還，敵騎追射，敦拜還擊卻敵，殿而歸。

天聰八年，授世職牛錄章京。崇德五年，擢巴牙喇纛章京。從鄭親王濟爾哈朗圍錦州，城兵出誘戰，敦拜突入敵隊中，斬三人，眾悉遁。明兵自杏山再來犯，皆戰卻之。六年，復圍錦州，明兵自松山攻兩紅旗及蒙古軍，敦拜御敵力戰，斬二百餘級，得雲梯十四。七年，加半個前程。八年，與巴牙喇纛章京阿濟格尼堪率師駐錦州。

順治元年，從入關，擊李自成，逐之至慶都。二年，進世職二等甲喇章京。大將軍豫親王多鐸南征，敦拜將巴牙喇兵從。次陜州，破自成將劉方亮，方亮兵夜襲營，復擊敗之。克潼關，定西安。自成走商州，入湖廣，敦拜與巴牙喇纛章京阿爾津等追斬三百餘級。從豫親王下江南，克揚州，薄明南都。追明福王至蕪湖，與阿爾津、圖賴等截江口，擊破明將黃得功，得明福王以歸。三年，進世職一等。從端重親王博洛自浙江徇福建，與梅勒額真珠瑪喇合軍破敵。五年，從大將軍譚泰討金聲桓，攻九江，破王得仁軍，克之，撫臨江郡縣。

六年，剿畿南土寇，斬其渠，獻、雄、任丘、寶坻諸縣悉定。七年，進世職三等阿思哈尼哈番。尋從睿親王畋於中後所，坐私出獵，降世職一等阿達哈哈番。八年，上親政，復世職。九年，進二等。

十一年，明將李定國犯廣東，命佐將軍珠瑪喇討之，克新會，逐之至橫州江岸，定國引去。師還，晉世職一等精奇尼哈番。以病乞休，加太子太保。十四年，起為盛京總管。十七年，卒，謚襄壯。乾隆初，定封一等男。

富察之族，有哈寧阿、碩詹、濟席哈、費雅斯哈，皆以武功顯。

哈寧阿，滿洲鑲白旗人，世居額宜湖。父阿爾圖山，率其族攻薩齊庫城，殺其部長喀穆蘇尼堪，撫降三百餘人，以歸太祖，授牛錄額真。既，復分其眾別編一牛錄，以命哈寧阿。天聰二年，從貝勒岳託等伐明，略錦州，攻松山、杏山、高橋諸臺堡，戰甚力，授巴牙喇纛章京。三年，從伐明，薄明都，與袁崇煥戰廣渠門外，以功授世職備御。五年，從攻大凌河。八年，從攻大同，哈寧阿先驅，至小西城，樹雲梯以攻，克之，復將二十人出戰，敗敵兵三百。九年，與承政圖爾格入明邊。師還，道平魯衛，明兵躡師後，還擊敗之，逐薄壕，多所斬馘，進二等甲喇章京。

崇德元年，從攻皮島。二年，授議政大臣。三年，從豫親王多鐸如錦州會師，道中後所，祖大壽以輕騎掩我師，甲喇額真翁克及土默特兵先奔，哈寧阿且戰且退，士卒有死者，論罪當死，上貸之，命奪世職，籍家產之半。四年，復以庇牛錄額真阿蘭太失律，論罪當死，上復貸之。六年，從圍錦州，屢敗敵。明總督洪承疇赴援，上督諸軍環松山而營，度明師且遁，遣諸將分地為伏以待。哈寧阿與巴牙喇纛章京鰲拜陣於海濱，夜初更，明師循海走，哈寧阿等起掩擊，明師蹂藉，死者甚眾。尋進攻松山，屢敗敵。八年三月，與巴牙喇纛章京阿爾津伐虎爾哈部，俘男婦二千五百有奇，獲牲畜、貂皮無算。師還，上厚賚之。

順治元年，從入關，擊李自成，戰慶都，再戰真定，自成焚輜重走。二年，復授世職三等甲喇章京。逐賊綏德，徇延安，戰破城兵。南逐自成，戰安陸，得舟八十。復與譚泰合兵下江南，戰江上，奪敵舟。逐敵至富池口，敵據江岸為陣，復擊之敗。三年二月，從順承郡王勒克德渾略湖廣，破明將吳汝義，降甚★。四月，進二等甲喇章京。五月，從肅親王豪格討叛將賀珍，取漢中，逐賊至秦州。珍黨武大定據三寨山，山勢峻不可攻，師圍之。會其將周克德、石國璽皆乞降，克德遣其子導師自僻徑登，國璽為內應，哈寧阿與梅勒額真阿拉善、署巴牙喇纛章京噶達渾將六百人破壘入，賊皆自投崖下，斬殺略盡。進討張獻忠，徇夔州、茂州、資州、遵義，皆下。五年，師還，進一等阿達哈哈番。尋卒。

碩詹，滿洲正紅旗人，世居訥殷。父舒穆祿，歸太祖，授牛錄額真。卒，碩詹嗣，尋兼甲喇額真。天聰五年，與甲喇額真杭什木、沙爾虎達等略明邊，遇邏卒，斬其三，俘其五及邏卒長。八年，授世職牛錄章京。崇德元年，從伐朝鮮，攻江華島，碩詹舟越朝鮮戰艦，繼牛錄額真阿哈尼堪以登，率眾合圍，降其城，加半個前程。三年，兼刑部理事官。從伐明，深入山東，克禹城、平陰。四年，師還，明兵襲我後軍，與巴圖魯尼哈裡等擊卻之，進世職三等甲喇章京。擢戶部參政。五年，師伐明，命碩詹如朝鮮徵糧及水師助戰。從圍錦州，甲喇額真禧福率甲士二十四駐守駱駝山，明兵四百夜劫營，碩詹赴援，斬二百餘級，得馬十六。七年，領本旗梅勒額真。

順治元年，從入關，改侍郎。上將遷都燕京，命碩詹統右翼兵留守盛京。尋復命從豫親王多鐸南征，自河南徇陜西，遂移師定江南。敘功，世職累進一等阿達哈哈番兼拖沙喇哈番。五年，從鄭親王濟爾哈朗征湖南，偕都統佟圖賴等師出湘潭，明兵阻橋立寨，與固山額真伊拜、巴牙喇甲喇章京覺羅果科共擊下之，斬其將陶養用，衡州平。師還，賚白金三百，進世職一等阿思哈尼哈番。

八年，坐戶部給餉不均，降世職一等阿達哈哈番。九年，以老病罷。十年，命復世職。康熙二年，卒，謚明敏。以其孫達色、法色分襲世職，並授二等阿達哈哈番。

達色以參領從征福建，戰屢捷。鄭錦將劉國軒眾萬餘犯海澄，達色赴援，冒槍砲力戰，聞城陷，自經死，加拖沙喇哈番。法色兼襲，復合為一等阿思哈尼哈番兼拖沙喇哈番。子明寶，雍正間從征西藏，有功，進三等精奇尼哈番。乾隆初，改三等子。子德成，降襲三等男。

濟席哈，亦富察氏，滿洲正黃旗人。父本科里，官牛錄額真。濟席哈初亦授牛錄額真。崇德四年，擢巴牙喇纛章京。五年，從伐明，圍錦州。明兵自松山至，邀戰，與甲喇額真布丹、希爾根等擊卻之。尋駐義州護屯田，上誡諸將固守營壘，勿與明兵戰。明兵犯鑲藍旗營，濟席哈越鑲紅旗營助戰，以擅離汛地，奪官，籍其家三之一。旋與梅勒額真席特庫伐索倫部，得其部長博穆博果爾以歸。六年，師還，與宴勞。七年，授正紅旗蒙古梅勒額真。八年，兼戶部參政。

順治元年，從入關，擊李自成，追之至慶都。敘功，授世職拜他喇布勒哈番。二年，從端重親王博洛下浙江，既克杭州，以梅勒額真駐守。明大學士馬士英、總兵方國安據嚴州，屢來犯，濟席哈督兵御之，五戰皆捷。還京，授工部侍郎，加世職拖沙喇哈番。

五年，命率兵駐東昌。尋以鄭彩寇福建，命從將軍陳泰南征，克長樂、連江、同安、平和諸縣，進世職二等阿達哈哈番。七年，調刑部，擢尚書，進世職三等阿思哈尼哈番。九年，授正紅旗蒙古固山額真。十年，解尚書。膠州總兵海時行叛，命與梅勒額真瑚沙討之，未至，時行走宿州降。詔移兵鎮湖南。十一年，召還。

十四年，命率梅勒額真四、巴牙喇甲喇章京八，從大將軍貝子羅託征雲南。十五年，命佐將軍卓布泰，師進次都勻，擊敗明將李定國。會師，克雲南。十七年，以勘從征將士功罪不實，降一等阿思哈尼哈番。十八年，授靖東將軍，討棲霞土寇於七，擊破所據岠嵎山寨，七竄入海。康熙元年，卒。六十年，以其子西安副都統阿祿疏請，追謚勇壯。

費雅思哈，濟席哈弟也。初以巴牙喇壯達事太宗。天聰六年，從伐察哈爾，分兵略大同，至朔州，城兵出戰，費雅思哈與甲喇額真道喇等擊敗之。崇德三年，署巴牙喇纛章京，從貝勒岳託伐明，敗密雲步兵。五年，師圍錦州，明兵自松山、杏山赴援，費雅思哈御戰皆捷。六年，復圍錦州，同甲喇額真哈寧阿擊敵城下，射殪三人，明總督洪承疇步隊自松山至，費雅思哈力戰卻敵。

順治元年，從入關，擊李自成，追敗之慶都，授巴牙喇甲喇章京。從英親王阿濟格西討，二年春，次榆林，自成兵夜襲營，與巴牙喇纛章京車爾布等擊之走，追自成至武昌，屢破其壘；又以舟師邀擊富池口，得舟三十。三年，從肅親王豪格討張獻忠，道西安，分兵徇邠州。其渠胡敬德以千餘人據三水西北山岡，費雅思哈與巴牙喇纛章京噶達渾破其壘，復與固山額真巴哈納擊叛將賀珍於雞頭關。師下四川，屢戰皆捷。正藍旗兵為賊困，與噶達渾趨援，賊走。敘功，授世職拜他喇布勒哈番兼拖沙喇哈番。

六年，從英親王討叛將姜瓖，掘塹圍城，瓖兵步騎萬餘來犯，費雅思哈先眾迎戰，瓖兵不得入城。瓖兵分踞左衛，陷汾州，窺太原，費雅思哈率巴牙喇兵伺擊，會師圍大同，瓖黨斬以降，進世職一等阿達哈哈番。

十三年，擢巴牙喇纛章京。尋命率兵駐防湖南。明將孫可望據辰州，費雅思哈與固山額真卓羅、梅勒額真泰什哈等，自澧州、常德進徵，可望棄城遁，縱火焚舟，阻我師。費雅思哈取其未焚者以濟師，躡擊至瀘溪，殲敵甚眾。十八年，從將軍愛星阿入緬甸，得明桂王以歸。師還，進世職三等阿思哈尼哈番。康熙十一年，卒，謚僖恪。子素丹，自有傳。

噶達渾，納喇氏，滿洲正紅旗人，世居哈達。其先有約蘭者，當太祖時，率其子懋巴里等來歸。天聰二年，噶達渾以巴牙喇甲喇章京從太宗伐多羅特部，有功。八年，從伐明，略山西，克應州。崇德五年，從伐明，略中後所。睿親王多爾袞等率師圍錦州，令領纛先進，敗杏山騎兵，設伏松山，斬十餘級，明兵營嶺上，擊破之；又從噶布什賢噶喇依昂邦勞薩追擊至北岡。七年，從豫親王多鐸攻寧遠，明兵躡我後，噶達渾先眾還擊，明兵潰走。師還，有巴牙喇兵達哈塔者，被創，僕，掖以歸。

順治元年，擢巴牙喇纛章京。從入關，擊李自成，授世職拜他喇布勒哈番。二年，從英親王阿濟格擊自成至九宮山，三敗之。三年，從肅親王豪格下四川，次西安，分兵討叛將賀珍，徇邠州，其黨胡敬德屯三水，噶達渾與梅勒額真和託直入，破其壘。高汝礪、武大定等屯三寨山，復與巴牙喇纛章京蘇拜、哈寧阿，梅勒額真阿拉善擊敗之，督步卒搜剿巖谷。大定等據山巔，其徒左右迎戰，噶達渾與巴牙喇纛章京阿爾津奮戰，挫其鋒。大定等兵攻正藍旗營，哈寧阿陷圍中，噶達渾與阿爾津、蘇拜疾馳赴援，圍乃解。擢戶部侍郎，五年，調吏部，進世職三等阿達哈哈番。

英親王阿濟格討叛將姜瓖，噶達渾與阿拉善濟師，七戰皆捷。克代州，進復渾源。六年，兼本旗蒙古固山額真。七年，世祖親政，擢戶部尚書，進世職二等。改都察院左都御史，尋還為尚書。率師征鄂爾多斯部，獲部長多爾濟，殲其眾於賀蘭山，進世職三等阿思哈尼哈番。調滿洲固山額真、兵部尚書。十年，進世職二等。世職呂忠行賕事發，部議引赦例貸其罪，坐降世職一等阿達哈哈番。

大將軍鄭親王世子濟度討鄭成功，命噶達渾佐之，敕濟度調遣官兵，毋令噶達渾離左右。克海澄，水陸並進，復福州，遂下泉州，攻惠安海港衛套及閩安鎮，大捷。十四年，師還。卒，贈太字太保，謚敏壯。同族有費揚武、愛松古、興鼐。

費揚武，滿洲正藍旗人。初自巴牙喇壯達累遷甲喇額真。崇德七年，從饒餘貝勒阿巴泰伐明，入塞，擊敗明總兵馬科。越明都，略山東，次膠州，明兵千餘屯城外，費揚武力戰破之；攻濱州，以雲梯先登。出塞，明總督範志完、總兵吳三桂等分道要我師，費揚武先後與戰皆勝，護所俘獲還。

順治初，從入關，擊李自成，敗其騎兵。尋署巴牙喇纛章京。從豫親王多鐸西討自成，次潼關，破自成將劉宗敏。二年，從定江南，攻揚州，得舟二百餘。攻明南都，敗其步兵。逐明福王至蕪湖，與明總兵黃得功戰，得舟三十有一。旋從端重親王博洛下浙江，破明馬士英軍於杭州，生致明總兵一，分兵定海寧、平湖土寇；又與明總兵王之仁戰，得舟十有六：授議政大臣，予世職甲喇章京，加半個前程。四年，從軍福建。卒。

愛松古，滿洲鑲白旗人。太祖時，自葉赫來歸，屢從征伐。崇德元年，命與察漢喇嘛等赴明邊殺虎口互市。復遣往科爾沁徵兵。三年，初設理籓院，授副理事官。尋自歸化城導厄魯特部長墨爾根戴青來歸。再坐事鞭責。

順治元年，授牛錄額真。從固山額真葉臣徇山西。時李自成西走，其將陳永福據太原，發砲攻城圮，永福突圍走，愛松古以蒙古兵戰，多斬馘，得馬千餘。又逐自成將馬驥至河濱，得舟十五。二年，從圍延安，城兵出戰，擊卻之，以八騎躡自成，獲其孥。

三年，從豫親王多鐸討蘇尼特部長騰機思，將蒙古兵三百先驅扼隘，師繼進，騰機思遁走，從侍郎尼堪、梅勒額真明安達里乘夜追擊，得其輜重；斬臺吉茂海，遂渡圖喇河，土謝圖汗以二萬人拒戰，從鎮國將軍瓦克達等敗其騎兵。敘功，授世職拖沙喇哈番。

五年，命率蒙古兵六百駐太原，擊斬涇陽寇李陽，敗交城寇王豪明。時叛將姜瓖據大同，其黨劉遷以萬餘人犯代州，愛松古馳往守御。遷眾傅雲梯乘城，鉤致其梯九，斬級三百；遷眾穴城，城上發矢石，遷眾多殪，乃走繁峙。六年，復來襲，有為應者，引入郛，愛松古嬰城守十餘日，端重親王博洛師至，擊斬其渠郭芳，遷遁去。乃還駐太原，瓖黨十餘萬來犯，愛松古與巡撫祝世昌謀遣兵赴清源徐溝防禦，不使逼城下。端重親王師自晉陽至，破賊。累擢鑲白旗蒙古梅勒額真，世職累進二等阿達哈哈番。九年，從敬謹親王尼堪南征，王沒於陣，愛松古不及救，降世職拜他喇布勒哈番兼拖沙喇哈番。十六年，致仕。康熙十四年，卒。

子訥青，以三等侍衛從討鄭成功，至廈門，卒於軍。

興鼐，滿洲鑲白旗人。父素巴海，自哈達率二百人來歸，太祖編牛錄，授其長子莽果，興鼐其第三子也。事太宗，天聰八年，授世職牛錄章京。崇德元年，從英親王阿濟格伐明，佐固山額真達爾罕攻順義，先登，加半個前程。三年，授工部理事官。考滿，進世職三等甲喇章京。順治元年，從入關，西討李自成。自成之徒自延安出犯，截擊，大破之。逐自成至武昌，躡之至富池口，列陣河岸，與巴牙喇纛章京哈寧阿、甲喇額真希爾根擊之潰。移軍江南，與巴牙喇甲喇額真布克沙敗明將黃蜚於池州，斬級二百，得舟十二。三年，從討蘇尼特部長騰機思，戰敗土謝圖汗、碩類汗二部兵。擢工部侍郎，累進世職二等阿思哈尼哈番。十五年，以勘羅源戰敗將士有所徇，奪官，削世職。十八年，聖祖即位，復授一等阿達哈哈番兼拖沙喇哈番。康熙三年，卒。

哈爾奇，莽果孫也。順治十六年，以巴牙喇壯達從軍。鄭成功內犯，自荊州援江寧，破成功將楊文英。署巴牙喇甲喇章京。討耿精忠，迭戰敗其將楊益茂於九江、邵聯登於建昌，又敗吳三桂將夏國相於萍鄉、謝勝先於瀏陽、吳國貴於武岡。敘功，授拖沙喇哈番。卒。

達素，章佳氏，滿洲鑲黃旗人，先世居費雅朗阿。天聰五年，以巴牙喇壯達從伐明，圍大凌河。明兵來援，與巴牙喇壯達鰲拜同擊卻之。略明邊，斬敵騎。師還，擢巴牙喇甲喇額真。

崇德五年，從圍錦州，敗杏山明兵。六年，復圍錦州，明兵數十人據塔山，列火器拒守。達素率六騎馳而上，盡斬之；復率兵邀擊，明兵走海岸，溺死者無算。七年，從徇寧遠，敗明騎兵。八年，從巴牙喇纛章京阿爾津等伐虎爾哈部，克博和理城，又招降能吉爾、大噶爾達蘇諸屯。

順治元年，從入關，擊李自成。從固山額真巴哈納等徇山西，克絳州，逐賊至黃河。賊以舟濟，達素督兵射之，賊多墮水死。二年，從英親王阿濟格下湖廣，討自成，克安陸、武昌，逐之至富池口，賊營對岸，達素先諸將沖擊，多所俘獲。三年，從肅親王豪格討張獻忠，道漢中，擊破賀珍，下四川，屢戰皆捷。積戰功，授世職拜他喇布勒哈番兼拖沙喇哈番。

六年，從英親王阿濟格討姜瓖，戰於右衛，賊大至，達素奮前搏擊，飛矢及其喉，手足皆創，墮馬。軍校欲負以退，叱曰：「死則死耳，何避為？」裹創督兵復戰，瓖兵敗卻。世職累進一等阿達哈哈番。

九年，從敬謹親王尼堪征湖南，次衡州。貝勒屯齊令別將兵詗敵寶慶，遇敵，擊敗之，進攻全州，破寨五，斬所置文武吏九及其徒四千餘，復興安、灌陽，復斬定國將倪兆龍。敬謹親王沒於陣，將佐俱坐罪，達素以別將兵克敵，得免議。十一年，擢巴牙喇纛章京。十三年，擢內大臣。十六年，鄭成功內犯江寧，授達素安南將軍，同固山額真索渾、巴牙喇纛章京賴塔等率師赴援，至則成功已敗走，移師赴福建。十八年，召還。康熙八年，鰲拜敗，達素為所引用，坐罷官。尋復世職。卒。同族有喀爾塔喇。

喀爾塔喇，滿洲鑲白旗人，先世亦居費雅朗阿。父圖爾坤詹，當太祖時，率五子及所部百餘戶來歸，授牛錄額真。卒，喀爾塔喇嗣，事太宗。崇德三年，以巴牙喇甲喇章京從豫親王多鐸伐明，略寧遠，將入邊，破明兵；及還，又連敗之。六年，從圍錦州，城兵出犯鑲黃旗分守壕塹，坐退避，罪當死，上命罰鍰以贖。

順治元年，從入關，擊李自成，將本旗敗其騎兵，逐之至慶都，盡殲其後隊。旋從固山額真巴哈納等徇懷慶，入山西境，破賊黃河渡口，逐之至榆林。二年，自成走湖廣，移師從之。與巴牙喇甲喇章京鰲拜攻克安陸，督兵進剿，毀其壘，得舟六十餘。

五年，從大將軍譚泰討金聲桓，師次童子渡。聲桓兵據水而陣，方舟為梁，喀爾塔喇奪以渡師，分兵趨饒州。聲桓遣別將以三千人迎戰，喀爾塔喇與甲喇額真巴朗等擊敗之，克饒州。進次南昌，營甫定，葲桓兵出戰，奮戰，挫其鋒。師合圍，喀爾塔喇屯江岸，聲桓兵以舟運糧入城，喀爾塔喇邀擊，得舟八，又縱火焚舟七百餘，師次城北。喀爾塔喇與甲喇額真艮泰分兵攻城南，六年春，克南昌。

九年，擢巴牙喇纛章京。從敬謹親王尼堪征湖南衡州，乘勝疾進，遇伏，力戰，與王同沒於陣。喀爾塔喇積戰功，世職累進一等哈達哈哈番，恤進三等阿思哈尼哈番，謚忠壯。

子赫特赫，襲。十六年，以甲喇額真從討鄭成功，攻廈門，戰死，予世職拜他喇布勒哈番。

論曰：滿洲諸大家多以地為氏，往往氏同而所自出異。戰績既著，門材遂張。濟席哈、達素嘗專將，雖所當非大敵，或未與敵遇，要其才望必有足以勝此任者。果科等皆以裨佐樹績行間，勛閥所存，亦不得而略焉。


\end{pinyinscope}