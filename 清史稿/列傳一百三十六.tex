\article{列傳一百三十六}

\begin{pinyinscope}
王文雄硃射鬥子樹穆克登布富成穆維

施縉李紹祖宋延清袁國璜何元卿諸神保達三泰

德齡保興凝德多爾濟扎布王凱王懋賞

惠倫安祿佛住西津泰豐伸布阿爾薩朗烏什哈達和興額

王文雄，字叔師，貴州玉屏人。由行伍從征緬甸、金川，擢至游擊，洊升直隸通州協副將。嘉慶元年，調剿襄陽教匪，從慶成戰劉家集、梁家岡、張家垱，賜號法佛禮巴圖魯。秋，賊圍鍾祥，進擊破之，擢南陽鎮總兵。冬，賊分竄河南，命率兵二千回境防禦。二年春，敗賊禹山，又敗之鄭家河；追剿至裕州四里店，值他軍與賊戰，夾擊敗之。夏，息縣奸民張雲路倡亂，馳剿即平。秋，仍赴襄陽。時姚之富等逼南漳，文雄駐軍五盤山，扼其沖，擊賊於白虎頭、峽口。聞賊竄陸坪，分兵擊之，追至羊角山，斬其渠。賊乃以數百人綴官軍，潛趨南漳城，文雄伏兵百步梯，火之，賊多墜崖死，遂赴陜西、河南界禦賊，且防興安江岸。

三年春，高均德自寧羌渡漢，齊王氏、姚之富乘官軍往剿，偕李全自西鄉、洋縣分道踵渡，掠郿縣、盩厔，西安戒嚴。文雄馳援，敗賊焦家鎮，追至屹子村，猝遇賊萬餘。文雄兵不滿二千，張兩翼待。賊亦分左右來犯，為火器擊退；復分四路至，又敗之，遂悉馬步圍官軍數重，文雄為圓陣外向，賊以千餘騎猛撲，令藤牌兵大呼躍出，賊馬驚，返奔，追殺數千人，斃其黨王士奇。自是賊不敢北犯，省城獲安。詔以文雄當數倍之賊，五戰，所殺過當，深嘉之，立擢固原提督。追敗賊於尹家沖，其分竄翔峪、澧峪者盡殲焉。夏，敗高均德於盩厔，又敗阮正通於南鄭。秋，張漢潮由南鄭東南竄，文雄冒雨疾馳兩晝夜，追及於廉水戺，賊踞山，以砲仰擊之，乃分馬步隊潛來鈔截，三路迎擊，斃賊千餘。正通竄西鄉西流河，而設伏於銅廠山梁，文雄分兵破其伏，自攻中堅，擒張金等。

四年，命與恆瑞分領總督宜綿所部兵，專剿陜境竄匪。秋，敗茍文明於倒水洞，連敗冉天元於沙田壩、景山坪、皮貨鋪，川賊龍紹周竄池壩，欲應天元，扼之貫子山。別賊冒齊家營者來犯，悉殲之。黃號伍義蘭、藍號曾六兒踞老鷹崖，分兵進擊，擒其黨李智花等，餘賊遁入川。冬，樊人傑、唐大信竄西鄉。文雄積勞嘔血，力疾督戰，溫詔慰勞。尋，黃號諸賊復自川入陜，令游擊梁煥擊之，遇伏幾殆，馳救，解其圍。疾復作，而賊之匿老林者，潛出犯南鄭、沔縣、略陽，欲渡嘉陵江，詔斥疏防，當治罪，以病原之。

五年夏，敗楊開甲於土門關。唐大信踞西鄉節草壩、大祥壩，夜襲克之。龍紹周與大信合，敗之魏家寨，又連敗之黑山萬曲灣、火石埡、山王廟，賊遁入川。未幾，高天德、馬學禮及戴家營賊竄西鄉堰口，窺縣城，迎擊敗之。偵賊眾潛屯法寶山，夜偕副將鮑貴等分三路進，賊擲石以拒，文雄督眾仰攻，突有騎賊從溝中出，截其後，山上賊出間道撲鮑貴隊，急趨救，賊乘勢悉眾下山，鏖戰至午，圍益急，文雄被創十餘，猶力鬥，左臂斷，墜馬，伏地北向呼曰：「不能仰報君恩矣！」遂卒。仁宗震悼，封三等子爵，祀昭忠祠，謚壯節，諭慰其母，賜銀千兩。逾年，獲戕文雄之賊馬應祥，命傳首就其家致祭。子開雲，襲子爵，官至山東鹽運使。

硃射鬥，字文光，貴州貴築人。幼讀書。入伍，從征緬甸、金川，功多，累擢至都司。果毅善戰，為將軍阿桂所激賞，洊升貴州平遠協副將。乾隆五十年，擢湖南鎮筸鎮總兵，調雲南普洱鎮，民、苗雜處，綏撫得宜，邊氓翕服。從征廓爾喀，歷福建福寧鎮、四川川北鎮。苗疆事起，率本鎮兵赴剿，迭克險隘。平隴之戰，潛師襲後山貫魚坡，賊乃潰。偕額勒登保攻石隆寨，伏溝下驀入，斷其要路，賊來爭，奮擊盡殲，遂斬賊魁石柳鄧，賜號幹勇巴圖魯。

嘉慶二年春，凱撤回川北，王三槐踞金瓘寺，合攻克之，連破王家寨、茨茹梁、富成寨，要擊於黃家山，三槐中槍，墜馬跳免。合攻重石子、香爐坪賊巢，擊秋波梁竄匪，殲之。偕總兵百祥攻羅其清、冉文儔於方山坪，敗走巴州。射鬥駐保寧，詔以本鎮轄地，責嚴守。三槐撲天華山營，力戰卻之。又合徐天德分撲風門鋪、角山、茶店，馳擊，賊遁走。三年，其清竄儀隴雙路場，偕穆克登布追剿，斬七百餘級。其清等踞大鵬寨，諸軍合攻，射鬥與恆瑞當其北，賊冒雨突營，出其後夾擊，賊竄伏深溝，悉擒之。及賊由青觀山逸出，追至方山坪，奮擊大潰，其清旋就擒。

四年春，從德楞泰破賊麻壩寨，獲文儔。既而蕭占國、張長庚竄營山，額勒登保迎擊黃土坪，令射鬥扼其西，占國、長庚就殲。夏，包正洪潛匿鄰水，連敗之唐家坪、趙家場，追至開縣九龍山，痛殲之；窮追及毛坪，賊踞山，以火槍仰擊，斃正洪，予騎都尉世職。秋，破卜三聘於八石坪，又截擊高天德、馬學禮，擒其黨潘受榮。

五年春，張世龍竄南江，迭敗之竹壩、草廟。會額勒登保、德楞泰先後赴陜，冉天元糾群賊乘虛入川。總督魁倫初任軍事，諸將中惟射鬥忠勇可恃，所部兵僅二千，至達州，賊已渡嘉陵江，乃自順慶渡河，迎擊於西充文井場，殲賊後隊；乘勝至蓬溪高院場，賊踞山下撲，眾數倍官軍，遂被圍。魁倫初約自率兵繼進而不至，射鬥力戰，隊伍沖斷，手刃十餘人，遇坎墜馬，歿於陣。仁宗悼惜，晉二等輕車都尉世職，依提督例賜恤，謚勇烈，入祀昭忠祠。後獲賊李自剛戕射鬥者，詔磔之，設射鬥靈致祭，復傳首祭墓。

射鬥從軍三十四年，受高宗知，仁宗尤以宿將重之。額勒登保入川數大捷，皆倚射鬥及楊遇春如左右手，賊畏之，號曰「硃虎」。在軍得士心，尤恤難民，前後拯濟不下萬人。歿後兵民胥流涕。賊既退，收遺骸，遺左足，川民於戰處得之，瘞於潼川鳳皇山仙人掌，建祠以祀。

子樹，襲世職，授戶部主事。道光中，累官漕運總督，休致歸。咸豐中，命治本籍團練捐輸事宜。同治初，卒。

穆克登布，鈕祜祿氏，滿洲正紅旗人，將軍成德子。乾隆中，成德駐西藏，入覲，高宗詢知穆克登布曾從征金川，授藍翎侍衛。累擢直隸提標游擊。嘉慶元年，從剿湖北教匪，以功賞花翎。遷山東參將，遂轉戰川、陜。四年春，從惠齡克麻壩寨，加總兵銜，擢貴州清江協副將。從額勒登保殲閬中賊蕭占國、張長庚，乘勝進剿冷天祿於岳池。令穆克登布先據人頭堰，與楊遇春夾擊，大破賊眾，殲天祿，賜號濟特庫勒特依巴圖魯。於是額勒登保軍威大振，遂任經略，穆克登布與楊遇春為左右翼長，常為軍鋒。冬，與七十五夾擊樊人傑於通江，敗之，擢山西太原鎮總兵。

時川賊徐天德、王登廷、冉天元合撓官軍，阻餉道。額勒登保以賊皆勁悍，集師合擊於蒼溪貓兒埡，議與穆克登布、楊遇春分三路進攻。穆克登布恃勇，先期往，為賊所乘，腹背受敵，傷亡副將以下二十四人、士卒數百。及遇春至，據險與賊相持，經略中軍亦被攻，血戰竟夜，黎明賊始卻，登廷旋就擒。偕遇春追天元至開縣，與德楞泰會師夾擊，賊勢乃蹙。

五年，從經略入陜。夏，與楊遇春合擊伍金柱於手扳崖、銅錢窖，追殲楊開甲於茅坪。秋，要擊張天倫於兩當剪子巖，追殺數十里。賊折奔階州，遇於佛堂寺，擊敗之，斬其渠曾印。六年春，冉學勝將入陜，雪夜率勁騎沖之，賊潰，又敗伍懷志於五郎江口，擢乾清門侍衛。夏，伍懷志糾黨由漢北東竄，分兵晝夜窮追，及之於秦嶺，擒懷志，餘黨盡殲，予雲騎尉世職。七年，調湖南永州鎮，擢甘肅提督。馳剿川東、湖北竄匪，破王國賢於平利，追入川，迭敗賊於青岡坪、太平坡，擒景英。是年，軍事將蕆，錄諸將功，擢御前侍衛，晉騎都尉世職。

八年春，搜捕餘匪，由巴峪關深入，擒宋應伏，又擒姚馨佐等於南江。應伏最悍，馨佐乃之富子，皆賊之著名者。應伏黨尚存馮天保、餘佐斌、熊老八，並百戰猾賊。熊老八年二十餘，死黨百餘，皆壯悍矯捷，所用矛長數丈，出沒老林，傷將士甚眾。至是，誘官軍入林，設伏狙伺。穆克登布卞急輕敵，勁卒又為他將分調，倉猝中矛，歿於陣，加予輕車都尉世職，並為二等男爵，謚剛烈。嚴詔捕熊老八，期必獲。武弁陳弼賄降俘取賊尸，偽冒以獻，立擢弼參將，傳首祭穆克登布墓。逾年，羅思舉始捕得老八，磔之，軍中不敢上聞。

子頤齡，襲爵，二等侍衛，孝全成皇后之父也。道光十四年，冊立皇后禮成，追封一等承恩侯，抬入鑲黃旗，謚榮僖，以孫瑚圖哩兼襲兩爵。三十年，文宗即位，晉封三等承恩公，以長子文壽襲，次子文瑞襲男爵。

富成，石莫勒氏，滿洲鑲黃旗人。起健銳營前鋒，從征烏什、大小金川，積勞至參領，歷火器營營總。出為廣西、直隸副將，擢山西太原鎮總兵。坐失察盜馬賊入邊，降京營游擊。復擢山東兗州鎮總兵。嘉慶元年，教匪起，率本鎮兵赴河南協剿。先清鄧州賊巢，進剿呂堰驛、隨州紅土山，黃玉書就擒，敘功，以提督升用。又連敗賊於鍾祥鄧家岡、香花園、南線畈。命兼領直隸、吉林新調兵。

二年，進攻梁家集，總統惠齡與賊戰槐樹岡，富成聞砲聲，馳往夾擊，大敗之。偕慶成合擊劉起榮，又敗賊於溫峽口。襄匪由河南竄入陜境，總督宜綿疏調富成赴西安，率甘肅兵二千、回兵二千助剿。夏，分兵五路圍賊於大涼山下，殲賊千餘，擒其渠李天德等，又連敗賊於雙河口、青莊坪、放牛坡、大石川，擢江南提督。赴漢中寧羌，扼川賊入竄之路，循漢南而西，與明亮夾攻，賊距江近，佯引兵入山，圖潛渡，富成繞出賊後兜擊之，斬獲甚眾，被獎賚。

三年春，赴達州擊退犯城賊，通新寧運道，又連敗賊於竇山關、木竹坪、白山寺，擢成都將軍。命剿徐天德，屢詔責戰甚急。冬，戰清涼寺，殲賊數百。四年，張映祥竄廣元、寧羌，擊之毛家山，又與恆瑞夾擊於略陽、階州。經略勒保疏言其兵力不足，未能制賊，褫職逮問。會富成連敗賊於黃家坪、大水溝、黨家坪、蔣家坪，詔免治罪，以披甲留營效力，駐鎮安防剿。五年夏，總督長麟追剿冉學勝、伍金柱等，而高天德、馬學禮亦來犯，富成馳援徽縣。賊襲長麟營，官軍敗績於架子山，富成力戰被重創，遂歿於陣。上初以剿張映祥久無功，故加重譴，至是惜之，命入祀昭忠祠，予雲騎尉世職，子三等侍衛普亮襲。

時軍事久不定，兵多，或事剽掠，鄉勇尤甚，人目為「紅蓮教」。富成與總兵穆維馭下較嚴，為時所稱云。

維，直隸清苑人。隸督標。乾隆中，山東王倫倡亂，以陣斬賊渠楊壘功，擢千總。賊聞京兵南下，掠糧艘造浮橋，圖西竄，維直搏獲賊砲二，焚其橋，賜號奮勇巴圖魯。累擢膠州協副將。嘉慶元年，偕富成赴襄陽。恆瑞攻劉家集，維率騎兵橫貫賊營，大軍躡其後，獲大捷。師次滾河，賊屯對岸董家岡、梁家坳，維偕王文雄選精兵夜潛渡，破賊營。二年，擢登州鎮總兵。冬，高均德、王廷詔分擾班鳩關，窺渡漢江，偕副都統六十七連敗之雙河塘、土門埡，被優獎。三年春，赴四川，從勒保敗王三槐、徐天德於石壩山，偕富成要賊竹峪關、洪口諸隘，又敗冉文儔於黑馬山。夏，賊出李家山西逸，要之大完山，以砲俯擊，賊退，他將乘勢追擊。維直搗李華寺，破賊巢，勞甚致疾，卒於軍，詔視陣亡例賜恤。

施縉，陜西定邊人。由行伍從征緬甸，累擢雲貴督標都司。苗疆事起，應調隨征，屢有功，賜號毅勇巴圖魯。累擢湖南參將。嘉慶二年，從總督勒保剿貴州仲苗。三月，連克關嶺、巴隴諸要隘，進逼永寧，克下山塘賊寨，解新城圍。五月，與總兵張玉龍分兩翼，進克望城坡、碧峰山賊寨，攻羊腸山，追賊至新店，擒其渠梁阿站等，擢副將。六月，從勒保攻克水煙坪，偕按察使常明設伏八角洞坡，進攻阿捧，毀寨十一。大軍進卡子河，縉分克納賴坡、雞灣寨，攻普坪，渡河解南籠圍；進攻九頭山，擒賊渠陸寶貴，焚其巢，克馬鞭田山寨。七月，破韋七綹須於普磨，擒其孥，圍阿召山梁李景寨，設伏破援賊，擢臨元鎮總兵。偕常明攻安有大寨，率勇士攀藤上，克之，擒賊渠賀阿豆、吳阿降。九月，從勒保克洞灑賊巢，擒首逆韋七綹須。十一月，搜剿上下羅障，直達關嶺，前後克寨二十。調貴州安義鎮。十二月，偕總兵七格等搜剿各路，乘勝擊壩鬱、邅峒諸寨。自捧鮓至黃草壩，賊皆凈盡。松林、紅巖、石門坎、香爐箐諸苗，尚負固抗拒，要擊破之，焚寨十九，特詔嘉獎，予優敘。三年，復從總督鄂輝進剿兩薛巖、師趙屯諸苗，克寨五十，苗境遂平。

五年春，四川教匪復熾，起用勒保，會貴州巡撫常明薦縉率貴州兵往協剿，仁宗知縉剿仲苗奮勇冠軍，為勒保舊部，兵將相習，命所領自為一軍；又慮地利賊情未悉，聽德楞泰節制。三月，至潼川，連破賊於大雙墩、潼河岸。四月，高天德、馬學禮由甘肅竄農安，從勒保迎擊盤龍驛、漩河口，敗之，偕阿哈保迎擊於黃連埡。白號、藍號眾賊竄合江口，奪渡嘉陵江，偕阿哈保分四路進擊，大敗之。詔以嘉陵江西肅清，貴州兵新到屢捷，特予褒敘。時高、馬二賊欲與藍、白諸號合屯竹子山，勒保以龍安西北兩面俱通番地，議分三路兜剿，自率一軍出東北，一軍出西北，而以縉軍由南進。甫抵山南，賊乘高下壓，縉揮軍迎擊，奮力急戰；賊來益眾，猝受矛傷，殞於陣。縉最為勒保所倚，至川以不習地勢致敗，優詔依提督例賜恤，稱為驍將，予騎都尉兼雲騎尉世職。子登科，襲騎都尉；占科，襲雲騎尉。

李紹祖，順天大興人。以武進士授三等侍衛。出為山東武定營游擊，累遷臨清協副將。嘉慶元年，赴襄陽，數擊賊有功，賞花翎。二年，從恆瑞赴四川，迭敗賊於田家壩、大寧山梁、金子梁。三年，擢甘肅巴里坤總兵。秋，合攻打石坡、插旗山、古戰坪，皆捷。冬，從惠齡克馬鞍山賊巢。四年夏，從德楞泰擊賊於王家壩、川埡子。秋，偕七十五破樊人傑於開縣，又敗之臨江市。五年春，冉天元等渡嘉陵江，總督魁倫調七十五往援，會其病，以兵付紹祖，率赴川西，進擊鹽亭、南部。德楞泰擊賊於江油白家壩，檄紹祖馳赴，賊踞箐林口，宵犯紹祖營，擊卻之。賊諜詭稱難民，詣營獻計，誘官軍往，德楞泰知其詐，率紹祖掩擊之，大捷，追敗之於包家溝，進戰火石埡。以功被優敘。詔以川西略定，命紹祖率貴州兵赴陜，額勒登保疏請仍留川，遂從德楞泰擊張子聰於中江黃鹿山、硃家坪，擒斬甚眾。調四川松潘鎮，旋調廣東高廉鎮，仍留軍。夏，敗張子聰、庹向瑤於達州土主河，又擊劉朝選於七孔溪山，大破之。追餘匪至大竹，遇茍文明屢夜來撲營，擊卻之。八月，徐萬富竄房縣，追敗之兩河口。賊竄木瓜鋪，偪近遠安縣城，紹祖扼之牛鹿坡。賊分二隊，一犯縣城，一薄紹祖營。紹祖力拒，賊佯敗走，匹馬追之，遇伏被害。依提督例賜恤，謚果壯，予騎都尉兼雲騎尉世職，子霖襲。

宋延清，山東招遠人。乾隆四十六年武進士，授藍翎侍衛。出為貴州都司，遷游擊。從征苗疆，迭克峒寨。從額勒登保攻鴨保山，率健卒奪賊卡，夜大風，攀崖縱火，克之，賜號蹻勇巴圖魯，擢參將。仲苗之役，勒保調回貴州，率兵為左翼，克關嶺、碧峰山諸隘，破洞灑、當丈賊巢。論功居最，擢大定協副將。嘉慶三年，從勒保赴四川，擊賊董谿口、大元山，皆力戰，斬馘多。乘勝追賊至楊家壩，中槍，歿於陣。延清驍勇出眾，勒保常置左右。剿仲苗時，每戰歸，持刀負首級累累，衣盡赤，勒保輒手酌酒慰勞。至川未逾月即戰歿，深惜之，加等賜恤，予騎都尉世職。

袁國璜，四川成都人。由行伍從征金川，屢克堅碉，擢守備。復革布什咱全境及達爾圖，功皆最，洊升游擊。金川平，擢江南狼山鎮總兵。乾隆五十三年，從征臺灣，克大埔尾、斗六門、水沙連、大里杙，賜號博濟巴圖魯。及林爽文竄匿東勢角，山徑深隘，徒步搜捕，生擒於老■K8崎，被優敘。病歸，起署四川建昌鎮，尋授重慶鎮總兵。從征廓爾喀，克象巴宗山、甲爾古拉卡。臺灣、廓爾喀兩次論功，再圖像紫光閣。六十年，從總督孫士毅由川境進剿苗疆，數有功，被褒賞。

嘉慶元年，四川教匪蜂起，蔓延數縣。川兵多赴苗疆，署總督英善倉猝偕副都統勒禮善、佛住馳往，兵僅數千，檄國璜及總兵何元卿進剿達州。賊屯天星橋，國璜奮擊，斬戮千餘。賊竄橫山子，偕元卿焚其卡，奪據山梁。賊自東鄉糾黨數千來犯，砲擊之退，次日復聚，迎擊，斃賊數百，而來者愈眾。國璜苦戰三日，力竭陣亡，依提督例賜恤，予騎都尉兼雲騎尉世職，子起襲。

何元卿，四川華陽人。從征金川、廓爾喀、苗疆，積勞擢副將。嘉慶元年，從福寧克旗鼓寨，擢陜西興漢鎮總兵。達州橫山子之戰，與國璜同遇害，予騎都尉兼雲騎尉世職。孫勝先襲，官至湖南沅州協副將。

諸神保，馬佳氏，滿洲正紅旗人。起護軍校，出為四川游擊，駐西藏，累擢重慶鎮總兵。廓爾喀之役，守絨轄要隘，賞花翎。調建昌鎮，從征苗疆。嘉慶元年，赴湖北剿教匪，從福寧破賊來鳳，克旗鼓寨，賜號喀勒春巴圖魯。二年，從額勒登保圍攻芭葉山，賊夜突營，由諸神保汛地逸出，坐褫職，留營自贖。尋擊賊紅土溪，被創墜馬陣亡，依參將例賜恤，予雲騎尉世職。

達三泰，原名達音泰，呢瑪奇氏，滿洲鑲黃旗人。由鳥槍藍翎長累遷副護軍參領。從征石峰堡，授陜西循化營參將。歷甘肅永固協副將，署西寧鎮。從征廓爾喀有功，賜號常勇巴圖魯，授四川松潘鎮總兵。乾隆六十年，湖南苗犯酉陽，率屯土兵擊之，克砲木山、石花諸寨。偕提督花連布進解永綏圍，又偕阿哈保、塞靈額攻納共山，攀縋而上，斬獲甚眾。克貴道嶺、馬鞍山，追賊黃土坡，被創力戰，大捷，特賜蟒服。又破貫魚坡，苗疆平。嘉慶二年，移軍湖北剿教匪，遂赴四川。齊王氏、姚之富趨達州，欲與王三槐等合，達三泰先據白帝城，連戰卻之，進援巫山、巴東，要擊之小河口，又追敗之均州、竹溪。賊復由陜入川，與明亮合擊於黃壩驛。三年，從大軍逼賊三岔河，齊、王二賊就殲，被優賚。尋擊高均德於山陽，合圍大神山，設伏誘賊，敗之靜邊寺，擒斬甚眾。會諸軍克箕山，擢甘肅提督。勒保調赴川東助剿冷天祿，攻手把巖，奪魚鱗口賊卡，遇伏被害。優恤，謚壯節，予騎都尉兼雲騎尉世職，子呢瑪善襲。

呢瑪善從父軍中，以戰功授藍翎侍衛。父歿，轉戰三省，累擢頭等侍衛，授河北鎮總兵，歷鄖、衢州、南陽諸鎮。道光初，擢成都將軍，平果洛克番匪。卒，謚勤襄。

德齡，納喇氏，滿洲鑲白旗人。由拜唐阿累擢鑾輿衛冠軍使。出為直隸副將，擢山西太原鎮總兵。調赴襄陽剿教匪，從慶成等轉戰，以功賜花翎。嘉慶二年，駐防夔州。三年，偕觀成合攻老木園。賊既殲，剿鐵瓦寺餘匪。四年秋，擊張金魁於岳池場、安家山，敗之。追至萬縣陳家坡，後隊為賊所襲，馳馬回戰，歿於陣，予騎都尉世職。

保興，承吉氏，滿洲鑲白旗人。鳥槍護軍隊長。從征緬甸、金川，累遷參領。出為陜西神木協副將，丁憂回旗。甘肅撒拉爾回叛，起署河州協。兵事初定，撫綏有法，軍民安之。調督標中軍，擢直隸宣化鎮總兵，歷陜西興漢鎮、甘肅河州鎮。嘉慶二年，赴川、陜剿教匪。偕硃射鬥擊賊營山，又敗之小埡口。王三槐擾大竹、廣安，要擊之。鄰水被圍，知縣楊為龍堅守，馳援，賊始退，被優賚，偕硃射鬥破賊天華山，乘勝連奪要隘。三年，攻彈子壩，殲賊渠。時王三槐犯開縣，羅其清、冉文儔合踞東鄉後河，將窺陜。保興繞出賊前，與楊秀夾擊，敗賊於固軍壩，賞花翎。賊自陜回擾達州，保興要擊於龍鳳埡。又戰石梯坎，徑路紛歧，會大風雨，賊壓而陣，遂遇害。予騎都尉世職，河州民為立祠。

凝德，烏雅氏，滿洲正黃旗人，尚書官保子。授藍翎侍衛，歷鑾輿衛治儀正、冠軍使。出為直隸獨石口副將，謂督標中軍。嘉慶元年，赴湖北軍，從破黃玉貴於紅土山，賞花翎。二年，赴孤山沖防剿，尋入川。王三槐擾渠縣，扼守紅春壩。四年，擢甘肅巴里坤總兵。從恆瑞剿賊甘肅，駐守三曹河。賊北走，追敗之老柏樹、牟家壩、兩河口。五年，辛聰餘黨竄秦安，訛言伏羌被圍，凝德率兵四百赴援，未至四十里遇賊，眾寡不敵，拒戰被害。予騎都尉世職。

多爾濟扎布，巴魯特氏，蒙古鑲黃旗人。由藍翎侍衛累擢湖北鄖陽參將。從剿鎮筸苗，遷副將。嘉慶元年，檄防竹山、竹谿。三年，署宜昌鎮總兵。從擊張漢潮於山中，躡蹤窮追，被嘉獎。五年，授廣東碣石鎮總兵。二月，剿陜匪於洵陽三岔山，乘勝深入，賊分隊繞襲後路，四面受敵，揮軍殺賊百餘，日暮力盡，被害。予騎都尉世職。

王凱，貴州貴築人。從征金川，積勞至游擊，累擢浙江定海鎮總兵。嘉慶二年，以不諳水師降副將，命赴貴州從勒保剿仲苗，補都勻協。三年，授宜昌鎮總兵，駐守鄖縣，敗賊於黃龍灘。率兵二千，分守鄖西、巴州，防張漢潮。四年，賊竄房縣，擊走之。五年，復來犯，大敗其眾，又破賊於東湖。夏，徐天德窺襄、鄖兵單，犯當陽、遠安，踞馬鞍山，合諸軍環攻，凱傍左麓進，賊走馬家營。師分三路入，賊張左右翼拒戰，別遣步隊鈔截後路，凱奮擊，賊稍卻，兵進遇伏，賊自林中出，猝被害。優恤，謚勇壯，予騎都尉世職。

王懋賞，山東福山人。乾隆四十一年一甲一名武進士，授頭等侍衛。出為雲南景蒙營游擊，累遷廣西潯州協副將。從征苗疆，克結石岡，破尖雲山，復乾州，皆有功。嘉慶二年，以剿西隆匪，回廣西。五年，調赴湖北軍。六年，敗賊佘家河、茅倫山，賞花翎。攻鵝坪坡、秦家坪，擢湖南永州鎮總兵，駐守興州、房縣、大竹，防川、陜竄賊。七年，曾家秀等竄保康，倍道窮追，賊踞馬鬃嶺拒戰，懋賞先登，中矛，歿於陣。予騎都尉世職。

惠倫，富察氏，滿洲鑲黃旗人，一等承恩公奎林子。出嗣伯父一等誠嘉毅勇公明瑞，襲爵，擢頭等侍衛、尚茶正、鑲藍旗護軍統領，授奉宸苑卿。嘉慶二年，命偕副都統阿哈保率東三省兵赴湖北剿教匪，時賊氛方熾，詔惠倫迅往襄陽，如明亮、德楞泰猶在賊後，即會同王文雄攻剿，聽景安調度。惠倫至襄陽，擊賊小河口，偕阿哈保追殺二十餘里。大兵適自荊州至，乘機夾擊，賊大敗，竄入南漳山中，優詔獎賚。又偕德楞泰擊賊耗子溝，賊眾猛撲，達三泰連射賊，惠倫揮軍突進，沖入賊陣，會明亮自楓樹埡夾攻，斬獲甚多。賊竄花石嶺，總兵長春誘之下山，達三泰設伏山半，惠倫以勁騎橫擊。賊敗竄黃龍灘，欲分走鄖陽斗河，無船可渡。追及草甸，賊五路迎拒，官軍亦分五隊，明亮等據山梁，賊上撲，擊敗之。別賊突出援，惠倫等又敗之。乃奔陳家山梁，乘霧圖遁。惠倫渡澗追擊，見一賊執旗指揮，知為渠魁，追至長坪，射之，應弦倒；餘賊競集，連射斃數賊，猝中槍，歿於陣。仁宗震悼，詔惠倫父子效命疆場，實為可憫，從優議恤，賜內帑三千兩治喪，以子博啟圖襲公爵，在御前侍衛行走。博啟圖自有傳。

安祿，多拉爾氏，滿洲鑲黃旗人，一等超勇公海蘭察子。以海蘭察平石峰堡功，推恩授二等侍衛、乾清門行走，並予騎都尉世職。從征廓爾喀，賜號哈什巴巴圖魯。乾隆五十八年，承襲公爵，擢頭等侍衛。嘉慶四年，命解餉赴四川，遂從額勒登保軍。時徐天德敗竄雞公梁，額勒登保乘夜追之，黎明，賊復拒戰，安祿偕格布舍以左翼沖賊陣，賊竄城隍廟，右翼楊遇春伏起，前後夾擊，殲戮無算。又敗王登廷，追至西鄉魚渡壩。王登明與齊家營股匪合踞青岡嶺，安祿等三路競進，賊大潰，鮮大川、茍文明窺開縣，偕硃射鬥敗之於枯草坡，乘霧奪汪家山，餘賊數千奔下山溝，安祿率五六騎大呼馳擊，賊眾披靡，突林中數矛攢刺，遂歿於陣。事聞，優恤，賜內帑一千兩，謚壯毅，加予騎都尉世職。仁宗深惜之，詔以惠倫、安祿皆名將子，膺五等之封，為莠民所戕，國威大損，戒統兵大臣以滿洲、東三省兵自為一隊，及鋒而用，勿致疏虞。子恩特賀莫札拉芬，襲公爵，兼騎都尉。尋議又加騎都尉，並為三等輕車都尉，以安祿弟安成襲。

佛住，瓜爾佳氏，滿洲正白旗人，侍郎三泰子。三泰殉難葉爾羌，封三等伯，佛住襲爵，為散秩大臣、世管佐領，充阿克蘇領隊大臣，授成都副都統。嘉慶元年，充哈密辦事大臣，行抵西安，聞達州教匪起，自請偕英善往剿，允之。時賊撲東山廟，與豐城賊合，佛住與副都統勒禮善分路進攻，冒雪由山路破賊卡，扼東山隘口。賊自大東林潛渡河，率協領塔克慎、知縣劉清隔岸砲擊之。又偕英善、勒禮善擒徐天富，被優賚。二年正月，豐城賊傾巢出，游擊範楙、守備楊成陣亡，賊遂逼東鄉，別賊復自張家觀來犯，佛住率眾力戰，歿於陣。詔：「佛住已調哈密，自請回川剿賊。今在東鄉捐軀，其父三泰亦系陣亡，尤為可憫，從優議恤。應給世職，並為一等子爵，加一雲騎尉。」子瑞齡襲。

西津泰，和色里氏，滿洲鑲黃旗人。前鋒侍衛。從征臺灣，累戰皆捷，賜號法爾沙臺巴圖魯，圖像紫光閣，擢護軍參領。從征苗疆，克榔木陀山、大坪山、雷公灘、大烏草河，圍高多寨，復連破賊於大坡腦、得勝山，克垂藤、董羅諸寨，焚大小天星寨，進克馬鞍山，擢頭等侍衛，加副都統銜。從額勒登保克石隆賊巢，石柳鄧就殲，予優敘。嘉慶二年，赴四川，破王三槐於冉家埡、金瓘寺，從宜綿擊賊於花潭子，又克香爐坪賊巢，迭被優賚。進擊安子坪，賊退精忠寺，圍之，傾巢出犯，西津泰沖入賊陣，手刃十餘賊，身受重創，陣亡。予騎都尉兼雲騎尉世職。

豐伸布，唐古忒氏，蒙古鑲紅旗人，福州駐防。由馬甲累擢協領。從征臺灣，擢西安右翼副都統。嘉慶元年，率軍駐興安，防湖北教匪。二年，移防商、雒要隘。賊犯雙樹卡，又間道攻縣城，連卻之，賞花翎。進駐竹谿，遏賊入陜。賊掠近地，屢擊走。高天升大股踞石槽溝，率兵千自竹山進剿。關廟河，要隘也，冒雨進扼之，賊來爭，豐伸布先據山梁，賊分兩路猛撲，殺傷相當，而賊益坌集，短兵相接，豐伸布受創甚，至暮大雨，息軍山巔，以傷殞。優恤，謚壯勇，予騎都尉兼雲騎尉世職。六年，高天升就擒，傳首祭墓。無子，以侄阿克當阿襲職。

阿爾薩朗，賴奇忒氏，蒙古鑲白旗人。以副前鋒參領從征金川，迭克山寨堅碉，破扎古功尤著。戰達撒穀受創，特詔慰問。累擢正紅旗蒙古副都統，賜號阿爾杭阿巴圖魯。金川平，圖像紫光閣。歷喀什噶爾、伊犁領隊大臣，召回京，會甘肅石峰堡回叛，自請從剿，連破賊於雲霧山、田家山，進圍石峰堡，攻其西北，以火攻克之，斬虜特多，授護軍統領，調正藍旗滿洲副都統。嘉慶元年，率健銳、火器營從永保剿教匪，轉戰河南、湖北，屢破賊。二年五月，駐兵王家坪，營壘未定，賊自山溝出襲，阿爾薩朗力戰，猝中槍，歿於陣。賜恤，予騎都尉世職。及高天升傳首京師，命祭其墓。

烏什哈達，伊爾根覺羅氏，滿洲正黃旗人。以前鋒從征緬甸有功，賜號法福哩巴圖魯，授三等侍衛。從征金川，屢克堅碉，擢二等侍衛、正白旗蒙古副都統，予騎都尉加一雲騎尉世職。充和闐領隊大臣，坐與辦事大臣德鳳互訐，褫職，效力烏什邊卡。尋復起授頭等侍衛、虎槍營營長、健銳營翼長。從征臺灣，率水師擒賊渠莊大田於瑯嶠，復勇號、世職。授吉林副都統，調鑲紅旗蒙古副都統。從征廓爾喀，烏什哈達臨陣勇敢，論功輒最，三次圖像紫光閣。召對，自伐戰績，高宗惡之，褫職戍伊犁。嘉慶元年，赦歸，請赴湖北軍剿匪自效，偕副都統鄂輝敗賊襄陽，進戰鍾祥。二年，駐守宜城西岸，賊窺古河口，擊走之。移防四川石砫，攻白巖山，克賊卡。三年，王三槐由梁山、墊江竄渠口，與白巖山賊潛結，引之渡江。烏什哈達兵少不敵，力戰遇害。予輕車都尉世職，子圖爾弼善襲。

和興額，葛濟勒氏，滿洲鑲白旗人。以鳥槍護軍從征緬甸、金川、撒拉爾、石峰堡，賜號佛爾欽巴圖魯，累擢廣州右翼副都統。坐事降調，授頭等侍衛，充巴里坤領隊大臣，復授廣州左翼副都統。嘉慶二年，仲苗擾及廣西西隆，從總督吉慶赴剿，敗賊於戛雄。苗屯亞稿，設伏山徑，由深箐繞出夾擊，殲之。進攻那地，西隆肅清。圍巖場寨，連敗之紅水江、板蜯、板階，解冊亨圍。仲苗平，調甘肅涼州副都統。五年，赴陜西防剿。冉學勝等由辛峪竄出，和興額不能御，奪勇號、花翎，降為防禦，隨營效力。尋破賊沔縣乾溝河，授佐領。六年，樊人傑由黑河西竄，和興額扼之於五丁關，擒斬甚眾，擢協領。冉學勝屯大壩，偕總兵楊奎猷擊之，和興額先進，遇伏，歿於陣，依副都統例賜恤，予騎都尉兼雲騎尉世職，子福格襲。

論曰：教匪之役，首尾十年，國史忠義傳所載副參以下戰歿至四百餘員，其專閫提鎮及羽林宿衛階列一二品者，且二十餘人。王文雄、硃射鬥，一時名將；穆克登布、施縉，亦號驍勇；惠倫、安祿，並貴胄俊才。倉猝摧僕，三軍氣熸。當寧為之震惻，旌恤特示優異；餘雖功過相參，要皆竭忠行間，殞身不顧。嗚呼，烈已！當日巖疆悍寇，軍事艱難，蓋可見雲。


\end{pinyinscope}