\article{列傳二百二十六}

\begin{pinyinscope}
景廉額勒和布許庚身錢應溥廖壽恆

榮慶那桐戴鴻慈

景廉，字秋坪，顏札氏，隸滿洲正黃旗。父彥德，官綏遠城將軍。景廉，咸豐二年進士，由編修五遷至內閣學士。典福建鄉試，擢工部侍郎，賜奠朝鮮。八年，授伊犁參贊大臣。故事，哈薩克貿易訖即行。後以貨滯鬻，許二三人守以度歲，漸成聚落，周二里許。景廉謂禍伏肘腋，毀之便，將軍憚不敢發。會將軍卒，景廉攝任，疏陳利害，請以便宜從事，卒毀之。詔下，如所請。塔爾巴哈臺參贊大臣英秀、阿克蘇辦事大臣綿性、葉爾羌參贊大臣英蘊先後以貪暴被劾，皆命景廉往鞫，得實，降革有差。

十一年，調葉爾羌參贊大臣，其城為南路八城之首，漢、回雜處。安集延常擾邊，俄人復於西南徼往來窺伺，哈薩克各部落多貳於俄。景廉籌餉練兵，持以鎮靜，八城以安。嚴禁綠營兵以重利侵奪回民貲產，人心大悅。同治二年，坐事落職，男婦數千哭於札爾瑪。札爾瑪者，回部棲神之所，意欲禱神阻其行也。景廉既去官，遣往寧夏軍營效力，將軍都興阿檄參戎幕。適安徽巡撫翁同書卒於軍，復檄景廉代領其眾，防剿後路。

五年，授頭等侍衛，充哈密幫辦大臣。募勇千餘，騎不滿百，糧乏，冰雪中殭僕相屬。景廉勉以忠義，夜支單帳，燃馬矢，席地坐，時出撫循，以是兵心固結。肅州賊沿南山西竄，景廉遣總兵張玉春敗之黃花營。賊擾安西州，又大敗之。景廉以安西玉門為新疆門戶，巴里坤雖天險可守，然力單不足恃，疏請駐安西，布置防務輓運，得旨報可。賊撲敦煌，景廉陽令副將蔣富山邀擊南乾溝，而伏勁旅橋灣三水梁。賊果取道三水梁南戈壁，伏起，追擊敗之。捷聞，得旨嘉獎。賊復撲安西，景廉戒守將堅壁毋浪戰，伺其懈擊之，而設伏要其歸路，賊大創，遁。景廉謂敦煌重鎮，當守以重兵，因移鎮敦煌，留兵安西、玉門相犄角。建堅壁清野之計，完城浚壕，擇要區築空心墩臺，守具畢備。復以商團民練輔翼官兵，隱寓保甲之法，賊擄掠之計遂沮。招徠土著三千六百餘戶，勸募雜糧二萬餘石，立轉運局馬蓮井，官民咸稱便焉。

時烏魯木齊回酋妥得璘勾結漢、回、纏頭萬八千餘東犯，潛約哈密回子郡王為內應。王素騃，其母福晉邁哩巴紐賢明有才略，以逆書呈官軍，誓效力守。景廉遣使獎慰，復令富山率兵會辦事大臣文麟、裨將孔才擊賊，連戰六晝夜，大敗之。論功，升擢有差。旋授烏魯木齊都統。時古牧地偽元帥馬明屢詐言降，復假貿易分布逆黨於濟木薩、木壘河。景廉偵知，密檄孔才、金永清等一夕殲之。俄人挾蒙古、哈薩克入境求通商，景廉言地方未靖，不任保護，以兵衛之出。自是終景廉任，俄人不言通商事。

穆宗親政，景廉以為政治在乎始基，上崇正學、開言路、慎牧令、簡軍實、重農桑、弭異端六事。移軍古城，疏請以副都統吉爾洪額、領隊大臣沙克都林札布任軍事。陜回白彥虎糾西寧回萬餘，將奔烏魯木齊，賊勢梟悍，破哈密回城，游騎越天山，擾巴里坤，兩城告急。會妥得璘死，安集延酋帕夏合烏魯木齊、古牧地等漢、回撲沙山子，遙應白彥虎。景廉急檄孔才嚴備濟木薩各要隘，黑龍江營總依勒和布援沙山子，吉爾洪額等援哈密，而景廉坐鎮古城，飲酒習射，若無事然。依勒和布與游擊徐學功率騎五百敗賊沙棗園，擒斬無算。帕夏遁歸吐魯番，遂解沙山子之圍。吉爾洪額等抵巴里坤，連戰皆捷，遂度天山，敗賊哈密泥基頭。城中聞援軍至，大呼突出，賊敗，巴里坤肅清。是役也，論者謂新疆治亂一大關鍵也。白彥虎竄唐朝渠，將入瑪納斯，學功偵得賊口號，選精騎四百，偽為瑪納斯人，迎之龔家瀧，握手慰勞，賊不之疑，益前進，前臨大河。官軍從後起，賊大驚，白彥虎引四十餘騎逸去，餘盡殲焉。學功者，烏魯木齊農家子，沉勇多智略。軍興，集鄉勇自衛。或離合於妥得璘、帕夏之間，為以賊攻賊之計。景廉招之來，推誠待之，遂原效死，至是果得其力。奏請破格錄用，報可。

景廉以憂勤致疾，再乞解職，溫旨慰留。十三年，授欽差大臣，督辦新疆軍務。於是景廉奏請通籌全局，命伊犁將軍金順取道古牧地，提督張曜由天山南取吐魯番，領隊大臣沙克都林札布、錫綸由沙山子取瑪納斯，三路齊舉，使賊不相顧。奇臺、古城為哈密、巴里坤屏蔽，命副都統額爾慶額、孝順、福珠哩駐西湖，防賊逸入北路。烏魯木齊之南俗呼搭板城者，實通吐魯番要路，賊以重兵守之，宜潛師攻擾以搤其吭。並請飭陜甘總督左宗棠總司後路糧臺。移甘肅民千戶實奇臺、古城屯田，購蒙古駝數千隻，借撥部款六十萬兩。疏上，悉蒙嘉納，而忌者尼之，未竟所施。改正白旗漢軍都統。俄召回京，遷左都御史。

光緒二年，命入軍機，兼總理各國大臣。授工部尚書，調戶部。坐事降二級，仍留軍機。補內閣學士，再遷兵部尚書。時言路尚激烈，或不平，景廉曰：「政府如射之有的，言者期其中耳，於我輩何憾？且詆政府者率無罪，未必非大臣之福也。」人服其量。新疆勘定，將軍金順上言景廉前勞，請獎勵。景廉謂邊帥推功樞臣，恐開迎合之漸，請勿許，時論與之。十年，硃諭景廉循分供職，經濟非所長，降二級調用。明年，補內閣學士。八月，卒於官，年六十二。子治麟，國子監司業，見孝友傳。

額勒和布，字筱山，覺爾察氏，滿洲鑲藍旗人。咸豐二年繙譯進士，改庶吉士，用戶部主事。累遷理籓院侍郎。同治三年，熱河土默特貝勒旗老頭滋事，額勒和布奉命查辦得實，請將貝勒議處，其佐領、章京等降革有差，事遂定。由蒙古副都統調補滿洲。旋授盛京戶部侍郎，兼奉天府府尹。直隸總督劉長佑率師防剿熱河及奉天馬賊，額勒和布籌給軍食。賊酋周榮糾黨回竄，擾及昌圖，所在告警。額勒和布遣將率馬隊迎擊開原，而以步隊扼其後，賊遂潰散。六年，請酌抽鹽釐充練兵經費，增設海防同知駐營口，均議行。於賑務尤盡力捐募。署盛京將軍，調察哈爾都統。新疆用兵，額勒和布經紀糧運，並調八旗官兵助剿，擢烏里雅蘇臺將軍，屢卻悍賊。

光緒三年，因病乞休。六年，起鑲白旗漢軍都統，調蒙古。歷熱河都統、理籓院尚書、戶部尚書、內務府大臣。十年，命直軍機，協辦大學士。奏請允開滇、越邊界礦務，又奏光緒四年以前直省錢漕積欠者，請予蠲免。司業潘衍桐建言特開藝學科，以額勒和布持不可，寢其議。十一年，授體仁閣大學士，轉武英殿。歷充閱卷大臣等差。二十年，免直軍機。二十二年，致仕。逾四年，卒於家，謚文恭。

額勒和布木訥寡言，時同列漸攬權納賄，獨廉潔自守，時頗稱之。

許庚身，字星叔，浙江仁和人。咸豐初，由舉人考取內閣中書。嘗代同官夜直，一夕，票二百簽，署名牘背。文宗閱本，心識之，以詢侍郎許乃普，乃普為其諸父行也，遂命充軍機章京。故事，大臣子弟不得入直，是命蓋異數云。十年，車駕獮木蘭，召赴行在。是時肅順方怙權勢，數侵軍機事，高坐直廬，有所撰擬，輒趣章京往屬草。庚身以非制，不許，使者十數至，卒弗應。肅順慚且懟，欲中以危法，未得間。穆宗纘業，特賜金以旌其風節，命隨大臣入直。

同治元年，成進士，自請就本官，補侍讀。累遷鴻臚寺少卿。母憂歸，服竟，遷內閣侍讀學士，入直如故。進春秋屬辭，被嘉獎。補光祿寺卿。典試貴州，督江西學政，頗以天算、輿地諸學試士。光緒四年，授太常寺卿。擢禮部侍郎，調戶部、刑部。十年，法越事起，充軍機大臣，兼總理各國事務，晉頭品服。時樞府孫毓汶最被眷遇，庚身以應對敏練，太后亦信仗之。十四年，晉兵部尚書。十九年，卒，謚恭慎。

庚身自郎曹至尚侍，直樞垣垂三十年，與兵事相終始，為最久云。

錢應溥，字子密，浙江嘉興人。拔貢生，朝考一等，用七品小京官，分吏部，直軍機。咸豐十年，粵寇連陷浙東西郡縣，應溥父海寧州學訓導泰吉，質行樸學，老儒也，時已罷官，州人留主講書院。應溥聞警，亟請歸奉親，轉徙經年，須發為白。

曾國籓治兵安慶，招入幕，工為文檄，敏捷如夙構。國籓屢欲特薦，皆力辭。同治三年，奏加五品卿銜。大軍征捻，駐周家口。捻宵至，守卒僅千人，眾駭懼，應溥鎮靜若無事然。於是國籓堅臥不起，捻卒不敢犯。晉四品卿銜，國籓深倚重之，其督兩江，有大興革，上奏辭皆囑應溥具草。

光緒初，養親事畢，乃入都，重直軍機，擢員外郎。恭忠親王、醇賢親王相繼秉政，皆嘉其諳練。每承旨繕詔，頃刻千言，曲當上意。累遷禮部侍郎。偕尚書昆岡按事河南，自巡撫裕寬以下降黜有差。朝鮮事起，廷議主戰，應溥造膝敷陳，多人所不敢言。旋任軍機大臣，再遷工部尚書。謝病歸。二十八年，卒，謚恭勤。子駿祥，翰林院侍讀。

廖壽恆，字仲山，江蘇嘉定人。同治二年進士，授編修。出督湖南學政。光緒二年，再擢侍講。近畿旱災，壽恆應詔陳言，以為：「吏治壞則民情鬱，以其愁苦之氣薄陰陽之和而災祲生，應天以實不以文。原皇上審敬怠，明是非，覈功罪，信賞罰，勿徒視為具文。」語甚切至。尋以內務府開支失實，請嚴飭，以為浮濫者戒。再督河南學政，累遷內閣學士，仍留視學。坐疏察生員欠考，下部議處。

九年，法人侵據越南安定，壽恆疏言：「法以傳教為事，今乃思闢商務，取徑越南。越固我籓屬，萬無棄而不顧之理。臣愚以謂今日有必戰之勢，而後有可和之局。李鴻章威望最隆，北洋勁旅，非他人所能統御。宜飭鴻章仍回北洋大臣本任，坐鎮天津，以衛畿輔，而飭署督張樹聲還督兩廣。樹聲忠勇宿將，必能相機進討，以伸保護屬國之義。兩督臣各還本任，事屬尋常，可不啟外人之疑；而進戰退守，能發能收。彼若悔禍，自可轉圜。若必並吞越南，則是兵端自彼而開，不得謂為不修鄰好。」

法越和議成，壽恆復上疏言：「風聞法使至天津，稱越南既議款，因以分界撤兵事要約李鴻章，鴻章拒不允，擬即來都磋商譯署。論者謂當虛與委蛇。不知法據越南，去我之屬國；逐黑旗，撤我之籓籬；通紅江，奪我滇江之大利。先機已失，不可不圖挽回。為今之計，直宜以欺陵小弱之罪，布告列邦，折以公法，令改削所立條約。河內、安定，一律讓還，然後緩議法越通商之約。現聞津海防務，已飭備嚴整，軍容改觀。臣謂仍當選派知兵大員，率兵輪駛赴越都，以觀動靜。又飛檄廣西防軍援助劉永福，增兵制械，迅拔河內，以扼敵沖。河內既下，北圻乃安。蓋我不與法構兵，永福不能不為越守土，故邇來陰助黑旗，屢戰皆捷。法人不得已，乃託言保護。永福忿懣填胸，茍奉詔書，無不一以當百。如此，則滇、粵之邊患稍紓，越、法之兵端可戢。」壽恆又以：「根本之計，責在宸躬。跬步不離正人，乃可薰陶德性。擬請皇太后、皇上，御前太監務取厚重樸實之人，其有年紀太輕、性情浮動者，屏勿使近。並請懿旨時加訓飭，凡一切淺俗委瑣之言，勿許達於宸聽。庶幾深宮居息，無往非崇德之端，或可補毓慶宮課程所不及。至於宮廷土木之工，內府傳辦之件，事屬尋常，最易導引侈念。伏原皇太后崇儉黜奢，時以民生為念，俾皇上知稼穡之艱難，目染耳濡，聖功自懋。如是，則慈闈教育，更勝於典樂命夔。」疏入，上為之動容。

十年，行走總理衙門。遷兵部侍郎，調禮部、戶部、吏部侍郎，屢典試事。偕都御史裕德查辦四川鹽務，劾罷鹽茶道蔡逢年，遣戍。二十三年，遷左都御史，入軍機。明年，調禮部尚書。太后訓政，命出軍機。以疾乞休。二十九年，卒。

榮慶，字華卿，鄂卓爾氏，蒙古正黃旗人。光緒九年，會試中式。十二年，成進士，以編修充鑲藍旗管學官。累遷至侍讀學士、蒙古學士。遷轉遲滯，榮慶當引見，或諷以乞假，謝曰：「窮達命也，欺君可乎？」居三年，擢鴻臚卿，轉通政副使。簡山東學政，丁母憂。二十七年，擢大理卿，署倉場侍郎。以剝船盜米，改由火車逕運，並倉廒，增經費，杜領米弊端，裁稽查倉務御史，皆如所請行。和議成，奉命會辦善後事宜，兼政務處提調。二十八年，授刑部尚書。大學堂之創立也，命榮慶副張百熙為管學大臣。百熙一意更新，榮慶時以舊學調濟之。尋充會試副考官、經濟特科閱卷大臣。調禮部尚書，復調戶部。拜軍機大臣、政務大臣。

榮慶既入政地，尤汲汲於厲人才，厚風俗。嘗疏陳：「國家取才，滿、漢並重。請飭下閣部，將所屬滿員嚴加考試，設館課之：一、掌故之學，二、吏治之學，三、時務之學。尤以禦制勸善要言、人臣儆心錄、性理精義、上諭八旗諸書，為居官立身之大本。均令分門學習，劄記大綱，以覘其才識。」疏入，報聞。

三十一年，協辦大學士。是冬，改學部尚書。明年，充修訂官制大臣。尋罷軍機，專理部務。德宗上賓，充恭辦喪禮大臣。宣統元年，以疾乞休，溫旨慰留。調禮部尚書。孝欽後奉安，充隨入地宮大臣，恭點神牌，晉太子少保。三年，裁禮部，改為弼德院副院長。旋充顧問大臣、德宗實錄館總裁。國變後，避居天津。卒，年五十八，謚文恪。

榮慶持躬謹慎。故事，軍機大臣無公費，率取給餽贐。榮慶始入直，深以為病，語同列合辭上請，乃得支養廉銀二千，而御前諸臣亦援例增給有差。

那桐，字琴軒，葉赫那拉氏，內務府滿洲鑲黃旗人。光緒十一年舉人，由戶部主事歷保四品京堂，授鴻臚寺卿，遷內閣學士。二十六年，兼直總理各國事務衙門，晉理籓院侍郎。

拳匪肇釁，各國聯兵來犯，令赴豐臺御之。外兵入京，誤以東壩為匪窟，欲屠之，力解乃免。兩宮西巡，命充留京辦事大臣，隨李鴻章議和。約成，專使日本謝罪，又派赴日觀博覽會。二十九年，擢戶部尚書，調外務部，兼步軍統領，管工巡局事，創警務，繕路政。平反王維勤冤獄，商民頌之。三十一年，晉大學士，仍充外務部會辦大臣。歷兼釐訂官制、參預政務、變通旗制，署民政部尚書。

宣統元年，命為軍機大臣。丁母憂，請終制，不許。出署直隸總督，請撥部款修鳳河。尋還直。三年，改官制，授內閣協理大臣，旋辭，充弼德院顧問大臣。國變後，久臥病。卒，年六十有九。

戴鴻慈，字少懷，廣東南海人。光緒二年進士，改庶吉士，以編修督學山東。父憂歸，服除，督學云南。後復充雲南鄉試正考官。二十年，大考一等，擢庶子。日韓啟釁，我軍屢挫。鴻慈連疏劾李鴻章調遣乖方，遷延貽誤，始終倚任丁汝昌，請予嚴懲；並責令速解汝昌到部治罪，以肅軍紀：均不報。和議成，鴻慈奏善後十二策：一，審敵情以固邦交；二，增陪都以資拱衛；三，設軍屯以實邊儲；四，築鐵道以省漕運；五，開煤鐵以收利權；六，稅煙酒以佐度支；七，行抽練以簡軍實；八，廣鑄造以精器械；九，簡使才以備折沖；十，重牧令以資治理；十一，召對群僚以勵交修；十二，變通考試以求實用。遷侍講學士。督學福建，再遷內閣學士。學政報滿，假歸省墓。擢刑部侍郎。

赴西安行在，上陳治本疏；又請建兩都，分六鎮，以總督兼經略大臣，得闢幕僚，巡撫以下咸受節制。是年冬，隨扈還京，轉戶部侍郎。時各省教案滋多，鴻慈請設宣諭化導使，以學政兼充。編輯外交成案，頒發宣講。又請就翰林院創立報局，各省遵設官報，議格不行。時設會議政務處，有奉旨交議事件，三品京堂以上與議。鴻慈請推行閣部、九卿、翰林、科道皆得各抒所見，屬官則呈堂代遞，可以收群策、勵人才。下政務處採擇。

三十一年，命五大臣出使各國考求政治，鴻慈與焉。將發，黨人挾炸藥登車狙擊，從者或被創，人情惶懼。鴻慈從容詣宮門取進止，兩宮慰諭，至泣下，遂行。歷十五邦，凡八閱月，歸國。與載澤、端方、尚其亨、李盛鐸等裒輯列國政要百三十三卷、歐美政治要義十八章，會同進呈。並奏言：「各國治理大略，以為觀其政體：美為合眾，而專重民權；德本聯邦，而實為君主；奧、匈同盟，仍各用其制度；法、義同族，不免偏於集權；唯英人循秩序而不好激進，其憲法出於自然之發達，行之百年而無弊。反乎此者，有憲法不聯合之國，如瑞典、挪威則分離矣；有憲法不完全之國，如土耳其、埃及則衰弱矣；有憲法不平允之國，如俄羅斯則擾亂無已時矣。種因既殊，結果亦異。故有雖革改而適以召亂者，此政體之不同也。覘其國力，陸軍之強莫如德，海軍之強莫如英，國民之富莫如美，此國力之不同也。窺其政略，則俄、法同盟，英、日同盟，德、奧、義同盟，既互相倚助以求國勢之穩固；德、法摩洛哥之會議，英、俄東亞之協商，其對於中國者，德、美海軍之擴張，美、法屯軍之增額，又各審利害以為商業之競爭。蓋列強對峙之中，無有一國孤立可以圖存者，勢使然也。況人民生殖日繁，智識日開，內力亦愈以澎漲。故各國政策，或因殖民而造西伯利亞之鐵路，或因商務而開巴拿馬之運河，或因國富而投資本於世界，均有深意存焉。此政略之不同也。驗其民氣，俄民志偉大而少秩序，其國失之無教；法民好美術而流晏逸，其國失之過奢；德民性倔強而尚武勇，其國失之太驕；美民喜自由而多放任，其國失之衣復雜；義民尚功利而近貪詐，其國失之困貧；惟英人富於自治自營之精神，有獨立不羈之氣象，人格之高，風俗之厚，為各國所不及。此民氣之不同也。臣等觀於各國之大勢既如此，又參綜比較，窮其得失之源，實不外君臣一心，上下相維，然後可收舉國一致之益。否則，名實相懸，有可以斷其無效者，約有三端：一曰，無開誠之心者國必危。西班牙苛待殖民，致有斐律賓、古巴之敗。英鑒於美民反抗，而於澳洲、坎拿大兩域予人民以自治之權，致有今日之強盛，開誠故也。俄滅波蘭而用嚴法以禁其語言，今揭竿而起要求權利者，即波蘭人也。又於興學練兵，皆以專制為目的，今滿洲之役，不戰先潰。莫斯科、聖彼得堡之暴動，即出於軍人與學生也。防之愈密，而禍即伏於所防之中，患更發於所防之外，不開誠故也。二曰，無慮遠之識者國必弱。俄以交通之不便，而用中央集權，故其地方之自治，日以不整。美以疆域之大，而用地方分權，故其中央與地方之機關，同時進步。治大國與治小國固不侔也。德以日爾曼法系趨於地方分權，雖為君主之國，而人民有參與政治之資格。法以羅馬法系趨於中央集權，雖為民主之國，而政務操之官吏之手，人民反無自治之能力。兩相比較，法弱於德，有由來矣。三曰，無同化之力者國必擾。美以共和政體，重視人民權利，雖人種衣復雜，而同化力甚強，故能上下相安於無事。土耳其一國之中，分十數種族，語言宗教各不相同，又無統一之機關，致有今日之衰弱。俄則種族尤雜，不下百數，語言亦分四十餘種，其政府又多歧視之意見，致有今日之紛亂。奧、匈兩國雖同戴一君主，而兩族之容貌、習尚、語言、性情迥殊，故時起事端，將來恐不免分離之患。蓋法制不一，畛域不化，顯然標其名為兩種族之國，未有能享和平、臻富強者矣。此考察各國所得之實在情形也。竊惟學問以相摩而益善，國勢以相競而益強。中國地處亞東，又為數千年文化之古國，不免挾尊己卑人之見，未嘗取世界列國之變遷而比較之。甲午以前，南北洋海陸軍制造各廠同時而興，聲勢一振。例之各省，差占優勝矣。然未嘗取列國之情狀而比較之也。故比較對於內，則滿盈自阻之心日長；比較對於外，則爭存進取之志益堅。然則謀國者亦善用其比較而已。」

又奏：「臣等曠觀世界大勢，深察中國近情，非定國是，無以安大計。國是之要，約有六事：一曰舉國臣民立於同等法制之下，以破除一切畛域；二曰國是採決於公論；三曰集中外之所長，以謀國家與人民之安全發達；四曰明宮府之體制；五曰定中央與地方之權限；六曰公布國用及諸政務。以上六事，擬請明降諭旨，宣示天下以定國是，約於十五年或二十年頒布憲法，召集國會，實行一切立憲制度。」又奏：「實行立憲，既請明定期限，則此十數年間，茍不先籌預備，轉瞬屆期，必至茫無所措。今欲廓清積弊，明定責成，必先從官制入手。擬請參酌中外，統籌大局，改定全國官制，為立憲之預備。」均奉俞旨採納，遂定立憲之議。

先是鴻慈奉使在途，已擢禮部尚書；及還，充釐定官制大臣，轉法部尚書。充經筵講官、參預政務大臣。時法部初設，與大理院畫分權責，往復爭議，又改並部中職掌。於是京外各級審判次第設矣。又採英、美制創立京師模範監獄。三十四年，疾作，乞解職，溫旨慰留。兩宮升遐，力疾視事。

宣統元年，賞一等第三寶星，充報聘俄國專使大臣。禮成返國，奏言：「道經東三省，目擊日、俄二國之經營殖民地不遺餘力。非急籌抵制，無以固邊圉；非振興實業擴其自然之利，無以圖富強。請速辦墾殖、森林二端。俟財力稍裕，再籌興學、路礦、兵屯各事，以資捍衛。」臚陳辦法。得旨，下所司議行。是年八月，命入軍機，晉協辦大學士。二年，卒，加太子少保，謚文誠。

論曰：樞臣入對，序次有定，後列者非特詢不得越言。晚近領以尊親，勢尤禁隔，旅進旅退而已。景廉多戰績，額勒和布有清操，庚身、應溥通達諸諳練，壽恆有責難之言，鴻慈負知新之譽，榮慶謹慎持躬，那桐和敏解事，皆庶幾大臣之選者歟？


\end{pinyinscope}