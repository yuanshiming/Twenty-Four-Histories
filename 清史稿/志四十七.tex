\article{志四十七}

\begin{pinyinscope}
地理十九

△廣東

廣東：禹貢揚州之南裔。明置布政使司，治廣州。清初因明制，定為省。雍正中，升連州及程鄉為嘉應州，並直隸。嘉慶中，南雄降直隸州，尋並復故，增佛岡，南雄仍降州，增連山。同治中，陽江升，增赤溪。光緒中，升欽州、崖州，降萬州。為道六，為府九，直隸州七，直隸三，散州四，散一，縣七十九。東至福建詔南；千里。西至廣西宣化；千五百里。南至海；三百里。北至湖南桂陽；七百八十里。東南至海；二百八十里。西南至崖州海；二千四百里。東北至江西長寧；八百里。西北至廣西賀。七百三十里。廣二千五百里，袤一千八百里。東北距京師七千五百七十里。宣統三年，編戶五百四萬一千七百八十，口二千八百一萬五百六十四。其名山：靈洲、黃嶺、羅浮。其巨川：西江、北江、東江。鐵路：粵漢南段，自廣州西逕三水，又北清遠、英德、曲江至樂昌，與湖南興寧路接。

廣州府：沖，繁，疲，難。隸廣肇羅道。兩廣總督舊駐肇慶，乾隆十一年徙。光緒二十四年裁巡撫，尋復。三十一年，仍與粵海關監督、糧道同裁。布政、提學、提法、鹽運四司，巡警、勸業二道，廣州將軍，滿洲、漢軍副都統，廣東水師提督駐。明領縣十三。康熙中增置花縣。廣四百二十里，袤五百二十二里。北極高二十三度十一分。京師偏西三度三十三分。領縣十四。有三：曰佛山，雍正十一年置；曰前山，乾隆八年置；曰虎門，道光二十五年置。有粵海關，康熙二十四年置。廣州商埠，道光二十二年英南京條約訂開。南海沖，繁，疲，難。倚。府西偏。粵之山，五嶺據其三。北：越秀。西北：靈洲。西南：西樵山。北江自三水入，東南流，東別出為紫洞水，至番禺，合珠江入順德。西江自三水入，東南過九江，亦入順德。西北馬逕水，首受蘆包水，南與三江水會。屈東北流，左合黃洞水，南流溪水自番禺西南注之。南出石門山為石門水，過府治西南，屈東為珠江，入番禺。有九江浦主簿。三江、金利、神安、黃鼎、江浦、五斗口六巡司。西粵漢，西南三佛鐵路。番禺沖，繁，難。倚。在城有番、禺二山，縣以是名。北：白雲。東南：浮練，一名浮蓮岡。東南濱海。南有珠江，上承南海石門水，東南流，歧為二，至長洲復合。又東南為波羅江，左合東江，為三江口。又東南，獅子洋合沙灣水入於海。有獅子營。西：永靖營。有慕德、鹿步、沙灣、茭塘四巡司。魚雷營有船塢在黃埔。番禺、五羊二驛。東廣九，西北粵漢鐵路。順德繁，疲，難。府南百里。北：都寧。西：天湖。西北：西淋山。北江自南海入，為河澎海，東南流，屈北為扶閭海，又東疊石海，東別為沙灣水，合珠江。至半江為板沙海，入香山。西江自南海入，東別出為甘竹灘水，與板沙海合，過仰船岡，別出為仰船海，至新會入海。縣丞一，治容奇。有紫泥、江村、馬寧，又北都寧四巡司。有甘竹商埠，光緒二十三年中英緬甸條約開。東莞沖，繁，疲，難。府東南百八十里。南：黃嶺。東南：寶山。西南濱海。海中秀山，東西峙若門然，曰虎頭門，珠江出其中，又謂之珠江口。有砲臺五：曰威遠、上橫檔、下橫檔、大角、沙角。東江自博羅入，合瀝林水、九江水，西過黃家山，南別出為到湧水，會珠江，皆入海。石龍鎮，縣丞一。京山、缺口、中堂巡司三。鐵岡驛一。廣九鐵路。從化簡。府北百三十里。東北：五指山。又十八山，流溪水出焉，南合陳峒水、玉溪，合過縣治東南，左納曲江，右納黎塘，至番禺入石門。有流溪巡司。石岐驛。龍門簡。府東北二百一十里。西：藍糞山。西北：分水凹山。山西之水匯流溪入北江，山東之水匯西林水入東江。西林水一名九淋水，出西北三角山，合高明、白沙，屈西南，納群溪水、永清水，入增城為增江。有熱水湖在西北。有廟子角巡司，後遷永清墟。新寧疲，難。府西南三百六十里。北：三臺。東：百峰山。西南：大隆山。南濱海。海中有上川洲、下川洲。北：長沙河，即恩平江，自開平入，東南流，合南門河，西北合紫霞河，入新會。東南：泥湧河，南合牛角水，至烽火角入海。西：那扶水，亦南至獅子洲入海。又有潭■E1河，康熙二十六年總督吳在南鑿，西引泥湧河，東北達新會崖門，以通舟楫。溫泉、醴泉在西南。廣海寨，縣丞駐。有上川鹽巡司。有公益商埠。寧陽鐵路。增城簡。府東百六十二里。西：雲母。西南：南樵。東北：羅浮山。東江自博羅入，西流屈南，至番禺合珠江。增江上流為龍門水，南與派潭水合，又南至三江口，右納澄溪水，左納九曲水，過縣治東南，分流入東江。綏福水出西北青幽山，亦東南入於東江。有茅田巡司，新塘墟主簿。香山疲，繁，難。府東南二百廿里。北：浮虛。東南：五桂。又濠鏡澳山，山突出海中成半島形，曰澳門。光緒十三年入於葡萄牙。其北濠鏡澳關。又西，拱北灣有關。東南濱海。海中有東澳山、九星山，下曰九星洋。又有老萬、九澳、橫琴、三灶、浪白諸山在海中。西北：板沙海，自順德入，東南至潭洲。木頭海首受仰船水，東南分流入海。古鎮海首受西江，亦自順德入，東南至螺洲，與石岐水合，南出磨刀門入海。前山寨城，縣丞駐。黃梁都城，都司、巡檢駐。又淇澳、香山、黃圃三巡司。有香洲商埠，宣統元年奏開。新會繁，疲，難。府西南二百三十里。北：黃雲、圭峰。東南：崖山，與西南湯瓶嘴山對峙，熊海出其中，曰崖門。南濱海。西江自南海入，為天河海，東屈而南，過豬頭山，歧為二：東南出者曰荷塘水，合古鎮海東南入香山，又西別為外海水，西南至虎跳門入海；西南出者曰分水江，合潖水，南過江門，注熊海。又西，恩平江自開平入，與潭江合，東北流，為青膽洋，左納橋亭水，東南合分水江，出崖門入海。江門，縣丞駐。潮連、牛肚灣、沙村三巡司。大瓦司，廢。蜆岡、東亭二驛。江門商埠，光緒二十八年中英商約訂開。有寧陽鐵路。三水沖，難。府西北二百七十里。南：昆都。北：龍坡山。北江西南流，至胥江口東別出為蘆包水，又西南至四會，合綏江，別為思賢■E1水，會西江。東過縣治南，為肄江，至於西南潭入南海。北江自西南潭別出為三江水，與蘆包水合，至南海，出石門，其下流為珠江。西有西江，自高要入。青岐水首受綏江，東南過金洲山，亦入南海。西南鎮，縣丞駐。有胥江、三水二巡司。三水口亦名河口，有商埠，光緒二十三年中英緬甸條約訂開。有三水、西南二驛。三佛鐵路。清遠沖，難。府北三百四十里。西：秦王。東：中宿峽，一名飛來峽。北江自英德入，西南流，潖江水東來注之，曰潖五江口。至縣治西南，合政賓江。屈南，右納山塘水，左納大燕水，過回岐山，入三水。有回岐、潖江、濱江三巡司。有清遠驛，安遠廢驛。有粵漢鐵路。新安疲，難。府東南二百六十里。康熙六年省入東莞，八年復置。南：杯渡，一名聖山，古謂之屯門山。東南：官富。東北：大鵬山。其南曰老大鵬山，有東湧所城。東、西、南三面濱海。海中有零丁山，其下曰零丁洋。又南，頭沱濘、佛堂門、急水門、大嶼山、榕樹灣等澳。西北：永平河，首受東莞九江水，東南至碧頭汛入海。大鵬所，縣丞駐。有福永、九龍二巡司。其南：香港島，道光二十二年割於英。咸豐十年，又割九龍寨屬焉。光緒二十四年，又拓租九龍司屬地二百方英里，訂九十九年之約，置九龍關榷稅。有廣九鐵路。花簡。府北九十里。康熙二十四年，以番禺縣平嶺置，析南海縣地益之，來屬。東北：花山，縣以是名。西北：盤古洞，黃洞水出焉，西南流，右納橫潭水、羅洞水，屈南曰泥水，出清遠，自西北來注之，又東南入南海。有獅嶺、水西二巡司。有粵漢鐵路。

肇慶府：沖，繁，疲，難。廣肇羅道治所。初沿明制，領州一，縣十一。雍正九年增鶴山。同治九年，陽江升直隸。光緒三十二年，復改直隸州，陽春、恩平割隸。東距省治二百九十里。廣一百一十九里，袤三百九十五里。北極高二十三度五分。京師偏西四度八分。領州一，縣九。高要沖，繁，疲，難。倚。北：定山。東北：頂湖，有高峽。西北：騰豺山。西江自德慶入縣西北境曰端溪，北屈而東，都偃水、筍洞水南流入焉。東合大湘水，屈南，合小湘水，過府治南，新興江自西南來注之，謂之新江口。又東北，與宋崇水合。過羚羊峽，左納長利水，右納蒼梧水，入三水。縣丞駐金利墟。有橫槎、祿步二巡司。高要、新村二驛。四會簡。府東北百三十里。北：金雞山。南：貞山。東南：北江自三水入。西北：綏江，一名綏建水，自廣寧入，東南流，至縣治東南，龍江水西北來注之。過消息嶺，南別出為青岐水，至三水合西江，東至南津口合北江，入三水。有南津巡司。新興沖，難。府西南百三十里。北：巨福、雲斛。南：龍山。東北：利山。北：新興江，源出縣南六阬頂山，屈西北流，入東安。逕縣西南為錦水，東北至洞口，盧溪水北流合焉。又北與通利水合，是為新興江也。又西北，入東安。西南：立將巡司治天堂墟。有腰古廢驛。高明疲。府東南七十里。西北：老香山。東北：凌雲。西南：表山。西江自三水入。南滄江一名倉步水，出高要，東南流，合雲宿水、屏山水，逕縣治東南，左納北港水，右納清泰水，又東南合西江水入南海。有三洲巡司。廣寧疲。府西北二百九十里。東北：大羅山。西南：高望山。西：綏江自廣西懷集入，南流出峽山，南鄉水東北流合焉。又南，與顧水合，屈東南，右納金場水、新招水，左納東鄉水、扶羅水，東南入四會。又龍江水出東北石馬山，亦至四會合綏江。開平疲，難。府東南二百六十里。順治六年，以新興縣開平屯置，析新會、恩平二縣地益之，來屬。東北：梁金山。西南：北獵山、羅漢山。蜆江水上承恩平江，東南流，右納長塘水，東南至赤磡為赤磡水。北雙橋水，南流入焉，至縣治南，與獨鶴水合，是為尖石水也。又東南流為長沙河，過赤水口，入新會。有松柏、沙岡二巡司。鶴山疲，難。府東南二百六十里。雍正九年，以廣州府新會縣大官田置，析開平縣地益之，來屬。在城有鶴山，縣以是名。東北：昆侖。西北：雲宿。西江自南海入，過縣東北境曰古勞河，又曰蘇海，合古勞小河，東過大雁山入新會。潭江出縣西馬耳山，東南至鑼鼓潭，屈西錯入開平，至新會合恩平江。官田水出東北嶂背山，東南與嵐洞水合，入新會為橋亭水也。雙橋水出西北雲蓋村，西南流，至水坪墟曰水坪江，西南過胡盧山入開平。有雙橋、藥徑二巡司。德慶州沖。府西百八十里。西北：香山，一名利人山。東北：西源山。南：西江自封川入，東流過錦石山曰錦水，又東與淥水合，過州治，端溪水南流入焉。又東過南江口，合馬墟水、悅城水。悅城水上源曰靈溪，又曰靈陵水也，東北入高要。有悅城巡司。德慶驛。舊壽康驛，廢。封川沖。府西北三百三十里。東：封門山。東北：白馬、留連大山。西江，古鬱水，合黔水、桂水自廣西蒼梧入，東南至靈州。賀江自開建入，左合寧洞、文德水，右合東安江，又東南，右納蟠龍，左世陽水，逕圓珠山，屈西南入德慶。淥水出東北豐壽山，亦南至德慶入西江。有文德巡司。封川驛。舊麟山驛，廢。開建簡。府西北四百一十里。西北：圓珠山。東北：忠讜山。開江在西，即賀江，古謂之封溪水，自廣西賀縣入，東南至潭霜山，潭霜水合金裝水南流入焉。又南，與蓮塘水合，過縣治西南，左納金縷水、黎水，右納大小玉水，屈東南入封川。

羅定直隸州：繁，疲，難。隸廣肇羅道。東北距省治六百八十九里。廣一百八十四里，袤二百里。北極高二十三度四十二分。京師偏西五度十三分。沿明制，領縣二。西：云致山。西南：雲際山，一名雲沙山。瀧水源出西寧縣榃棉村，東北流，入州西南分界墟，東南過羅鏡所城，屈北與石印水合，又西南合三都水，過州治，入西寧為南江。東水出州南沙墟，亦東北入西寧合南江。州判治羅鏡墟。晉康巡司治連灘墟。有晉康廢驛。東安難。州東北百六十里。西南：雲霧山。西江自西寧入，東南至絳水口，大絳水自西南來注之，又東北入高要。東南：新興江出新興，東北流，左納客朗水，過腰古汛，入高要合西江。有西山巡司。西寧難。州北百二十里。北：玉枕山。西江自封川入，至羅旁口，文昌水合寶珠水、桂河水北流入焉。又南，南江上源瀧水出西南榃棉村，東北入羅定，過連灘墟合西江，入於東安。西南：到沙水，出羅雲山，東南至羅定入瀧水。又西，蟠龍水，出大筍嶺，東北入封川。有夜護巡司。都城巡司，廢。

佛岡直隸：難。隸廣肇羅道。明大埔坪地，分屬清遠、英德。雍正九年置同知，隸廣州府。乾隆七年廢。嘉慶十六年復置，更名。南距省治四百四十里。廣五十七里，袤四十八里。北極高二十三度五十分。京師偏西二度五十九分。北：觀音山。東北：獨凰山，水頭汛河出焉，北合高江水，至燕嶺墟為燕嶺水。又西北至英德，合羅紋水，入翁江。吉河水亦出獨凰山，迤西流，神逕水自北來注之，南別出為達溪，瀦為潭。過治北，屈南，右納黃沙河，出大廟峽入清遠。黃華水出東南羊角山，亦西南入清遠，合於吉河水。其下流是為潖江也。

赤溪直隸：要。隸廣肇羅道。同治七年，析新寧縣赤溪、曹沖等地置。東北距省治四百一十五里。廣二十里，袤二十里。北極高二十一度五十四分。京師偏西三度三十五分。東、西、南三面濱海。南：曹沖山。西南：銅鼓山，其下曰銅鼓海。又有黃茅、青洲、大金、小金諸山，在海中。

韶州府：沖，疲，難。韶連道治所。南距省治八百七十里。廣一百九十五里，袤三百一十一里。北極高二十四度五十五分。京師偏西三度二十一分。領縣六。有太平橋鈔關，舊在南雄，後遷府治西南。又有太平分關，在英德。曲江繁，難。倚。北：浮岳。東北：韶石。西：芙蓉山。東南：南華山。湞水在東，一名湘江，自始興入，西南流，合錦江、零溪，逕府治東南，武水自北來會，曰曲江，又謂之始興大江也。又西南，過虎榜山，屈東南，右納瀧水，左納曹溪水、宣溪水，南入英德為北江。縣丞治蓮花嶺村。有濛浬、平圃二巡司。曲江縣驛。舊芙蓉驛，廢。有粵漢鐵路。樂昌沖，難。府西北八十里。東：昌山，縣以是名。北：桂山。東北：冷君。西北：九峰山。武水在西，一名虎溪，古謂之溱水，出湖南臨武，東北至宜章。屈而南，入縣西北境，武陽溪自乳源東流合焉。屈東南，歷藍毫山，為三瀧水，與羅渡水、九峰水合。過縣治西南，蓮花江分流注之。又東，屈而南，左納長垑水，右納楊溪水，入曲江。有九峰、羅家渡二巡司。有粵漢鐵路。仁化簡。府東北百里。西北：黃嶺山。東南：丹霞山。東：錦江出分水坳，西南至恩口，與恩溪水合，即藍田水也。西南流，左納扶溪水、康溪水，過縣治東南，澌溪水合潼陽水自西北來注之。屈東南入曲江。有扶溪巡司。仁化縣驛。乳源簡。府西九十里。北：雲門山。西南：臘嶺。武陽溪自湖南宜章入，東北逕武陽司，右合七姑灘水，左納瀔溪，屈東至樂昌入武水。楊溪水出西北神仙坪，亦至樂昌入武水。瀧水一名洲頭水，出西南梯子山，北屈而東，左納員子山水，右納湯盤水，過縣治南，大布水北流合焉，又東南入於曲江。南有武陽巡司。世襲撫瑤一，管埠巿。翁源沖，難。府東南百八十里。嘉慶十六年改隸江西南安府，十七年仍來屬。北：雞籠。東：玉華。東北：婆髻山，羅江水所出，西南逕翁山南，浦水自東南來注之。屈南，右納芙蓉水，左納龍仙水，又西南與周陂水合，迤西過三華鎮入英德。又西，太平水，一名江鎮水，出東北桂袨山，南流至英德合羅江水，是為翁江也。桂山、磜下二巡司。英德沖，難。府南二百二十里。北：英山。南：南山。又南：皋石山，一名湞陽峽。北江在北，自曲江入，過湞石山，屈西至縣治東南，東有翁江，右合曲潭水，左合羅紋水，西南流合焉。南至洸口，洭水合波羅水自西北來會。洭水者，湟水也，亦曰洸水，東南流入清遠。有洸口、象岡二巡司。英德縣驛。舊湞陽驛，廢。有粵漢鐵路。

南雄直隸州：沖，繁，疲。隸南韶連道。初沿明制為府，領縣二，治保昌。嘉慶十一年，降為直隸州，省保昌縣。十六年，復升為府。十七年，又降為直隸州。西南距省治千一百七十里。廣一百七十里，袤一百二十一里。北極高二十五度十五分。京師偏西二度三十分。領縣一。大庾嶺在東北，一名梅嶺，有梅關。東：天柱。東南：青嶂山。南有湞水，出東北油山，南逕漿田鎮，與昌水合。西南流，左合平田水、芙蓉水，右合東溪水，至長浦橋，北坑水合橫水南流入焉。水出梅嶺，又謂之大庾河水也。又西合長潭水，過州治南，樓船水自西北來注之，西南與修仁水合。又北納半徑水，入始興。又西北，分水坳，石峽水出，為康溪水，入仁化。有平田、紅梅、百順三巡司。有保昌驛。舊臨江驛，廢。始興沖，繁。北：丹鳳山。南：機山。北：湞水自州入，西南至圓嶺鋪，躍溪水北流合焉。又南，墨江，出西南沙子嶺，迤東為清化水，屈西北為涼傘水，右合翔水為始興水，即古斜階水也。又西北過縣治南，與官石水合，又西北合水貞水入曲江。有清化徑巡司。在城驛。

連州直隸州：沖，難。隸南韶連道。初沿明制，隸廣州府。雍正五年，升為直隸州，其陽山、連山割隸。嘉慶中，連山直隸。東南距省治七百六十里。廣八十里，袤一百六十八里。北極高二十四度四十八分。京師偏西四度十七分。領縣一。南：楞枷，一名貞女山。西南：昆湖。西北：桂陽。湟水在西，一名洭水，漢志以為匯水。上源為盧溪，出西北黃蘗嶺，又曰蘗水，南迤東過圭峰山，東北合奉化、潭源、黃嬌諸水，至州治西南，高良水自連山西來注之，東南過同冠峽，入陽山。州判治皇子墟。有硃岡巡司。陽山難。州東南二百里。雍正十五年自廣州府來屬。北：騎田嶺。西北：陽巖。東北：寶源山。湟水自州入，一名陽谿，南合同冠水，又東南過縣治南，通儒水自馬丁嶺東流注之，又東與青蓮水合。水出縣北大陂墟，又謂之大陂水也。又東南，過三峽入英德。有淇潭、七鞏二巡司。

連山直隸：繁，難。隸南韶連道。本連山縣，隸廣州府。雍正五年，改隸連州。嘉慶二十一年，升為綏瑤。東南距省治八百七十里。廣一百里，袤一百二十六里。北極高二十四度四十九分。京師偏西四度三十五分。北：昆湖山。西北：鍾留、大霧。南：黃帝源山，一名黃連山，中有大排瑤五，小排瑤二十四。高良水在南，一名大獲水，上源為橫水，出西北天堂嶺，東南流，逕治南，屈東北，與茂古水合。過雞鳴關入連州，合於湟水。又，上吉水出西分水坳，西南流，至木羌墟，八排瑤水自東南來注之，屈西北，過鐘山，入廣西賀縣，又為賀江別源也。有宜善巡司。

惠州府：沖，繁，難。隸惠潮嘉道。西距省治三百九十里。廣四百五十里，袤四百里。北極高二十四度八分。京師偏西二度三十七分。領州一，縣九。有通判一，治碣石衛城，道光二十一年置。有惠州商埠，光緒二十八年中英商約訂開。歸善沖，繁，難。倚。東北：歸化山，一名雞籠山。東南：平海山。東南濱海，中有霞湧、吉頭、澳頭諸港。東江在北，一名龍江，自河源入，西南流，至府治東北。西江出縣東龍頭石山，西南合長塘水、上下淮水，入博羅。西豐湖、潼湖，皆引流入於東江。內外管、平山、平政、平海、碧甲五巡司。欣樂司，廢。博羅繁，疲。府西北三十里。西北：羅浮山。東北：象山。東江自河源入，中與歸善分界。合公莊水，逕縣治南，右納榕溪水，過缸瓦洲入東莞。其支渠，西北至黃家山，與羅陽水合，過石灣鎮入增城。有石灣、善政、蘇州三巡司。莫村廢驛。長寧簡。府西北四百里。北：玉女峰、雲髻山。東北：雪洞山。新豐水在南，出西北分水凹，屈東與沙羅山水合。一東逕縣治，又東，左合羌阬水，逕馬頭墟，左納密溪、大席、忠信水，右納錫場水，過立溪口，至河源入東江。羅紋水出縣西宋洞山，西北至來石汛，屈西南入英德合翁江。有乍坪巡司。永安簡。府東北二百里。西南：越王山。東南：南嶺。南：秋香江，一名欖溪，出縣東雞公嶺，西南流，與南山水合，至河源入東江。又西，神江、義容江從之。南琴江，源出公阬嶂，南流至米潭，又東北入長樂。北琴江亦至長樂，合於南琴江，其下流是為梅江也。有馴雉里、寬仁里二巡司。海豐難。府東南三百里。東：龍山。西北：五坡嶺。南濱海。有麗江，一名長沙港，上流曰龍津水，出西北蓮花山，東南會黃姜水，南屈而西，至鹿鏡山，匯為青草澳，合大液水，逕大金籠山入海。東北有熱水，南流過九龍山，屈東為大德港，至陸豐，合內河水入海。西：鳳河水，南與鵝埠水合為小漠港入海。東：汕尾鎮，縣丞駐。有鵝埠巡司。平安廢驛。陸豐難。府東南三百五十里。雍正九年析海豐縣地置，治東海■E1，來屬。東北：內洋山。南：虎頭山。濱海。北：內河水，一名羅江，源出東北旗頭嶂，與吉石溪合。南過石頭山，分流，至大德港、烏敢港入海。又東：草洋水，東南流，屈西為華清港，至甲子港入海。上沙墟水出東北赤嶺，至普寧合南溪。有甲子、黃沙阬、河田三巡司。有法留鋪在縣西，道接海豐，又東至惠來百六十里。有鹽場三：曰石橋、海甲、小靖。龍川簡。府東北四百里。東：霍山。東北：龍穴，一名龍川山。西北：山。龍川水在東，又名合河，上源為定南水，自和平入，東南合河口會杜田河，西南流，與浰溪合，逕縣治東南，雷江水南流入焉。又西南，合合溪入河源為東江。又練溪出東北鵝石嶂，西南流，右納通衢水，入長樂。有老隆、通衢、十一都三巡司。雷鄉廢驛。連平州簡。府北四百里。東北：九連山。南：戈羅、筆山。有密溪水，出分水坳，東南流，與楊梅坪水合。又過州治南，納內管水、九嶺水，東南至長寧入新豐水。東大席水從之。又忠信水，西南入河源。有忠信、上坪、長吉三巡司。河源沖，難。府北百五十五里。西：桂山。東：古云。東北：藍溪山。東江一名槎江，西南至藍鎮墟，左納藍溪水，右納曾田水，又西南與康禾水合。過縣治東南，新豐江自長寧東來注之，西南合秋香江入歸善。西北：忠信水，出連平，西南過楓木鎮，合二龍岡水，至長寧入新豐水。噩湖東為河源舊城，今謂之下城也。有藍口巡司。義合、寶江二驛，後廢。和平簡。府東北四百二十里。北：紫雲山。西：九連山。東北：定南水，自江西定南入，東南流，右納烏虎水，又東北過江口，屈東南入龍川。浰水出西北羊角山，東南至合水口，湯坊水自東北來注之，過林鎮墟，與九龍水合。屈東至龍川，入於定南水。有浰頭巡司，後廢。

潮州府：沖，繁，難。隸惠潮嘉道。西距省治千一百八十五里。廣二百五十五里，袤三百里。北極高二十三度二十七分。京師偏東十二分。領一，縣九。有黃岡同知，康熙五十七年置。有通判一，治菴埠鎮。海陽沖，繁，難。倚。東：韓山。南：桑浦山。西：湖山。西北：海陽山。韓江在東，一名意溪，上承留隍河，自豐順入，東南過蒲都山，分流為三：正渠東南流為東溪；東北出者曰涸溪，舊名噩溪，屈東南，過七屏山至饒平為後溪；西南出者曰西溪，過府治東南，右納白茫洲水，屈南，北溪水自揭陽來注之，屈東，與東溪合，南流入於澄海。縣丞一，治菴埠鎮。有浮洋巡司。鳳城廢驛。豐順疲，難。府西北百九十里。乾隆三年以海陽縣豐順鎮置，析嘉應州及揭陽、大埔二縣地益之，來屬。南：瘦牛山，一名雲落山。東北：銅鼓嶂。東：留隍河自大埔入，西南合豐溪水，又南合九河水，入海陽為韓江。又南湯溪，一名湯阬水，下流至揭陽為北溪。有湯阬、留隍二巡司。潮陽繁，疲，難。府南百四十里。東：東山。東南：錢澳。西北：曾山，一名雙髻山。北、東、南三面濱海。海中有東沙島。練江在西，首受揭陽南溪，自普寧入，至縣治南合後溪，西南出海門入海。西北：後溪水亦出揭陽，東南過石井山為鋪前水，過潯洄山，別出為後溪，引流入練江，過磊口山為招沙水，屈南，至河渡門入海。有招寧、吉安、門闢三巡司。有靈山驛。揭陽繁，難。府西南八十里。西：獨山。西北：揭陽山。東南濱海。南：南溪，出縣西明山，東南流入普寧，又東北入縣。西南：古溪水北流合焉。迤東逕縣治南，與北溪別派合，東南過雙溪口入海。北溪出豐順南，屈東分流注南溪，又東北至海陽合韓江。縣丞駐棉湖寨。有河婆、北寨二巡司。饒平難。府東北百五十里。北：九峻。西：鳳凰山。東南：紅螺山。南濱海。海中有井洲、信洲、浮潯、牛心石諸澳。東南：黃岡溪，出東北界山，西屈而南至望海嶺，姚源水自西北來注之，南與飛龍徑水合，屈東南為大石溪，至黃岡鎮分流入海。西南：韓江，自海陽入，合後溪水，東入澄海。東南有黃岡鎮城，其東南為大城所城，又南為柘林，有柘林巡司。海山、東界二鹽場。惠來難。府西南二百七十里。西：龍溪。西南：釣鼇山。東南濱海。南：神泉港，上流為龍江溪，出西北南陽山，東南合葵潭水、梅林水，迤東過龍江關，林招溪自西北來注之，東注神泉港。東福溪、祿昌溪皆流合焉，又南入海。有神泉、葵潭二巡司。北山驛。惠來柵鹽場。大埔簡。府東北百六十里。西：陰那山。汀水自福建上杭入，一名神泉河，東南流，逕縣治東北，屈西，漳溪水東流北屈注之。又西過大河山，屈南與小河水合，又南至三河市，清遠河西北流合焉。河出福建平和，其上源曰河頭溪也，東南入豐順。有三河、白堠二巡司。烏槎司一，廢。澄海繁，難。府東南六十里。康熙五年省入海陽縣，八年復置。北：管隴山。西南：龍泉山。東南濱海。海中有鳳嶼，其下曰侍郎洲、大萊蕪、小萊蕪山。西北：橫隴溪，首受東溪，自海陽入，西南別出為新港水，分流入海。正渠迤東流，南別出為玉帶溪，至縣治東南入海。又東逕獅子山，與饒平後溪合，東至東隴關為東隴港入海。有漳林、鮀浦二巡司。商埠曰沙汕頭，咸豐八年英天津條約訂開。有潮海關。潮汕鐵路。小江鹽場。普寧繁，疲，難。府西南百二十里。南：鐵山。西北：官人望山。南溪自揭陽入，歧為二：一東逕馬嘶巖山，東北入揭陽；一西南逕鯉湖埠為鯉湖水，屈東南，與上沙墟水合，過望夫石山，為寒婆徑水，東北為白阬湖，又東入潮陽為練江。又東：普寧港，一名通潮港，東北入揭陽為古溪。有雲落徑巡司。南澳中。府東南百五十里。本南澳鎮地。分四澳。雲、青二澳隸閩之詔安，隆、深二澳隸粵之饒平。雍正十年置海防同知，為南澳治，深澳來屬。南：金山。東南：雲蓋山。四面濱海。北臘嶼、虎嶼，在海中。西南有赤嶼、白嶼，其田產鹽。有南澳巡司。

嘉應直隸州：沖，繁，難。隸惠潮嘉道。舊程鄉縣，隸潮州府。雍正十一年，升為嘉應州，直隸廣東布政使司。嘉慶十二年，升為嘉應府，復置程鄉縣為府治。十七年，仍改為直隸州，省程鄉縣。西南距省治千二百八十二里。廣百五十七里，袤百五十四里。北極高二十四度十二分。京師偏西十九分。領縣四。東：百花。東南：酉陽，一名九峰山。東北：王壽山。南：梅江即興寧江，東北流，逕州治南，左納程江水，屈東與周溪水合，東北至丙市，石窟溪西北自鎮平來注之。東北合松源溪，屈東南，過蓬辣灘入大埔，是為小河水也。州同駐松口。有豐順、太平二巡司。程鄉、武寧二驛，後廢。長樂沖，難。州西南百一十里。舊隸惠州府。雍正十一年來隸。北：五華山。東南：嵩螺山。西南：龍村河自永安入，東北至琴口鄉，華陽水首受北琴江，東流合焉，東北至七都河口會岐嶺河。河出龍川曰練溪，其下流又謂之清溪也；又東北流為長樂河，入興寧。有十二都巡司。興寧難。州西七十里。舊隸惠州府。雍正十一年來屬。東：雞靈山。北：大望山。其西麓羅岡水，合龍歸水、楊梅砦水，西南流為大河水，又逕縣治西為西河，亦名通海河，屈東南至水口鎮，長樂河自西南來會，是為興寧江也，東北入嘉應為梅江。西北：杜田河，出江西長寧，西南過杜田汛入龍川。有十三都、水口二巡司。平遠簡。州西北七十里。舊隸潮州府。雍正十一年來屬。東北：頂山、五子石山。西：鳳頭嶂。其東麓曰分水坳，縣前水出焉，東南流，左納頂山水，過卓筆山，至福建武平，合於武平溪。又河頭溪，源出西南九鄉堡，東南過石鎮山，大拓水東流合焉，東南流為橫梁溪，與長田水合，東入鎮平為徐溪。有壩頭巡司。鎮平簡。州北六十里。舊隸潮州府。雍正十一年來屬。西：鐵山嶂。東：大峰嶂。西北：石窟溪出平遠，自福建武平入，合楊子山水，過縣治西，與東山水合，南至小誥山納徐溪，至嘉應入於梅溪。又東北：松源溪，源出玉華峰，亦至嘉應入梅溪。有羅岡巡司。

高州府：沖，繁，難。高雷陽道治所。東北距省治千六十里。廣三百一十五里，袤二百三十里。北極高二十一度四十九分。京師偏西五度四十分。領州一，縣五。有通判一，治梅菉。茂名繁，難。倚。高涼山在東北，州以是名。東山在東。南濱海。北：竇江自信宜入，東南流。左納雙柘水，至府治東北，鑒江水西流合焉，今又謂之石骨水也。屈西南，過那射嶺入化州。東南有浮山水，即三橋河，出電白，西南至赤嶺為赤嶺水，又西南入吳川。有赤水、平山二巡司。大陵廢驛。電白繁，疲，難。府東南百六十里。北：浮山。南：蓮頭山，其下曰蓮頭港。又西南，有赤水港。南濱海。有博賀島在海中。東北有儒垌河，源出分水凹，西南流，過望夫山曰望夫水，屈南與界頭河合，又南為五藍河，入於海。又三橋河，出東北木力嶺，西南至潭儒山為潭儒河，合龍珠河，西南入於茂名，其下流是為浮山水也。有沙瑯巡司。鹽場二，曰博茂、電茂。信宜難。府東北八十里。東：龍山。東北：雲開。西川水出大人山，西南過舊潭峨縣曰潭峨江，至縣治西南，東川水來會。屈南，過羅竇洞為竇江，又南入茂名。東：雙龍水出長充坑，西南至古丁墟，屈東入陽春，合雙■E1水。又東北，雙床水出大水嶺，南合吐珠水，屈東北流為石印水，至羅定入瀧水。又懷鄉水出東北黃陂嶺，會扶龍水、石人水，西北與響水合，為黃華江，入廣西岑溪。又金洞水出縣北雷公嶺，水西北至廣西容縣為渭龍江也。有懷鄉巡司。化州簡。府西南九十里。北：浮梁山。東北：龍王，一名來安山。茂名水在東北，即竇江，又東北有陵水，源出廣西北流，入，屈西南至合江墟，羅水亦自陸水入，其合流曰羅江，又謂之陵羅水也。屈東南，逕州治北合竇江，又東南流為平源江，入吳川。有梁家沙巡司。吳川簡。府西南百二十里。北：麗山。西北：特思山。東南濱海。南為利劍門，至匈州，又西南至於通明港，謂之廣州灣。光緒二十五年租於法。吳川水在東北，一名吳江，自化州入，東南過三江嶺，浮山水西流合焉。屈西南為木棉江，與平城江合，分流至限門港入海。石門港源出石城東橋水，東南流，山角水自東北來注之，又東南至麻斜入海。有塘綴巡司。鹽場一，曰茂暉。石城簡。府西南百九十里。北：謝建山。西南：敷復山，濱海。西有南廉江，即烏江，自廣西陸川入，西南流，至石角墟曰石角水，又西南與武陵江合，為合江，青榕水西流合焉。又西南為九洲江，賀江水自西北來注之，至鯉魚潭入海。又西：洗米河，出廣西博白，迤南流，為英羅港，入海。又東，東橋水，出雞頭嶺，東南過兩家灘，入吳川，是為石門港也。有凌綠巡司。息安廢驛。

雷州府：簡。隸高雷陽道。東南距省治千五百一十里。廣九十五里，袤二百二十九里。北極高二十度四十九分。京師偏西六度二十八分。領縣三。府境突出海中作半島形。東為廣州灣，西為東京灣，其南則瓊州海峽也。同知一，治海安所城，後廢。海康疲。倚。西：博袍山。南：擎雷山。東、西濱海。有北莉埠、新𦫼埠諸島，在東海中。西北：南渡水，出博政村，東南流，屈北，西別出為東亭水，瀦為湖。屈東，過縣治南，又別出為大肚河，北至遂溪入海。又東南流為雙溪港，擎雷水自西南來注之，又東北入海。有清道巡司。雷陽廢驛。武郎廢鹽場。遂溪簡。府東北百八十里。東：石門嶺，其下曰石門港，東、西濱海。海中有東山島，一名湛川島，島北為分流港，其西則通明港也。西北有西溪水，出分界村，東南流，與東溪水合，屈東過縣治南，東北合石門港入海。又城月水，出西南螺岡嶺，南屈而東為庫竹港，入海。又牛鼻水亦出螺岡嶺，迤西流為樂民港，入海。縣丞治楊柑墟。有湛川廢司。城月廢驛。調樓、蠶村二廢鹽場。徐聞簡。府西南百六十里。西：冠頭嶺。東、西、南三面濱海。北：遇賢水出石灣嶺，會青桐港水，又西合濂濱水，為流沙港，入海。又東，大水溪，出東北龍床嶺，西南與葫蘆溪合，西南流為海安港，入海。有寧海、東場二巡司。又有新興鹽場，後廢。

陽江直隸州：繁，難。隸高雷陽道。舊陽江縣，隸肇慶府。同治五年，升為直隸。光緒三十二年，改為直隸州。東北距省治七百三十里。廣一百三十里，袤一百一十五里。北極高二十一度五十二分。京師偏西四度三十分。領縣二。北：北甘山。東南：北津山。又海朗，一名鎮海山。南濱海。海陵山在海中。西：漠陽江自陽春入，左合輪水河，東南至河口市，左合第八河，右歧為西河，又東南至州治南為鼉江，亦謂之恩江也。左納那龍河，為北津港，西河水自西南來注之，東南過虎頭山入海。紫蘿水源出紫蘿山，下流為三鴉港，入海。坡尾河出羅王嶂，與織篢河合。又東南為豐頭港，亦入海。又西南有雙魚港。又有北額港，上源即望夫水也。有太平巡司、那龍巡司，後廢。有太平驛、蓮塘驛，亦廢。鹽場一，曰雙恩。陽春沖，難。州西北百七十里。舊隸肇慶府。光緒三十二年來屬。東南：射木。東北：銅石。西：漠陽江，源出縣北雲浮山，曰雲浮水，東南流，合雲霖水，屈西南，左納羅鳳水，右納博學水，至縣治西北，北瀧水西流合焉，東南入陽江。又西，雙■E1水，出東安，南合雙龍水，又南屈而東，麻陳水自西南來注之，又東過古良鎮，屈東北，合於漠陽江。有古良、黃泥灣二巡司。樂安廢驛。恩平簡。州東北百五十一里。舊隸肇慶府。光緒三十二年來屬。石神山在北，一名鼇山。龍鼉山在西南。南有恩平江，亦曰錦水，上源為岑洞水，出西北雙穴，逕東南至平城山，君子河東流合焉。又東與橫槎水合，屈東北，左納牛岡水，右納金雞水，又東入開平。又東南，長塘水，亦至開平合於恩平江。又西南：那吉水，南至陽江，其下流為那龍水也。

廉州府：繁，難。隸廉欽道。初沿明制。領州一，縣二。光緒十四年，欽州直隸。東北距省治千八百里。廣一百六十里，袤二百二十六里。北極高二十一度二十四分。京師偏西七度十九分。領縣二。合浦疲。倚。東北：大廉山，州以是名。又北：五黃山。南：冠頭嶺。東南濱海。海中有珠池，曰珠海。又有潿洲、蛇洋洲，在海中。廉江在北，一名西門江，自廣西博白入，迤西流，右納小江水，又西合張黃江，屈西南為羅成江。武利江自東北來注之，至府治西北合洪潮江，又西南分流入海。又東北，漆桐江自廣西興業入，左合六硍江，又西北入廣西貴縣，是為武思江也。縣丞駐永安所城。珠場、高仰、潿洲、永平四巡司。北海市稅關。商埠，光緒二年英煙臺會議條約訂開。有還珠廢驛。靈山簡。府西北百八十里。北：洪崖山。西：六峰山。西南：林冶山。南：陸屋江，一名南岸大江，源出縣東羅陽山，西南至欽州為欽江。西北：那良江，出那良山，南流過太平墟曰太平江，又東北入廣西橫州為平塘江也。又黃橄江出西北英雄山，亦東北入廣西永淳為秋風江。有西鄉巡司。太平廢驛。

欽州直隸州：沖，繁，難。廉欽道治所。初沿明制，屬廉州府。光緒十四年，升為直隸州，析靈山縣林墟司隸之，又析州屬防城、如昔二司置防城縣來屬。東北距省治千九百里。廣二百二十四里，袤一百九十五里。北極高二十一度五十五分。京師偏西七度五十分。領縣一。北：銅魚山。東南：烏雷嶺，其下曰烏雷港。南濱海。海中有牙山、龍門諸島。東：欽江，自靈山入，迤西南至州治南，歧為二，又西南匯為貓尾海，屈東南，過龍門入海。北：那蒙江，源出靈山高塘嶺，西南流，右合長潭水，至三門灘，大寺江自西來注之，又南為漁洪江，又東南合於欽江。又篆嶺江亦出靈山，西南至平銀渡曰平銀江，屈東南與丹竹江合，南流為大觀港，入海。又那陳江出西北心嶺，東北至那陳墟為那陳江，又東北復入宣化為八尺江也。有沿海、林墟、長墩三巡司。那陳司廢。防城沖，繁，難。州西南百里。十萬大山在西北。白龍山在西南。山麓斗入海，向隸越南，光緒十三年來屬。又西南，分茅嶺，與越南界。南濱海。防城江出西北稔賓山，東南流，右納滑石江，逕縣治南，過石龜頭汛入海。北：大直江，出虎豹隘，南與賣竹江合。又東南過獅子嶺，那良江東北流合焉。又東為鳳凰江，又東南合於漁洪江，至欽州入海。又西潭洪江，出大勉山，東南過銅皮山為潭洪港，入海。北侖河，其上源曰文義河，出拷邦嶺，東北至北侖汛，屈而南，嘉隆江自西南來注之。其南岸則越南界也。又東與那良江合，逕越南海寧府北境入海。東興，縣丞駐。有如昔、永坪二巡司。

瓊州府：繁，疲，難。瓊崖道治所。東北距省治千八百一十里。廣一百五十二里，袤二百一十里。北極高二十度一分。京師偏西六度五分。領州一，縣七。府及崖州在南海中，曰海南島，中有五指山，綿亙數邑。山南隸崖州，山北隸府。環山中生黎，其外熟黎，又外各州縣。山峒深阻，黎、岐出沒為患，光緒十五年，總督張之洞始開五指山道為大路十二：東路三，西路三，南路、北路、東南路、東北路、西南路、西北路各一。奧區荒徼，闢為坦途，人以為便。瓊州，商埠，咸豐八年英天津條約訂開。有瓊海關。瓊山繁。倚。南：瓊山，縣以是名。北濱海。海西南白石河即建江，自澄邁入，北屈而東，入定安。又北入縣東南，為南渡江，又北為北沙河，屈西北至白沙門入海。縣丞駐海口所城。有水尾巡司。感恩鹽場。澄邁簡。府西六十里。邁山在南。北濱海。西南：建江，一名新安江，自臨高入，東南過黎母嶺，右納新田溪，入于瓊山。又澄江出東南獨珠嶺，西北流，至縣治西，合九曲水，又西為東水港，入海。稍陽水上源為南滾泉，北合沙地水，過石矍嶺為石矍港，入海。有澄邁巡司。定安簡。府南八十里。西南有五指山，一名黎母山，綿亙而東，為光螺嶺。又東為南閭嶺，南遠溪出焉。北：建江自瓊山入，東合南遠溪，過縣治東北，潭覽溪、仙客溪北流入焉，東北入于瓊山為南渡江。西南有萬全河，出喃嘮峒，東南流，入樂會。有太平巡司。文昌難。府東南百六十里。北：玉陽。南：紫貝山。東北濱海。海中有浮山，其下曰分洲洋。南：文昌溪，出縣西白玉嶺，東南流，右納白石溪、白芒溪，屈東，平昌溪自西北來注之。又南為清瀾港，入海。又南，白延溪，出八角山，東南為長岐港，入海。又北，三江水，即羅漢溪，出抱虎嶺，西北流，為鋪前港，入海。有鋪前、青藍二巡司。有樂會鹽場。會同簡。府東南二百九十里。東：多異嶺，濱海。西：龍角溪，源出西崖嶺，東南至嘉積市為嘉積溪，黎盆溪西流合焉。又東南為五灣溪水，入樂會。樂會簡。府東南三百三十里。西：白石嶺。西南：縱橫嶺。東濱海。西：萬全河自定安入，迤東流，屈而北，會太平水。又東南，會五灣水，逕龍磨山，分流環縣治，復合，又東過蓮花峰，屈東南為博鼇港，入海。又流馬河，源出西南龍巖嶺，東南入萬縣，與龍滾河合。又東北復入縣境，為嘉濂河。又東北為九曲河，納蓮塘溪。又東北會萬全河入海。臨高疲。府西南百八十里。南：那盆嶺。西：毗耶山。北濱海。南：大江即建江，自儋州入，北至腰背嶺，西別出為縣前江，屈東北流，至文瀾村，為文瀾水。透灘水北流合焉，亦謂之迎恩水也。又北為博鋪港，入海。其正渠，東北過白石嶺入澄邁，有和舍巡司。馬裊鹽場。儋州要。府西南三百里。儋耳山在北，一名松林山，又名藤山。西北濱海。獅子山在海中。東南建江，亦曰黎母江，西北過龍頭嶺，歧為二：東出曰大江，東北入臨高；西出曰北門江，一名倫江，西北流，至州治東北，屈而西，為新英港，新昌江自東南來注之，又西南入海。東北有榕橋江，西南有沙溝江，皆西北流入海。有薄沙巡司。鎮南司，廢。鹽場曰蘭馨。

崖州直隸州：沖，繁。隸瓊崖道。崖州舊隸瓊州府。光緒三十一年，升為直隸州。東北距省治二千六百八十里。廣二百四十二里，袤一百七十五里。北極高十八度二十七分。京師偏西七度三十六分。領縣四。東：回風嶺。西南：澄島山，一名澄崖山。東南濱海。東北：安遠水自陵水入，西南流，至郎勇嶺，歧為二：一西南至大村入海；一西北流為抱漾水，過州治北，屈南為保平港，入港。北：樂安河，西南過多港嶺，屈西北入感恩。東：多銀水，一名臨川水，出黎峒，東南與三亞水合，又東南為榆林港，入海。有樂安、永寧二巡司。鹽場曰臨川。感恩難。州西北百九十五里。舊隸瓊州府。光緒三十一年來屬。東：大雅山。東北：九龍山。西濱海。東南：龍江，出小黎母山，西南流，別出為感恩水，迤西至縣治北為縣門港，入海。其正渠西北過北黎市為北黎港，又西南入海。樂安河出州，西北流，入昌化。昌化簡。州西北三百六十里。舊隸瓊州府。光緒三十一年來屬。東北：峻靈山。東南：九峰山。西北濱海。南：昌江即樂安河，自感恩入，至縣治東南，歧為二，西南出曰南崖江，北出曰北江，皆入海。又安海江出東北歌謗嶺，西北至儋州入海。陵水難。州東北二百一十里。舊隸瓊州府。光緒三十一年來屬。西：獨秀山。南：多雲嶺。東南濱海。有加攝嶼、雙女嶼，在海中。西北：大河水，出七指嶺，東南過博吉嶺，屈南為桐棲港，又東入海。又南，青水塘水出西北狼牙村，東南流，至縣治西，別出為筆架山水，與大河水合，瀦為灶仔港。屈西南，至新村港口入海。有寶停巡司。萬沖，繁。州東北三百七十里。萬州舊隸瓊州府，光緒三十一年降為縣，來屬。東：東山。北：六連嶺。東南濱海。海中有獨洲山，其下曰獨洲洋。西北：龍滾河，出縱橫峒，南屈而東，與流馬河合，又東北入樂會，屈東南復入縣北。東別出為蓮塘溪，屈北至樂會，合萬全河。其正渠，東南過連岐嶺入海。又都封水亦出縱橫峒，東南流，歧為四派：曰和樂港，曰港北港，曰石狗澗，曰金仙河，至縣治東北入海。又南，踢容河，出西北鷓鴣山，東南至瘦田村分流，與石龜河合，又東南流入海。有龍滾巡司。鹽場一，曰新安。


\end{pinyinscope}