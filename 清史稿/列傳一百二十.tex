\article{列傳一百二十}

\begin{pinyinscope}
五岱五福海祿成德馬彪常青

官達色烏什哈達瑚尼勒圖敖成圖欽保木塔爾

岱森保翁果爾海珠爾杭阿哲森保

五岱，瓜爾佳氏，黑龍江人。乾隆十八年，命隸滿洲正黃旗。初以前鋒從征準噶爾，授三等侍衛，賜墨爾根巴圖魯名號。戰葉爾羌，復遷二等侍衛。霍罕使者至，命往宣諭，授正黃旗漢軍副都統，賜騎都尉世職。三十六年，從將軍溫福討金川，授參贊大臣。攻巴朗拉，克之，授正黃旗蒙古都統。

京旗目吉林、黑龍江諸部人為烏拉齊，鄙之不與為伍，溫福以是輕五岱。五岱密疏言：「溫福在軍好安逸，不親督戰，自以為是，寒將士之心。」溫福亦劾：「五岱剛愎自用，自成都至軍，途中奪驛馬騷擾；方攻巴朗拉，綠營兵驚退，五岱不能禁，詐言被創昏暈。」上命豐升額、色布騰巴勒珠爾詣軍中按治。色布騰巴勒珠爾等疏言鞫五岱俱不承，請奪其職，留軍前自效，上責色布騰巴勒珠爾等所論列不得要領；復疏言溫福輕五岱，致起釁。溫福疏辨，謂五岱與色布騰巴勒珠爾朋比謀傾陷，上命色布騰巴勒珠爾等逮五岱詣熱河行在。是時尚書福隆安奉使如四川，疏言五岱無奪驛馬及攻巴朗拉詐言被創事，色布騰巴勒珠爾亦未嘗袒五岱。五岱至熱河，軍機大臣廷鞫，戍伊犁。居數月，授藍翎侍衛，命從阿桂出南路聽差遣。阿桂令率土兵赴美諾、明郭宗諸地，相機夾擊。尋授頭等侍衛。

木果木師潰，阿桂駐宜喜。命五岱為領隊侍衛，率貴州兵防後路。阿桂為定西將軍，授五岱正藍旗蒙古副都統，復為參贊大臣。從副將軍豐升額自丹壩進攻凱立葉，山峻，未深入。上命豐升額佐阿桂合軍進，而以五岱駐凱立葉牽賊勢，賊屢來攻，屢擊敗之。五岱疏言軍中護軍校等缺，當擇應升人員，請上命。上以參贊佐將軍治軍事，不得自專，責五岱非是。阿桂、豐升額自日爾巴當噶進攻，五岱自凱立葉督兵夾擊，進逼勒烏圍。阿桂令五岱移駐日則丫口。尋率兵協攻珠寨及噶朗噶各寨。師攻勒烏圍，五岱率所部自東北入，合攻克之。金川平，圖形紫光閣，列後五十功臣。

出為塔爾巴哈臺領隊大臣。四十九年，自塔爾巴哈臺詣京師，至蘭州，聞石峰堡回為亂，請從軍。上諭陜甘總督李侍堯，以五岱嘗從征金川，知軍事，令率兵進攻。侍堯令偕副都統永安、提督剛塔討賊，自馬家堡逐賊至鹿鹿山，大霧，駐軍數日，詗賊出後山，分軍捕治，命署固原提督。戰伏羌城外，殺賊三百餘，賊遁入山，遣兵搜捕，俘二百三十餘。復逐賊至秦安縣，擬進攻底店。上令尚書福康安視師，五岱從，克底店；進攻石峰堡，率兵搜捕黑矻塔、白楊嶺餘匪，毀床子灘禮拜寺，回亂平。上以五岱自塔爾巴哈臺班滿還京，道聞回亂，自請從軍；福康安未至，轉戰擊賊，奮勉，予騎都尉世職。尋擢鑲藍旗蒙古都統，充上書房總諳達，授領侍衛內大臣。卒。

五福，富察氏，滿洲鑲白旗人。自世襲佐領累遷四川維州協副將，乾隆三十五年，小金川土司澤旺與鄂克什土司色達克拉構兵，五福請於總督阿爾泰，檄澤旺責使服罪。澤旺子僧格桑尤桀驁，漸侵明正土司，乃令五福將五百人屯梭磨界樸頭，擢松潘鎮總兵，如美諾護糧道。小金川平，偕松茂道查禮按行邊徼屯練，及新附汗牛十四寨。

時僧格桑竄大金川，大金川土司索諾木與同為亂。上慮兩酋逃往鄂羅克，命五福駐丹壩。丹壩，往鄂羅克道所必經也。賊襲攻底木達及大板昭。師自登春入，五福自後路會攻。尋請以副將西德布率兵還丹壩，而躬巡梭磨，土婦卓爾瑪初附，加以駕馭。上命五福事畢仍還屯丹壩。五福旋自丹壩進攻穆爾津山，再戰陟其岡，毀賊碉，敗援賊。師進攻，五福以三百六十人為應，令官兵作攻撲狀綴賊，土兵伏作固頂水卡旁。賊至，伏發，殪其頭人，遂進攻山半賊碉，五福督兵斫碉門殺賊。將軍阿桂等師克格魯克古丫口，將達丹壩，五福隔山見師至，即督兵攻普籠、瑪讓諸碉，同時盡毀，於作固頂以下傍水設營卡。

師進攻勒烏圍，五福自陡烏當噶夾攻，斃賊甚眾，進攻榮噶爾博，毀賊碉一。師屯巴克圖仰木山巔，五福克薩木卡爾山下諸碉卡，與大軍會。自達烏達圍進攻，五福同總兵常祿保等為應。既克黃草坪，賊自山後出，五福夾擊敗之。師自奔布魯木進攻，為三隊，五福與副都統烏什哈達率第三隊，圍賊碉。賊越碉竄，與第一、二隊合，至西里正寨，賊潰遁。分攻瓦爾占、舍勒固租魯，夜移砲轟毀之。進攻薩爾歪賊寨，復為三隊，五福與都統海蘭察自中路進，賊棄寨竄；復繞出寨後，殲賊甚眾，賊寨皆下。金川平，圖形紫光閣，列後五十功臣。師既還，以兩金川地勢寥闊，命五福將三千人屯美諾。尋擢廣西提督。卒。

海祿，齊普齊特氏，蒙古正藍旗人。以前鋒從征伊犁，定邊右副將軍兆惠屯濟爾哈朗，副將軍富德攻葉爾羌，攻伊西洱庫爾淖爾，海祿皆在軍中，賜花翎，並號噶卜什海巴圖魯。又以邊功，擢二等侍衛。溫福討金川，海祿將四百人攻斑斕山及斯當安，攻日耳、東瑪、美美諸寨，及固卜濟山梁，又克路頂宗、喀木色爾諸寨，破明郭宗溝內碉卡。自前鋒參領攝陜西固原鎮總兵。溫福師敗績，海祿自美諾退巴朗拉，定西將軍阿桂論劾，當奪職，命寬之。師自資哩南山入，得阿喀木雅山上碉一。至路頂宗，山陡峻，夜半潛入賊壘，殲賊三十餘，墜崖死者相枕藉，遂拔路頂宗，即督兵進攻明郭宗，克之。直抵美諾，賊驚潰，獲大砲十餘、米糧百餘石，擢固原鎮總兵。

從阿桂自薩爾赤鄂羅山攻克登古碉卡。復自喇穆喇穆迤西進，得石卡一。攻得斯東寨、色淜普、喇穆喇穆山梁，屯日則丫口要路。又攻該布達什諾木城，連克碉寨。攻遜克爾宗，賊出伏兵，擊之潰。旋偕副都統富興進至達爾沙朗，克大碉五，並克伊格爾瑪迪等碉卡。再進，偕副都統烏什哈達奪羅卜克鄂博溝內碉寨，攻克格魯克古山梁。再進攻康薩爾，督兵躍壕入，賊竄。再進，攻克勒吉爾博山梁，乘勝沿河擊賊，大破之。師攻木思工噶克丫口，海祿以兵應，殲賊甚眾。攻克邁過爾山梁，復偕烏什哈達攻丫口左木城、石碉，拔之。又自舍圖枉卡分攻巴占，攀藤扶石，自山腰斜上，遂奪據毗色爾，進攻章噶大碉，克之，並奪木城一。偕襄陽鎮總兵官達色攻黃草坪，占其地。移直隸天津鎮總兵。旋率土兵奪兜窩碉卡，復奪取莎羅奔甲爾瓦沃雜爾所居之拉布咱占。又偕副都統書麟等攻則朗噶克，焚噶爾噶木、勒烏、果木得克、聶烏諸賊寨。金川平，圖形紫光閣，賜騎都尉世職，擢雲南提督。

四十六年，入覲。至湖南，聞薩拉爾回蘇四十三叛，請從軍。賊占華林山，海祿從海蘭察攻之，多所斬獲。旋進至華林寺，毀賊巢，殲焉。授烏魯木齊都統。

海祿刻覈吏事。在邊，禁古城迤北瑚圖斯金廠。重定新疆屯田徵租功過，視舊例為苛。追論文武吏士剝下營私狀，領隊大臣圖思義、提督彭廷棟以下皆坐譴。又請裁汰經費，視內地編保甲；臺灣民坐械斗戍邊，入烏魯木齊鐵廠輸作，予巴里坤諸地戍兵為奴；皆議行。復疏請自哈密至精河設臺車三百五十，烏魯木齊設臺車一百五十，定值視雇商車減三之二。烏什辦事大臣綽克托、塔爾巴哈臺辦事大臣惠齡、陜甘總督福康安皆言車值過薄，福康安並力陳設臺車不若雇商車便。上為罷海祿議，造臺車糜帑，令責償。伊犁將軍伊勒圖又疏請罷海祿所議屯田徵租功過及戍邊入鐵廠例，左授伊犁額魯特領大臣。

五十三年，劾將軍奎林毀佛像，辱職官，折罪人手足擲水中，得遣戍罪人贓，又於哈薩克以羊易布，私其羨金。上奪奎林職，令海祿並詣京師，命諸皇子、軍機大臣會刑部廷鞫。奎林承毀佛像、殺罪人，餘事皆無據。上命並奪海祿職，在上虞備用處拜唐阿上效力行走。尋授藍翎侍衛，累遷至福建陸路提督。卒。

成德，鈕祜祿氏，滿洲正紅旗人。初入健銳營充前鋒。從征準噶爾、葉爾羌，俱有功。征緬甸，從將軍明瑞自錫箔進兵，攻賊舊小蒲坡，中槍傷，戰猛拜、天生橋、猛城諸地。從副將軍阿里袞攻頓拐，毀其寨。從經略大學士傅恆渡戛鳩江，自猛拱、猛養進兵，敗賊於新街。定邊右副將軍溫福征小金川，成德從攻斯當安，裹創力戰，進攻巴朗拉。再進，克資哩、古布濟、八角寨諸地，復被創；自空卡、昔嶺進兵，屢捷，累遷四川川北鎮總兵。木果木大營陷，溫福死之，成德時將別軍駐美諾，亦陷於賊，命奪官，仍留任。將軍阿桂令自南山攻取阿喀木雅，會領隊大臣額森特、總兵海祿三道並進，擊東溝賊碉，殲賊甚眾。路頂宗、明郭宗諸營卡皆下，復美諾，賜黑狐冠。小金川平，復官。

師自穀噶入大金川，抵羅博瓦山，成德偕總兵特成額等分兵綴賊。復會克色淜普山，奪堅碉數十。進攻喇穆喇穆東面山碉，賊分兩路襲師後，擊敗之。偕散秩大臣普爾普等奪石碉四，又偕總兵官達色攻克該布達什諾木城，會內大臣海蘭察進圍遜克爾宗，賜號賽尚阿巴圖魯。進攻甲爾納寨，圍急，賊潛以皮船渡，成德擊破之。賊據赤布寨，其北為得思古寨，循溝下有噶朗噶、噶爾噶諸寺，碉寨繁密。師循溝進，破最東水碉。成德乘勝奪大碉五、木城二，直抵瀕河噶爾丹寺，賊奔潰，師克舍圖枉卡。成德潛師至日則丫口，與游擊普吉保上下合擊，破石碉八、木城四，遂克遜克爾宗，賊退勒烏圍，復進，會師破之。進克甘都瓦爾、黃草坪等處，遂克噶拉依。金川平，圖形紫光閣，列前五十功臣。署四川提督。三暗巴番渠安錯煽亂，督兵捕治，命真除。

五十三年，廓爾喀侵後藏，命成德為參贊大臣，督兵偕總督鄂輝、駐藏大臣侍郎巴忠會剿。巴忠授意噶布倫丹津旺珠爾與廓爾喀議歲費、還侵地，成德爭不獲，即以此議入奏。師還，授成都將軍。後藏不如約，靳歲費不與，廓爾喀復來犯，巴忠自經死。上命鄂輝、成德督兵定藏自贖；復以濡滯失機，奪將軍，予副都統銜，以領隊大臣屬將軍福康安調遣。攻聶拉木，與穆克登阿夜督兵進。成德攻寨西北，穆克登阿出西南，擲火彈殺賊，破寨，盡殲守寨賊，無一得脫者。福康安自濟嚨進兵，令成德等分道進屯德親鼎山，克敵卡，自俄瑪措山進，迭克果果薩喇嘛寺，乘夜取札木鐵索橋。又自江各波邁山梁趨隴岡，與彥吉保會；逐賊至利底，與福康安師會，所向克捷。廓爾喀乞降，師還，命成德以副都統銜充駐藏幫辦大臣。圖形紫光閣，前十五功臣，以成德為殿。尋命署杭州將軍。

仁宗即位，移署荊州將軍。教匪起，成德偕總督惠齡攻賊宜都灌灣腦山，擒賊首張正謨。尋以縱賊竄逸，奪勇號。四年，致仕，卒。以曾孫女配宣宗為孝全皇后，追封三等承恩公，謚威恪。子穆克登布，自有傳。

馬彪，甘肅西寧人。以行伍從軍，累遷至四川川北鎮總兵。高臺縣丞邱天寵私伐巴彥濟魯薩林木，貝勒羅卜藏達爾札訴於上，詞連彪，奪職。尋賜游擊銜，駐雅爾。復起，除云南昭通鎮總兵。

乾隆三十六年，師征金川，將軍溫福以彪屢出師勇往，令將貴州兵三千以從，克巴朗拉碉卡，賜花翎。師自達木巴宗分三道趨資哩，彪偕侍衛額森特等自北山進，奪賊碉卡，斬馘百餘，與師會。彪以貴州兵二千駐資哩北山梁，東西距三十餘里。賊夜犯都司黃壯略、守備王廷玉營，彪與侍衛巴三泰馳援，敗賊，失砲三。上以彪戰甚力，不之罪。嗣都司徐大勇等守色布色爾，賊屯十里外高峰。參贊五岱檄彪赴援，未至，副將色倫泰戰沒。五岱劾彪逗遛，當奪職，上命留任。尋自碩藏噶爾進駐色布色爾，阿桂軍次喇卜楚克山麓，偪木闌壩；令彪伏兵東崖下，克其水碉。進攻色爾渠，彪從參贊豐升額等擊東瑪砦，克之。乘勝攻哲木克郭羅郭羅美羅喇嘛寺諸寨，皆下，奪碉五，俘馘數十。攻美美卡，彪率二百人自山梁小徑入。賊來援，力戰破之。美美卡至日喀爾橋，有小徑曰兜烏。賊毀橋築卡以拒，彪伐木為橋濟兵，賊棄卡走。又與提督哈國興合克喀木色爾穆拉斯郭寨，遂據兜烏。尋自達克蘇山後攻明郭宗，彪將千人自格實迪下攻，賊棄碉竄，授西安提督。復偕侍衛烏爾圖納遜攻達爾圖大碉，斃竄賊甚多。遂偕領隊大臣華善等以六千人駐宜喜，賊來犯，擊之，斬賊三十餘人。以三千五百人攻達爾圖碉，未下。賊自沙壩三道襲宜喜軍，又別遣賊夜撲達爾圖軍，擊走之。師克乃當，至獨松，彪與賊戰中巴布里、下巴布裏及瑪雅岡角木，賊皆棄寨遁。旋與副將欽保克爾瑪及札烏古山梁，與總兵敖成克甲索。

金川平，赴西安任。圖形紫光閣，列前五十功臣。移湖廣提督。卒，贈太子太保，謚勤襄，予雲騎尉世職。

常青，蘇木克氏，滿洲鑲白旗人。自前鋒累遷護軍參領。外擢雲南曲尋鎮總兵。從將軍明瑞討緬甸，戰於蠻結。明瑞將中軍，常青與領隊大臣觀音保踞西山梁。賊突至，常青等奮擊，馘二百餘；賊敗竄，又馘二千餘，俘三十四。再戰天生橋、宋寨、黃土岡諸地，屢敗賊。明瑞軍敗績，上召常青入對，命仍還雲南，從副將軍阿里袞出萬仞關。經略大學士傅恆令詣野牛壩督造戰船，率兵赴新街，殺賊奪寨，獲敵舟及糧械。旋自新街進攻老官屯，克毛西寨。師還，授雲南提督。

乾隆三十八年，師征金川，令率雲南兵二千赴打箭爐佐將軍阿桂出西路。偕都統海蘭察攻斯達克拉、阿噶爾布里、碩藏噶爾諸山梁，克之，留屯美諾。師攻布朗郭宗，阿桂奏請常青策應。常青遣游擊福敏泰駐木波，游擊保寧駐噶魯什呢，守備張啟貴駐美臥溝，而與副都統富興率兵為布朗郭宗聲援。西藏語謂為盜曰「放夾壩」，常青與富興督綠營兵捕盜，焚其林。阿桂師進攻勒烏圍，常青與富勒渾護餉道，自明郭宗至大板昭，兵卒巡視，分守小沙壩、沙壩、三松坪諸地，自間道出功噶爾拉擊賊。上嘉之，諭以此路官軍久未進攻，今自間道出奇，足以綴賊；惟地勢險峻，仍戒其輕舉。金川平，圖形紫光閣，列後五十功臣。

移古北口提督，而以海祿代之。疏言緬甸方議撫，請暫留張鳳街，與海祿相機籌辦。上以夷性多疑，文檄仍用常青舊銜，俟事定赴新任。歷浙江、江南、直隸、福建陸路提督，又繼海祿為烏魯木齊都統，移西安將軍。卒，謚莊毅。

官達色，瓜爾佳氏，滿洲正黃旗人。以前鋒從征準噶爾。將軍兆惠自鄂壘扎拉圖轉戰至特訥格爾，上方南巡，遣官達色及副護軍校兆坦齎疏詣行在，召對，授藍翎侍衛。準噶爾平，予雲騎尉世職。迭遷副參領，外擢雲南順云營參將。自陳不通漢文，乞還京師，經略大學士傅恆討緬甸，以官達色監鑄砲，令從軍。旋授健銳營前鋒參領。

乾隆三十六年，將軍溫福征金川，令將成都駐防兵四百人從攻巴朗拉山梁，與烏什哈達督兵自山右登，奪卡六。再戰，官達色發砲毀賊碉，戰三晝夜，克之，賜號巴爾丹巴圖魯，畀白金百。師逾達木巴宗至斯底葉安，賊力拒，官達色發砲隳其碉樓，命署四川松潘鎮總兵。師乘雪擊賊，賊引退。官達色逐賊，賊亂流渡，竄河喀木雅。移軍逼賊寨，官達色發砲擊之，寨垂破，賊夜遁。溫福督師攻南山，官達色與總兵牛天畀合軍，天畀取第二碉，官達色取第三碉，復命署湖北襄陽鎮總兵。

師攻達爾圖，賊蔽碉為固，官達色發砲擊之，日斃賊數十。師進，破碉二，拔柵，殲賊甚眾。副將軍豐升額攻穀噶，官達色與侍衛普濟保等以四千人往會。旋以將軍阿桂檄，從參贊海蘭察攻喇穆喇穆，奪卡三，逼碉下擲火彈，以雨不燃，暫引退。復以六百人直陟高峰，峰有大碉二，夜半，援石壁蟻附登，伏碉旁，黎明突起，遂破二碉。進攻該布達什諾，賊為大碉倚壕，輔以木城。官達色督兵冒槍石躍壕以度，劃碉址成，遂援以上。賊退保木城，阿桂令海蘭察出城後，官達色當其前，力戰克之。再進，攻默格爾山梁，官達色與額森特等合軍取碉三。旋與海蘭察、額森特分道裹糧深入，攻格魯克古丫口，克當噶海寨及陡烏當噶大碉，焚沙木拉渠寨。循格魯克古山梁以下，賊傍箐置卡，督兵攻之下。真除襄陽鎮總兵。

再進，攻勒吉爾博，戰於山麓，破賊碉；再進，攻榮克爾博，克其麓木城。督兵陟山巔，與普爾普逾溝拔木柵二十六。自舍圖柱卡循昆色爾山梁，攻據雅木則碉，取果克山諸碉寨，圍拉枯喇嘛寺，盡殲之。再進，與海蘭察等同攻章噶，賊綠碉鑿深溝，設柵其上，官達色督兵拔柵以覆溝，援附至碉巔下攻，賊驚竄，遂克之。與海蘭察合軍向勒烏圍，分攻隆斯得，其地有三寨，克其二；遂潛破後寨，寨內蓄鉛子，積地二尺許，火藥百餘簍，悉收以佐軍，設砲臺，偪轉經樓，與保寧、彰靄合軍克之，勒烏圍亦下。與海蘭察等攻達烏，連破諸碉寨。進攻西里，賊四出力禦，官達色逾溝與戰，賊穿林逃。攻黃草坪，海蘭察當其前，官達色與海祿拔溝北柵為應。攻奔布魯木峰木城，亦與海蘭察偕。攻瓦喇占，發砲破其碉。循瓦喇占而下曰薩爾歪，有寨三，海蘭察當其前，官達色與烏什哈達左右合擊，賊棄寨走，邀殪之。攻科布曲木城，又與海蘭察偕，官達色冒槍石先登。攻朗阿古，海蘭察自山腰險徑度兵，官達色與烏什哈達出其左。攻雍中喇嘛寺，官達色與普爾普等自右入，皆力戰殺賊，遂破噶拉依。金川平，圖形紫光閣，列前五十功臣，予一等輕車都尉世職。移山西大同鎮總兵，再移直隸宣化總鎮兵。卒。

烏什哈達，吉林滿洲正黃旗人。師征緬甸，以前鋒校從，有功，賜號法福哩巴圖魯。師征金川，以三等侍衛從，其與官達色同克巴朗拉也，賊攻據所駐山，復力戰破賊，奪其山還。事聞，上以功過足相當，宥之。戰屢有功，累擢正藍旗蒙古副都統。師還，圖形紫光閣，列前五十功臣，予騎都尉兼雲騎尉世職。外授和闐領隊大臣，訐辦事大臣德風受賂，按治不盡實，奪職。師征臺灣，以頭等侍衛從，與普爾普自茅港轉戰，通嘉義道。尋將水師至瑯嶠，獲莊大田，還前所賜勇號。再圖形紫光閣，列後三十功臣。師征廓爾喀，以鑲紅旗蒙古副都統從，先行治道，躓而傷。師還，賞不及，入見，以為言。上責其巧佞，奪職，戍伊犁。嘉慶初，赦還。師征川、楚教匪，以頭等侍衛從，賊渠王三槐擁眾渡江，烏什哈達與戰，死之，予輕車都尉世職。

瑚尼勒圖，鄂訥氏，黑龍江人。以護軍入滿洲鑲黃旗。累遷護軍參領。從征金川，亦與巴朗拉之役，賜號多卜丹巴圖魯。攻資哩南山，戰自喇卜楚克山梁，繞登高峰，奪賊卡二，遂陟其巔，又奪賊卡二。復從海蘭察等攻羅博瓦前山，賊二百餘自其右緣山梁斜上，瑚尼勒圖擊殺十餘人，賊遁走，進攻該布達什諾，克之，加副都統銜。復進攻遜克爾宗，焚賊寨十餘，賊來援，卻之。師攻勒烏圍，遣瑚尼勒圖奪據默格爾山，進占日爾巴當噶爾之西。危峰突起，海蘭察等更出其西，自密拉噶拉木山巔下擊，遂克凱立葉，諭嘉獎。乘勝攻克日爾巴當噶山陽左右五碉。又從海蘭察等攻取桑噶斯瑪特山寨。與福康安督兵將出箐，見賊碉二，奮勇躍入殺賊，賊潰，擢鑲藍旗蒙古副都統。師攻達佳布、安吉諸碉，督兵自山腰賊碉間攀越而過，先入碉，皆克之。進攻木思工噶克，令瑚尼勒圖攻丫口。潛師而入，游擊梁朝桂等為繼，丫口峰左右碉十有四，同時皆破。師次榮噶爾博，有山梁曰巴占，為勒烏圍門戶，賊守禦甚力。諸將議自舍圖柱卡間道入，而使瑚尼勒圖屯巴占分賊勢。師克章噶，瑚尼勒圖亦取巴占。分攻隆斯得寨，以斧破寨門，獲所儲鉛藥，遂攻下勒烏圍。復攻西里山梁，瑚尼勒圖與烏什哈達督兵徑陟，克大碉三、木城四。師攻西里正寨，與福康安以火攻破寨；又與海蘭察取朗阿古，攻克得拉古碉卡；復自巴薩沙進，取奇什磯官寨，與福康安等克雍中喇嘛寺。金川平，圖形紫光閣，列前五十功臣，轉鑲紅旗蒙副都統。尋授散秩大臣，管理健銳營。卒。

敖成，字丹九，陜西長安人。入伍，從征瞻對、金川、庫車，戰喀喇烏蘇河，攻葉爾羌，俱有功。乾隆三十八年，師再徵金川，成以廣西右江鎮總兵入覲，上詢知成嘗出師瞻對、金川，賜花翎，並畀白金百，給驛詣軍前。旋移甘肅寧夏鎮，以將軍阿桂請，復移貴州鎮遠鎮。師三道進，副將軍明亮出南路，請以成駐僧格宗防後路。上慮成未足當一面，命從明亮軍進討。桂林疏言：「南路當自塔克撒至宜喜諸地設防。成自薩穆果穆渡河，經美諾至塔克撒駐軍。」明亮移軍宜喜，攻達爾圖山梁，使成偕副都統舒景安率師攻日旁，奪賊卡二，破碉寨四百餘，殲賊甚眾。諸軍攻宜喜，圍合，詗甲索守賊皆老弱，當攻其瑕。成偕副將常泰等率土、漢兵二千五百分三道進，破其要隘，先後奪碉十一。上嘉其勇，賜號僧格巴圖魯。復自達爾圖山梁進攻噶爾丹，直薄巴布裏山脊。值夜大雪，潛師出碉後奮擊，連克防隘賊卡四。守碉賊驚潰，追斬無算。復偕常泰攻克碾占，偕提督馬彪率師至甲雜官砦，賊棄寨潰竄。師三路畢會，遂克噶喇依。金川平，圖形紫光閣，列前五十功臣。禦制贊，以乘雪取巴布裏比諸李愬之入蔡州。擢貴州提督，入覲，賜黃馬褂。卒，贈太子太保，謚勇愨，予雲騎尉世職。

圖欽保，瓜勒佳氏，滿洲鑲黃旗人。以前鋒校從將軍明瑞徵緬甸，有功，授三等侍衛，賜號法福禮巴圖魯。遷健銳營副前鋒參領。乾隆三十七年，從將軍阿桂征金川，以皮船濟師，襲達烏西山碉卡。圖欽保與總兵王萬邦自其左進，攻克其碉。復與侍衛三寶等合兵，至邦甲山梁，緣溝以登，盡取諸碉卡，自山下夾攻，賊潰。師至納圍納札木，副將軍明亮等分兵三道並進，圖欽保與游擊穀生炎攻山坡碉卡，賊力拒。復與侍衛德赫布三面合圍，壘石卡逼賊，賊棄碉夜遁。師進至僧格宗，圖欽保自河西科多渡橋攻河東，至喀咱木籠山梁，抵奢壟，賊奔美諾。復與參領拉布棟阿以五百人取馬奈。擢湖南長沙協副將。師復進，抵薩克薩谷，其北曰茹寨，麥方熟，賊設調以衛，圖欽保力攻克之，焚沿河各寨，賊竄出，中矢被槍及墜河死者無算，麥田十餘里，皆為我兵所據。事聞，上手詔獎勉。復攻石真噶山下木城，毀賊寨，再進，攻扎烏古山梁，功最，擢陜西固原鎮總兵。事定，圖形紫光閣，與德赫布並列前五十功臣。四十六年，撒拉爾回叛，圖欽保將五百人助戰。賊退踞八蠟廟、水磨溝諸地，圖欽保從都統海蘭察率兵越水磨溝自山梁進逼賊巢。賊自山坡逆上，圖欽保持刀奮戰，馬蹶，墜山下，被創，卒，賜白金七百。

木塔爾，小金川人。乾隆三十七年，小金川頭人僧格桑為亂，拒我師，木塔爾率親屬及所部降。將軍溫福令從軍，即率土兵奪八角碉，降千餘人，復官寨。攻木果木，面中石傷。克達響谷山梁，槍傷額。累擢三等侍衛，賜孔雀翎。僧格桑竄大金川，大金川頭人索諾木匿之，與同亂。將軍阿桂令木塔爾偵路，約內應，遂克阿不里，招其叔朗納降。金川山徑歧互，阿桂令木塔爾指畫，繪圖呈覽；又以功噶爾拉賊守堅，諮木塔爾。木塔爾言：「穀噶山路崎嶇，樹木深密。若密遣精兵畫伏夜行，出賊不意，亦一策也。」從之。戰有功。官兵護臺站，遇賊稍卻。阿桂令木塔爾偕降人賡噶率土兵截擊，擒頭人穆工阿魯庫。攻噶魯什尼後山及登春諸地，擒頭人拉爾甲，創僧格爾結，以功賜緞。賊遣別斯滿尼僧布薄偽降，私詢木塔爾軍事，木塔爾密以聞。上嘉其誠，果擢頭等侍衛。師攻喝拉依，索諾木等出降，賜號贊巴巴圖魯。圖形紫光閣，列後五十功臣。授八角碉屯守備，督帛噶爾角克及薩納木雅諸地降人屯田。

四十六年，甘肅撒拉爾回蘇四十三攻陷蘭州，上命領侍衛內大臣海蘭察軍討之，木塔爾從，中槍傷，賜銀緞。復攻華林寺，再受傷，賜二品銜，以四川管理降番副將題補。四十九年，甘肅固原回田五等餘黨踞石峰堡，上命成都將軍保寧討之，木塔爾從，力疾赴調，賜散秩大臣銜。至石峰堡，屢有斬獲，被石傷。

五十三年，從征臺灣，偕侍衛博斌等生擒首逆莊大田於瑯嶠。臺灣平，復圖形紫光閣，列前二十功臣。

五十六年，廓爾喀為亂，攻陷聶拉木。木塔爾從成德守木薩橋，獲頭人格枌達喀嘰哈等，加副都統銜。師攻濟嚨，木塔爾偕侍衛哲森保先攻克東南山梁，移兵逐賊，復濟嚨，殲賊數百，殪賊目七。師攻雅爾賽拉、博爾東拉，木塔爾率兵自噶多普紆道渡河，奪石卡、木城。廓爾喀平，再圖形紫光閣，列後十五功臣。上特召慰勞，賜酒，賚銀緞。

六十年，從征苗匪。賊居下石花、土空等處，循沿河山坡築城卡，阻我師。總督福康安遣木塔爾於下游河岸設伏，賊出卡搶掠，突出擊之，奪其渡船。師進迫之，賊不能御，連克城卡。進攻土空，偕總兵花連布等連戰三畫夜，破之，賜荷包。以病還師，至資陽，道卒，賜白金百。

岱森保，庫雅拉闊綽里氏，滿洲正紅旗人。以黏竿處拜唐阿從征緬甸。移師征金川，與攻路頂宗、喀木色爾，授藍翎侍衛。戰於昔嶺，賊乘高而下，以火器奮擊，賊潰，授三等侍衛。戰於羅博瓦，殲賊數十，復奪取喀木喇瑪山碉，擢二等侍衛，賜號布隆巴圖魯。攻勒吉爾博山梁，拔鹿角，躍壕，以火彈擲碉巔，破之。從將軍阿桂攻勒烏圍，發砲斷其橋，隧以入柵，克木城，與諸軍合攻，勒烏圍遂下，授頭等侍衛。師還，圖形紫光閣，列後五十功臣。

乾隆四十四年，以護軍參領從征臺灣。與侍衛烏什哈達等擊賊沙嵌，進至蔦松，殲賊二百餘。擊賊中洲，發巨砲殺賊，進擊賊南潭，賊潰，焚賊藔數百。再進，擊賊三坎店，奪賊中砲械。尋從閩浙總督常青等援諸羅，出鹽水港，戰賊屢勝，賜副都統銜。福康安視師，岱森保攻賊牛莊，賊阻溪為固，督兵逾溪擊之，俘斬甚眾，乘銳抵南潭，遂俘莊大田等。師旋，再圖形紫光閣，列後三十功臣。擢正黃旗蒙古副都統。出為伊犁領隊大臣。

廓爾喀為亂，上命岱森保將索倫、達呼爾兵千人，偕參贊大臣海蘭察自京師道青海入西藏，佐福康安等討之。既至，福康安令偕成都將軍成德將三千人向聶拉木綴賊。分兵自措克沙木間道入，自率兵趨親鼎山，破賊卡，賊敗竄。旋偕侍衛永德道哈那滾木山，克扎木。復偕成德敗賊多洛卡，追躡至俄賴巴，分兵兩路深入，廓爾喀酋降。復圖形紫光閣，列後十五功臣。

嘉慶初，教匪起，命岱森保討賊陜、甘。張漢潮侵五郎，自盩厔出大建溝擾洵陽，偕總兵長春、副都統綸布春隨所在御之。上責肅清甘肅境，與西安巡撫臺布選能戰兵四千有奇，逐賊轉戰，屢有克捷。五年秋，擊賊沔縣，以兵寡未獲窮追，還軍駐長寨。疾作，行至漢中，卒。

翁果爾海，噶巴喀氏，滿洲鑲黃旗人。初充親軍，遷藍翎侍衛。乾隆五十二年，從福康安征臺灣，擊賊八卦山，斬馘無算，賜號額騰額巴圖魯。累遷二等侍衛。林爽文遁老衢峙，義民高振以告。翁果爾海與追擊，獲之。臺灣平，予騎都尉世職。

五十六年，廓爾喀侵後藏，從將軍福康安、參贊海蘭察往討之。賊據擦木，其地兩山夾峙，惟一徑可通。夜雨，翁果爾海分兵潛進，越山直上山梁，與師會，薄賊寨，逾墻入，殲賊數百，克其碉。賊奪據濟嚨官寨，師圍之。翁果爾海直攻東南山梁，賊恃碉拒師；督兵緣碉上，殲賊六百餘，擢頭等侍衛。賊據熱索橋，師自擺馬奈撒入，與夾河相持。翁果爾海自峨綠山紆道出上游，斫木編筏潛濟，自間道疾馳攻賊寨，師悉渡，賜副都統銜。賊竄協布魯，負水築卡為守，師不得即渡，暮雨，伏兵林中，夜將半，援木涉水進擊。師繞出對山，並力下攻，賊潰走，追斬三百餘，焚寨五；遂進攻東覺，道噶多。翁果爾海從海蘭察為前鋒，紆道出雅爾賽拉、博爾東拉，穿林越箐，潛師步行。賊為木城三、石卡七，守甚堅。翁果爾海督兵逾險攻之，右臂創甚劇，援兵至，奮勇轉戰，殪頭人二、餘賊二百有奇，賊乃遁，悉隳其城卡，賜白金五十。廓爾喀平，圖形紫光閣，列後十五功臣。授鑲黃旗蒙古副都統。嘉慶初，卒。

珠爾杭阿，顏扎氏，滿洲正黃旗人。自前鋒累擢二等侍衛。從征甘肅石峰堡亂回，賜號錫利巴圖魯。乾隆五十六年，廓爾喀侵後藏。上命鄂輝、成德討之，命珠爾杭阿佐軍，鄂輝以第理浪古、窩浪卡兩地當沖要，令珠爾杭阿察形勢，督兵屯守。尋偕侍衛永德攻克聶拉木寨，賜大緞。復偕將軍福康安自宗喀攻擦木，與參贊大臣海蘭察合軍，自正路攻賊寨，克之，賜大小荷包。復同頭等侍衛阿滿泰等克濟嚨，遷頭等侍衛。復從海蘭察攻雅爾賽拉、博爾東拉，毀木城、石卡，殲賊甚眾。又破賊於瑪木拉，加副都統銜。進攻噶勒拉堆補木大山，分兵三路，珠爾杭阿偕三等侍衛阿哈保等自右路夾擊，焚賊卡。復自橫河上游修橋渡，攻集木集，克之，尋命為領隊。廓爾喀頭人拉特納巴都爾降。福康安令珠爾杭阿護貢使詣京師。圖形紫光閣，列後十五功臣。累遷御前侍衛、正白旗護軍統領。神武門獲為逆者陳德，賜騎都尉世職，授鑲藍旗滿洲副都統。卒。

哲森保，薩克達氏，滿洲鑲藍旗人。初充吉林烏拉馬甲。征緬甸，偕侍衛阿爾蘇拉擊賊新街，從副都統明亮擊賊老官屯。從討王倫，侍衛音濟圖擒賊，將就縛，突有賊持械出拒，哲森保射殺之。從討蘇四十三，攻華林山，槍殪賊渠，哲森保亦被創，賜號法福里巴圖魯。累擢二等侍衛、乾清門行走。再出討石峰亂回，中石傷，擢頭等侍衛，授公中佐領。從征廓爾喀，攻擦木。哲森保與翁果爾海各將一隊，自東、西兩山分進，克之。攻濟嚨，首奪東南山梁；師繼進，遂克濟嚨官寨。賊斷熱索橋，哲森保與阿滿泰出間道，越峨綠山，自上游砍樹結筏潛渡，驟攻賊卡，賊駭愕奔竄，師得濟，賜副都統銜。至博爾東拉，與賊力戰，左膝中槍，賜白金百，令還濟嚨休養。至協布魯，創發，卒。廓爾喀平，圖形紫光閣，列後十五功臣，祀昭忠祠，賜騎都尉世職。

子富永，亦在軍，以戰功累擢三等侍衛，襲職。官至鑲黃旗蒙古副都統。卒。

論曰：金川地小而險，懸崖絕壁，壘石為碉，師至不能下。高宗讀太宗實錄，知其時攻城用雲梯，命斅其制，督八旗子弟習焉。師再出攻碉，賴是以濟。諸將有勞者，五福將四川兵，彪將貴州兵，常青將雲南兵，成將綠營，木塔爾將土兵，餘皆率禁旅；而官達色督砲兵，圖欽保佐健銳營，尤專主攻碉，摧堅決險，非豫不為功。成德、岱森保及木塔爾復從征廓爾喀有功。翁果爾海等未與金川之役，而屢從征伐，轉戰立勛名，亦裨佐之良也。


\end{pinyinscope}