\article{志四十三}

\begin{pinyinscope}
地理十五

△湖南

湖南：禹貢荊州之域。明屬湖廣布政使司，置偏沅巡撫。清初因之。康熙三年，析置湖南布政使司，為湖南省，移偏沅巡撫駐長沙。雍正二年，改偏沅巡撫為湖南巡撫，並歸湖廣總督兼轄。七年，置永順府，升岳州之澧州。十年，升衡州之桂陽州。乾隆元年，升辰州之沅州為府。嘉慶二年，升辰州之乾州、鳳凰、永綏三。二十二年，置晃州。光緒十八年，置南州。領府九，直隸五，直隸州四，屬州三，縣六十四。東至江西義寧；三百五十里。西至貴州銅仁；一千七百三十五里。南至廣東連州；八百二十里。北至湖北監利。三百五十里。廣一千四百二十里，袤一千一百五十里。北極高二十四度四十九分至二十九度三十七分。京師偏西二度十四分至七度四十三分。宣統三年，編戶四百二十八萬八千一百六十四，口二千二百五萬二千一百五十九。其名山：衡岳、九疑、都龐、騎田、萌渚、幕阜。其巨川：湘、沅、資、澧。其澤：洞庭。驛道：自長沙北達湖北蒲圻；東南出插嶺關達江西萍鄉；南達廣西全州；西達貴州玉屏。鐵路幹：粵漢中段。支：萍株。航路：自長沙南達湘潭，北達漢口。電線：自長沙北達漢口，南通桂林，西通洪江，東通江西萍鄉、安源。

長沙府：沖，繁，難。巡撫治；布政、提學、提法三司，巡警、勸業、鹽法、長寶四道同治。府隸之。明隸湖廣布政使司。康熙中，偏沅巡撫自沅州徙駐，為省治。雍正二年改湖南巡撫。東北至京師三千五百八十五里。廣一千里，袤五百九十里。北極高二十八度十三分。京師偏西三度四十分。領州一，縣十一。長沙沖，繁，難。倚。東：天井。西：谷山。北：羅洋、石寶、麻潭、智度、銅山。巨川則大江，洞庭湖匯湘、沅、資、澧入焉。湘江自湘潭、善化入，納潦滸河及白沙河。又西北，右合下泥港，左桐樹港，納八曲河，逕銅官山，至靖港，為古新康江口。又西北，會喬口河，入湘陰。瀏陽河在縣南，源出大圍山，西北流，經縣界入湘。陶關在縣西南。有喬頭鎮巡司。喬頭、長沙二驛。長株鐵路。善化沖，繁，難。倚。南：昭山。西：嶽麓。西北：金盤。東南：錫山，湘水在西，自湘潭入，西北流，左納觀音港，至瓦官口，靳江水從西南來注之。北過水陸洲，入於長沙。東：瀏渭水自瀏陽入，北合金塘港，至長沙入湘水。又西，卯江水，一名滿官江，源出寧鄉嵇架山，東北與螺陂河水合，入長沙，是為八曲河。南有暮雲市廢巡司。有驛。長株鐵路。湘潭沖，繁，難。府西南一百里。西：烏臺。東：石潭。南：曉霞。東北：昭山，其下有昭潭。西北：韶山。西南：隱山。東南：鳳凰山。湘水自衡山入，東南流，過晚洲，屈而北，硃亭港水注之。又東北，過淦田市，東與醴陵縣界。又北，過空冷峽，又東北至於鑿石浦。屈而西，涓水自西南來會。水逕縣西易俗鄉，又名曰易俗河。又北至湘河口，左合漣水。又東北過縣治南，又西北為峨洲，入於善化。其西靳江水自寧鄉入，迤東至善化入湘水。二鎮：硃亭，縣丞駐；下灄，舊有巡司，廢。又永寧巡司亦廢。黃茅巡司，乾隆二十六年置，後遷縣東株洲市，更名。有南岸驛。有商埠，光緒三十一年奏開。有長株、株萍鐵路。湘陰沖，繁，難。府北一百二十里。北：黃陵。東：神鼎。東南：玉池。東北：汨羅山、玉笥山。西北：錫山。湘水在西，自長沙入，北合門涇江，又北流，西別出為濠河水，西北與資水分流，其合處曰臨資口。其正渠又北至縣治西南，白水江注之。又北過蘆林潭，錫江水合濠河水自西來會。又北合汨水，西與湄水合。又西北會羅水，為汨羅江，西北流，歧為二，至屈潭復合。西北過屈羅戍南，分流注湘水。湘水西北至磊石山，入於洞庭湖。鎮三：營田，蕭婆、大荊。縣丞治林子口。西北有營田巡司，後廢。新市、大荊鎮二巡司。湘陰、歸義二驛。寧鄉沖。府西北一百里。南：石鼓。北：香林。東：天馬。東南：嵇山。西：大溈山，溈水出，東南流，右納黃絹水，左瑕溪，至雙江口，流沙河水自西南來注之。又東北，左合玉堂江水，右烏江水，又東北至縣治南，屈而東，會平江水，又東北入於長沙，為新康江。又有靳江水在縣南，源出湘鄉，迤東至湘潭入湘。有唐市鎮。有驛。瀏陽繁，疲，難。府東一百五十里。西：洞陽山。北：道吾。東北：大光山。又大圍山，瀏水出，西南至雙江口，小溪水自東來會。又過縣治西南，瀏渭水北流入焉。又西與小河水合，西北入於長沙。北：石柱峰，潦滸河出，西南流，屈西北至長沙為澇塘水。又南川水即澄潭江，自江西萬載入，西南過江口入于醴陵，其下流是為淥水也。永興、居仁二鎮。梅子園一巡司，澄潭江，後遷縣西永安市。醴陵簡。府東南一百八十里。北：小溈山。東：王喬。東南：大屏。西南：君子山。湘水瀆自湘潭入。又南淥江水，有二源：北源曰南川水，自瀏陽入，西南至雙江口，萍水自南來會；水出江西萍鄉縣，是為南源。又西過縣治南，右納姜灣水，又西與鐵江水合。水一名北江，自攸縣入，北合清水江，又北流為泗汾河。水又北入淥水，至淥口入于湘。有插嶺關。淥口鎮巡司及驛，與醴陵驛為二。株萍鐵路。益陽沖，難。府西北二百里。北：五溪山。南：小廬。西：修山。西北：紫雲。西南：浮丘山。益陽江在南，一名茱萸江，即資水，自安化入，東合泥溪、沾溪、桃花江、志溪諸水，過縣治南，別出為蘭溪水。合喬江，東北流，北別出為甘溪，入沅江。東有喬江水，首受資水，自沅江入。西：西林港，歧為二，一東北入湘陰，一東南入長沙，皆合湘水。北有益水，出五溪山，東與甘溪水合，至沅江入資。有瓦湖鎮。有驛。湘鄉沖，疲，難。府西南二百一十里。北：仙女山。東：東臺。西：石佛。西北：靈羊。西南有大禹山。漣水一名湘鄉河，自邵陽入，北合金竹水，又北與藍田水會。東北流，左納西陽水，屈東南至大江口，側水合崖源水自西南來注。又東北過石魚山東，青陂水南流合焉，東北至湘潭入湘水。虞塘、定勝二鎮。縣丞治永豐市。婁底巡司。明置武障，乾隆三年徙改。攸繁，疲，難。府東南二百八十里。東：司空。東北：羅浮。西北：明月山。攸水在東，源出江西萍鄉縣西，合陽升江水，西南至縣治東南入洣水。水自茶陵入，亦名曰茶陵江也。洣水又西與陰山江合，入衡山。東北有鳳嶺巡司，雍正十一年置。安化簡。府西二百六十里。東：移風。南：浮青。北：大峰。西北：小辰。西南：大熊山。山與新化接界。資水在西，一名邵河，自新化入。西北合渠水，屈東北流，過縣治北，屈而東，敷溪水自南來注。又東納善溪水，入於益陽。東南有藍田水，亦自新化入，東北至湘鄉入漣水。又歸溪水，源出縣西司徒嶺，西南流，與湄江合。屈東南，至湘鄉合藍田水。茶陵州繁，難。府東南四百八十里。西：雲陽。東：皇雩。東北：景陽山，即茶山。洣水自酃入，亦曰茶陵江，西北流，右納洮水，北過州治東，茶水自東北來注，又西北入攸。有視渡口巡司，治州南視渡關，後遷高岡南關。

寶慶府：難。隸長寶道。舊隸湖廣布政使司，康熙三年來屬。東北距省治五百里。廣六百六十里，袤六百三十里。北極高二十七度四分。京師偏西五度六分。領州一，縣四。邵陽繁，難。倚。南：四望。東：大雲。東北有龍山。西北：首望。資水自武岡入，東納辰溪水，東北過府治北。邵水出龍山，南合桐江、檀江，屈西北流注之，北與漁溪合。西北會高平水，入新化。又漣水亦出龍山，東北入湘鄉。又烝水源出邪姜山，合大雲水，至衡陽入湘。又西洋江出西北隆回鄉，南至武岡，流合洞口水。有隆回巡司。其黑田鋪巡司，乾隆二十五年置，後廢。通判駐桃花坪。新化繁，難。府西北一百八十里。北：大熊山。東北有黃柏界山，皆與安化接界。南：梅山、長龍。西南：文仙。西北：清虛，一名大西山。資水在東，自邵陽入，西北過縣治北，雲溪水合洋溪自西南來注之。又北與油溪水合，入安化。西有渠江水，源出冷溪山，北至安化入資水。東有藍田水，上源曰墨溪，出邵陽，亦入安化。高平水出西南首望山，東南流，入邵陽，注資水。西北有蘇溪鎮巡司，乾隆四十年廢。城步難。府西南四百二十里。乾隆三年改隸靖州，七年復。東：羅漢山。東南：金紫山，與廣西全州接界。西南：金童，又有藍山。西北：楓門山。東北：青角山，即古路山，資水所出，一名都梁水，又名濟水。北流屈東，左會款溪水，入武岡。又有巫水，源出東北巫山，南屈而西為漁渡江，縣東南諸水皆入焉。至縣治西南，左納界背水，西北與清溪水合，入綏寧。西南有長平水，又曰藍山水，亦入綏寧，為臨川水。又有長灘水，出縣南，南至廣西龍勝，曰貝子溪，其下流是為潯江。同官水亦南入龍勝，為太平溪，流合貝子溪。有橫嶺峒巡司，本寨頭司，乾隆元年置，後遷橫嶺更名。江頭汛巡司治莫宜峒，乾隆六十年置長安營，同知駐。轄瑤峒五：曰蓬峒、牛欄、莫宜、扶城、橫嶺。為寨四十有八。武岡州繁，疲，難。府西南二百八十里。西北有武岡山，州以是名。又西北，天尊山，山與綏寧接界。南：雲山。東南：寶方，又名資勝山。資水在南，自城步入，東合威溪。又東過州治南，左合渠水，右納石門水，又東北流，蓼溪水自西來會。蓼溪一曰高沙市水，出綏寧。又北合洞口水，水上源曰平溪，出黔陽。東南流，右納岳溪水，東合西洋江，至平溪口入資水。資水又北，屈而東，逕紫陽山，曰紫陽河，龍江水北流入焉。又東南與夫夷水會，入邵陽。西北：𦰡溪自綏寧入，至黔陽入沅水。州同駐高沙市。峽口、石門司二巡司。紫陽、蓼溪二廢司。新寧繁，難。府西南三百里。西：花溪。南：金城。西南：峎山。東南：大雲。東北：高桂。又有紫雲山，山與武岡、東安接界。夫夷水在南，一名羅江水，其上源曰西延水，自廣西全州入，東北流，左納深沖水，又北至縣治西南，新寨水自西來注之。屈東過筆架山，合水頭水，又東北納涷江水，合小溪水，入武岡，為資水別源。東有靖位鎮巡司，康熙二十三年廢。

岳州府：沖，繁，疲，難。隸岳常澧道。舊隸湖廣布政使司。康熙三年來屬。初沿明制，領州一，縣七。雍正七年，澧升直隸州，石門、安鄉、慈利割隸。西南距省治三百里。廣三百八十里，袤三百四十里。北極高二十九度二十四分。京師偏西三度三十四分。領縣四。同知一。道光元年移治君山，後廢。有岳州商埠，光緒二十四年奏開。巴陵沖，繁，疲，難。倚。城內巴丘山。東：大雲、銅鼓，皆與臨湘縣接界。東南：靈屋、五龍。大江在西北，洞庭湖在西南。君山、扁山、石城山皆在湖中。湖周八百餘里，南連青草，西接赤沙，謂之三湖，湘、沅、資、澧諸水咸匯焉。東北至三江口，合大江，古謂之五渚。大江又東北入臨湘。有城陵磯，天險也。南有新墻河，即微水，自臨湘入，西南流，左納沙港，迤西至灌口，入洞庭湖。水出東南清水嶺，西南至湘陰合汨水。水邕湖在東南，一名翁湖，又東為角子湖。楊林街，縣丞。鹿角鎮，主簿。東：岳陽驛。舊有青岡驛，順治十六年置，有丞，乾隆十六年裁。臨湘沖，繁。府東北九十里。東：黃皋。西南，微落。東南：大雲。又龍窖山，跨湖北通城、蒲圻諸縣，微水所出，迤西逕土城，左納馬港，西南入巴陵。大江在縣西，自巴陵入，東北過彭城山，松陽湖水自東南來注之。又東北與白泥湖水合，過鴨欄磯，入湖北嘉魚。黃蓋湖在東北，縣東諸水皆匯焉，北注清江口，入大江。東南有桃林、長安巡司，城陵磯，乾隆二十六年徙長安鎮，更名，尋復故。雲溪、長安二驛。鴨欄磯、長安二鎮。華容疲，難。府西北一百八十里。北：黃湖。東：石門、墨山。東北：東山。東南：鼓樓山。大江右瀆自湖北監利入，東屈而南，入巴陵。北華容河，西湧水，皆首受大江水，自湖北石首入，東南流入洞庭湖。澧水在縣南，自安鄉入，合赤沙湖，亦注洞庭。東北大荊湖及團湖，合流入大江。黃家穴司巡司。黃家、鼓樓二鎮。平江疲，難。府東南二百四十里。北：永寧。西：湖源。東：道巖。東南：連雲。東北：幕阜山，一名天岳山，下有天岳關。又有汨水，自江西義寧入，西南流，右納紅橋水，左納白鉛諸水，又西南至白湖口，屈而北，鍾洞水南流西屈注之。又西合盧水，又西北與暹江水合，屈西南過縣治南，左納晉坑水。又西北至將軍山，昌山自東北來會，迤西入于湘陰。東有長壽巡司。

常德府：沖，繁，難。隸岳常澧道。舊隸湖廣布政使司，康熙三年來屬。東南距省治四百十五里。廣四百二十里，袤六百二十里。北極高二十九度一分。京師偏西五度十分。領縣四。商埠，光緒三十二年奏開。武陵沖，繁，疲，難。倚。西有平山，即武陵山，亦名河洑。北有陽山。東北：藥山。東南：善德山。沅水自桃源入，南逕河洑洲，屈而東，至府治東南，歧為馬家吉河水。又東南流，枉水自西南來注之。又東過牛鼻灘，北別出為小河水，東北匯連山湖，合漸水。沅水又東南入龍陽。漸水在北，一名澹水，源出安福，南流屈東，右納馬家吉河水，又東北至馬家洲，歧為二，一東與小河水合，一東北合麻河水，至沙夾入沅水。東北有沖天湖、直山湖、官塘湖，皆合漸水。縣丞一，治牛鼻灘。北有大龍巡司，乾隆四十一年置，後廢。有麻河驛。桃源沖，繁，難。府西南八十里。北：纛旗。南：綠蘿。西南：桃源。沅水在南，自沅陵入，東過高都鎮，左納大洑溪，又東北與小洑溪合。屈而東，夷望溪東流北屈注之。又東合水溪，過縣治東南，屈而北，延溪水自西來入。又東北與白洋河合。河出慈利，曰龍潭河，東南入縣境，合蘭溪、湯溪，又南流為漆家河，入沅水，又東南入武陵。新店、鄭家店二巡司。又高都、鄭家店二廢巡司。新店、鄭家店、桃源三驛。蘇溪、麻溪、高都三鎮。龍陽沖。府東南八十里。南：橫山，一名龍陽山，縣以此名。北：寶臺。東南：軍山。東北：洞庭湖。沅水自武陵入，東過小河口，屈而南，滄浪水自西南來注之。東過縣治東北，南別出為支港，東通後江湖，至沅江縣合資水。其正渠又東北至鼎港口，小河水分流來注之。又東北流為西河，漸水合小河水自西來會，入於洞庭。其入湖處謂之西河口也。東南有龍潭橋巡司。龍陽驛。小江、鼎口二鎮。沅江簡。府東南二百七十一里。西南：煙波山，西北：赤山，東北：明山，並濱洞庭湖。湖水西自龍陽受資水。資水自益陽入，迤東至毛角子口，南別出為喬江水，至湘陰會湘水。其正渠北屈而西，又西北過縣治東，白泥湖水首受益水，自西南來注之。又北至小河口，歧為二，一東北流，至益陽江口入洞庭，一西北與沅水合，匯於洞庭湖。

澧州直隸州：沖，繁，難。岳常澧道駐。舊為嶽屬州，雍正七年升，割石門、安鄉、慈利來隸，並置安福。十三年增永定。東南距省治六百有五里。廣四百三十五里，袤二百有五里。北極高二十九度三十七分。京師偏西四度四十四分。領縣五。西北：天供、大清。東南：關山、彭山、銅山、大浮。澧水在南，自安福入，東北流，東別出為內河，屈東南至道口，道水自西南來注之。又東至六塚口合澹水。水出石門東，過州治北，屈而南，又東至伍公嘴，涔水自西北來會。又南合澧水，至匯口入於安鄉。東有虎渡水，一名後小江，首受大江水，自湖北公安入，南流為一箭河水，其左岸則安鄉縣界也。又南至匯口入澧水。州判駐津市鎮。清化、順林二巡司。蘭松水、馬二驛。匯口、三汊河、津市、嘉山四鎮。順林司。後廢。石門難。州西南九十里。雍正七年自岳州來屬。西：石門。北：燕子。西北：層步，一名層山。又西北有盧黃山。澧水在南，又曰零陽河，自慈利入，北屈而東，與渫水合。水出西北龍門洞，東南流，右納黃水，左納溫水，又東南至渫口入澧水。澧水又東過縣治南，雙溪水自北來注之。又東北合朝陽溪水，入安福。又道水自慈利入，亦東北流入安福。西北有水南渡巡司。安鄉簡。州東南一百二十里。雍正七年自岳州來屬。北：黃山。東：石家。西：石龜。西北：古田。澧水在西，自州入，南至匯口，西別出為羌口河。又西南流為麻河，至武陵入漸水。其正渠東南匯於大鯨湖。又東過縣治南，長河水首受大江，北自公安來注之。又東南入南洲。又東，後江水，亦受大江，自湖北石首入，南流為景港水，至南洲入澧水。大溶湖北受澧水，注于沅。康熙十八年置焦圻、南平二驛，後廢。有羌口鎮。慈利簡。州西南一百六十里。雍正七年自岳州來屬。北：道人。東北：星子。西南：零陽。又有雲朝山。澧水在西，自永定入，東至褚溪口，右合九渡水，又東北與九谿河水合。水出湖北鶴峰州，即古漊水也。又東過縣治北，右納零溪水。入石門。又道水亦東北入石門。又龍潭河出西南，南至桃源入沅水。澧水在境為洲渚者八，為潭者二，為灘瀨者百三十二。有麻寮所、九谿衛城巡司。安福難。州西南六十里。雍正七年以慈利縣九谿衛地置，析澧州地益之，治裴家河，來屬。北：大銅。東：營駐。西南：大浮山，山跨石門、桃源、武陵諸縣。澧水在北。自石門入，迤東流，左納合溪，右納惡蛇溪，又東入澧州。又道水在縣南，亦自石門入，東北至澧州入澧水。有添平所、新安市巡司，乾隆三十二年廢。永定疲，難。州西南三百四十里。雍正十三年以慈利永定衛置，析安福縣地益之，治舊衛城，來屬。南：天門。西南：崇山。西北：馬耳。東北：香爐。澧水在南，自桑植入，南屈而東，武溪水自南來注之，又東與大庸溪合。又東流，左納無事溪，右納仙人溪，又過縣治東南，西溪水北流入焉，又東合社溪入慈利。又九渡水出縣南，東北至慈利入澧水。大庸所城在縣西。

南州直隸：繁，疲，難。隸岳常澧道。本華容縣地，咸豐四年，湖北石首縣藕池口決，江水溢入洞庭，淤為洲。光緒十七年置，治九都市，並析華容、巴陵、安鄉、武陵、龍陽、沅江諸縣地益之。東南距省治五百四十里。廣一百一十里，袤九十里。北極高二十九度二十一分。京師偏西四度一十三分。北：太陽山。東：明山。西南：清介。東南：洞庭湖。寄山、團山皆在湖中。西有澧水自安鄉入，東南逕白板口，歧為二，一西南至天心湖合沅水，一東與後江水合，又西南至冷飯洲，匯於洞庭。又有游橋水，首受後江，南至麻濠口入洞庭。又湧水自華容入，東南流，至治東北，南別出為神童港，與游橋水會。迤東過明山，其北岸則華容縣界也，又東至鋸子口入洞庭湖。

衡州府：沖，繁，難。隸衡永郴桂道。舊隸湖廣布政使司。康熙三年來屬。乾隆中增置清泉。東北距省治三百八十里。廣四百六十里，袤二百九十五里。北極高二十六度五十六分。京師偏西四度五分。領縣七。衡陽沖，繁，疲，難。倚。城內金鼇山。北：岣嶁山。西北：九峰、黃龍。西南：大雲山。東南：湘水左瀆自清泉入，北過府治東，北受烝水。水出邵陽東，合等江水，至陡江口，岳山水南流入焉。右納演陂，南流，武水自西南來會，納清化河，其右岸則清泉縣界也。東北逕石鼓山入湘水。又北，東入於衡山。有寒溪鎮。縣丞治查江市。有衡陽驛。清泉疲，難。倚。乾隆二十一年析衡陽縣東南鄉置，來屬。東：清泉山，縣以此名。南：回雁峰，衡岳之首峰也。南：雨母。西南：七寶、探山。湘水自祁陽入，迤東流，右界常寧縣，慄江水自西北來注之。又東過茭河口，西北過府治東。合耒水。北屈而東入衡山。西南：柿江水、清化水，皆東北至衡陽入烝水。東南有新城市巡司。廖田驛。衡山沖，繁，難。府東北一百里。西北：衡山，是為南嶽。東：靈山。東北：鳳凰。東南：楊山，又名武陽山。湘水自衡陽入，東北合龍隱港水，至茶陵江口，洣水合永樂江自東南來注之。北過縣治東，為觀湘洲。右納石灣港，左納樊田港，又北，東入湘潭。又涓水源出湘鄉，東合興樂江，東北至湘潭入湘水。有草市、永壽二巡司。雷家鎮有驛。耒陽沖，繁，難。府東南一百五十里。西：石臼。東：侯計山，跨安仁、永興二縣。東南：天門。東北：明月。耒水自永興入，東北流，右納肥江，西北至城南，屈東北，潯江水自東來注之，西北入清泉。其東馬水從之，亦至清泉入耒水。羅渡鎮有廢巡司。有驛。常寧難。府西南一百二十里。北：憩山。西南：塔山、液麻山。東南有逍遙。東北：盟山。西北：湘水右瀆自祁陽入，合吳水。又東北，左與清泉分岸。又東與宜水合。水出縣南西江山，北逕縣治西，左有藍江，右有潭水，皆流合焉，又東北至江口市入湘水。湘水又東北流，右納鹽湖，至茭河口，舂水北流西屈來會。水自桂陽州入，一名茭源河，其東岸則耒陽縣界也。湘水又北入清泉。有杉樹堡。西南壤接瑤峒。安仁簡。府東南一百五十里。南：大湖山。西：金紫。北：軍山。東北：排山。東南：大松山。西北：永樂江自永興入，北與浦陽港合。又北流，左納油陂港，右納蓮花港，北至安平市，大坪港西流合焉。又過城西北，宜陽港水自南來注之，西北至衡山入洣水。有潭湖鎮、安平鎮廢巡司。酃簡。府東南三百里。北：青臺。南：泰和。東南：萬陽。西南：屏水山。山與桂東接界，洣水出焉。迤北至雙江口，漠渡水北流西屈注之。又西合春江，即雲秋水，東北合洣水入茶陵，是為茶陵江。其東沔渡水，北為洮水，下流合於洣水。

永州府：沖，繁。隸辰沅永靖道。總兵駐。舊屬湖廣布政使司。康熙三年來屬。北距省治六百七十里。廣三百四十里。袤五百九十里。北極高二十六度九分。京師偏西四度五十三分。領州一，縣七。江藍同知一，嘉慶十九年移治江華縣濤墟市，後又遷於錦田所城。通判一，道光十二年移治新田縣楊家鋪。零陵沖，繁，難。倚。城內萬石山。西：西山。北：萬石。東北：巋山。東南：陽明山。西南：石城山、永山。湘水自東安合西南石頭江入，至府治西北，東南瀟水自道州合麻江水入，北與永水逕袁家渡至城南，合愚溪及鈷鉧潭來會，是為瀟湘。湘水北與蘆洪江水合，又北，東入祁陽。黃溪水出東南，馬子江出西南，並流合湘水。縣丞駐泠水灘。北有黃楊堡巡司，後廢。有驛。祁陽沖，繁。府東北一百里。北有祁山，縣以是名。南：白水。東南：樂山。東北：七星，即大雲山。西北：四望山。湘水自零陵入，東納浯溪，過縣城南，合祁水。水一名小東江，古曰水毛口，源出西北騰雲嶺，東南流，煙江水自北來會，入湘水。湘水迤東過白水鎮，白江水合黃溪水自西南來注之。屈東北，與清江水合。水出縣北鎮潭山，即古餘溪水也。東有歸陽市巡司，乾隆二十一年移治排山驛，尋復故。文明市有永隆廢巡司。有驛。有白水、樂山、文明、沙鎮、大營五鎮。東安簡。府西九十里。北：東山。西北：舜峰。東北：高霞。東南：伏虎。湘水自廣西全州流入，北屈而東，清溪江合宥江水自西北來注之，東與石期江水合，又東北入零陵。蘆洪江源出東北八十四渡山，東南流，左會龍合江，東南至零陵入湘水。有蘆洪市巡司，石期市廢司。淥埠、石期、荊塘三鎮道州難。府南一百五十里。城內元山。北：宜山。西北：瀟山、營道山。西南：營山。又都龐嶺界接永明，蓋五嶺之第三嶺也。瀟水在東。即古營水，又曰泥江，自寧遠縣入，西北至青口，與南源沱水合。水自江華入，北屈而西，合掩水，東北至州治南，營道水自西南來注之，今謂之小營水。又東北，左納宜江，會瀟水。其會流處曰三江口。瀟水又北納麻江水，入零陵。有白灘營。永安關界廣西灌陽。瑤山在東南。寧遠簡。府東南一百八十里。南：九疑山，跨道州、江華、藍山諸縣。北：陽明山、黃溪山。東北：舂陵，一名仰山。瀟水在南，源出九疑三分石，西北至江口會瀑水。水出東南舜源峰，即古泠水也，北流合漭水。又西北過縣治，都溪水自東北來注之，入瀟水。東北白江水，北入祁陽。其西大竹源水，一名楊柳溪，亦東北至祁陽。有梅岡鎮。九疑魯觀巡司。永明難。府西南二百二十里。北：永明嶺。即都龐嶺。東南：馬山。西南：荊峽鎮山，其下有鎮峽關，界接廣西恭城縣。掩水源出西北大掩峰，北過縣治西，右合古澤水，屈而東，角馬河水自東南來注之，東北至道州會沱水。西南沐水，南合遨水，西至桃川所城，右納皋澤，左納扶靈，西南入於恭城，其下流是為平樂水也。西南周棠寨巡司。又有白面墟司巡檢，後遷東南枇杷所城，更名，尋廢。桃川廢司。白象鎮。瑤山在縣西。江華繁。府南二百二十里。東：豸山。南：吳望。西南：蒼梧嶺，即臨賀嶺，又名萌渚嶺，跨廣西富川、賀縣，蓋五嶺之第四嶺也。沱水在東，上源曰中河，自藍山入，南屈而東，前河、後河皆流合焉，又西南逕錦田所城。宜遷水出廣東連山，西北流注之，西與靈江合。又西北合馮水，今謂之練江水也，至縣城東曰東河。西河曰萌渚水，自西南來會，又西北入道州。西南有錦岡巡司、錦田廢司。瑤山在縣東。新田簡。府東南二百八十里。南：七賢、藍山。西北：舂陵山，與桂陽州寧遠縣接界。舂水出焉，俗曰烏江水，東南逕夫人山，又南至縣城西南為西河水，東河水自東北來注之，又東屈而北，入於桂陽。東南白面墟廢司。東有瑤山。

桂陽直隸州：繁，疲，難。隸衡永郴桂道。舊桂陽州隸衡州府。雍正十年升為直隸府，仍所領。東北距省治六百三十里。廣二百二十七里，袤二百五十里。北極高二十五度四十九分。京師偏西四度零五分。領縣三。東：鹿峰。西：大湊，一名寶山。西北：壇山。西南：石門。東南：神渡。舂水自新田入，北過象鼻嘴，漼水合鼠峽水自西北來注之，即桂水也。屈東會鍾水，納泮溪，又北與楓江水合，至常寧入湘水。東南：仰天湖，屯湖水出，西北流，左合麻淪江，又北與泉田水合。屈東北，蓮蓬溪水北流來會，又東北入郴州。南牛橋鎮、北泗州寨二廢巡司。臨武簡。州西南一百四十里。北：八源，一名東山。西：舜峰。西南：華陰。又有西山，古名桐柏山，溱水出焉，東北流，左納貝溪，與秀溪水合。屈而北，武溪水合石江水自西來會。又東，赤土溪水南流合焉，東南入宜章。有赤土鎮。瑤山在縣南。藍山簡。州西南一百五十里。北：藍山。西：九疑。南：南風坳，界接廣東連州，鍾水出焉，西流屈北會巋水。水出九疑山，曰九疑水，亦謂之舜水，東北逕縣治南，左納濛溪，屈而東，毛俊水合華荊津水自東南來注之，又北與藍溪水合，東北入嘉禾。西南中河，入江華為沱水，下流合於瀟水。有毛俊鎮。大橋鎮巡司，後遷臨武營，更名。瑤山在縣南。嘉禾簡。州西南一百一十里。西：晉嶺，即藍山。北：石門。西北：石燕山。鍾水在南，自藍山入，東北流，至縣城東北，含溪水自西來注之，北至桂陽州入舂水。東南泮溪水，源出臨武，北與芹溪水合，亦至桂陽州入舂水。有兩路口廢巡司。

郴州直隸州：沖，繁，難。隸衡永郴桂道。舊隸湖廣布政使司。康熙三年來屬。北距省治六百八十里。廣三百四十里，袤二百三十里。北極高二十五度四十八分。京師偏西三度四十九分三十秒。領縣五。東：馬嶺山。東南：五蓋。西南：靈壽山。又黃岑山即騎田嶺，又名臘嶺，蓋五嶺之第二嶺也。耒水左瀆自興寧入，西北流，梓塘江自東南來注之，東北合郴水。出黃岑山，一名黃水，東北與沙江合。又北受千秋水，過縣治東，北合騾溪，又北至郴江口入耒水。耒水東北入永興，西有屯湖水，北逕棲鳳山，曰棲鳳水，又東北至永興入耒水。南有良田市巡司。有驛。永興沖，繁。州北八十里。城內三臺山。西：高亭。南：土富。北：金鵝。東北：桃源。西南：白豹山。耒水自州入，北合注江水，屈西過縣城西南，左納靈江，西北至森口，屯湖水合高亭水自西南來會，東北入耒陽。東大步江，源出興寧縣，合潦溪水，東北至安仁為永樂江。北安福、西南高亭二巡司，後廢。有驛。宜章沖，繁，難。州南九十里。北：黃岑。東北：漏天。南：西山。西南：莽山。溱水在南，亦曰武水，自臨武入，東南流，岑水合浯水自西北來注之，東南入廣東樂昌。縣北章水，南至樂昌為羅渡水，入武水。縣南長樂水，東北流，屈西，又東北至廣東乳源，為武陽溪，亦入武水。東赤石、西南白沙二巡司。有驛。有瑤山在縣南。興寧疲，難。州東北八十里。東：石牛。西：九峰。北：七寶。南：浦溪山。東南耒水自桂陽入，迤西至豐溪口，漚江自東北來注之，西北與資興江水合。水出縣東，即古清溪，亦謂之乙陂江，又西北合雷溪水，入郴州。縣北程江，西南至永興入耒水。東北小江水，一名大步江，亦西北入永興。又東春江，至酃合洣水。有滌口巡司，州門鎮廢巡司。桂陽簡。州東南一百六十里。南：屋嶺。東：洞靈。西：義通。西南：大官。東南：東嶺。耒水在南，出耒山，西北合淥水，秀溪水自西南來會。又西北與壽江水合，入興寧。北漚江自桂東入，右納淇江，為北水河，西北至興寧入耒水。縣南屋嶺水，南與藍田合，又南入仁化為恩溪。又益將河出東嶺，左合孤山水，東北至崇義為積龍水，下流合於章水。有益將、文明市二巡司。山口鎮、濠村鎮有二廢巡司。瑤山在縣南。桂東簡。州東北二百七十里。西：紫臺山。南：烏春。東：胸膛。東北：都寮山。又有屏水山，漚江出焉，一名澄江，南與螺川水合。西過縣城南，桂水自西北來會，又南為嚴溪，左東溪、右白竹皆流合焉，西納雙坑水，與大江水合，南流入桂陽。東南：泥湖山，大坪水出，入江西龍泉，為遂江水，入贛水。左溪水亦至龍泉合遂江水。西南有高分鎮廢巡司。

辰州府：沖，繁，難。隸辰沅永靖道。舊隸湖廣布政使司。康熙三年來屬。初沿明制，領州一，縣六。乾隆元年，沅州升府，黔陽、麻陽割隸。東距省治八百五里。廣三百五十里，袤六百五十里。北極高二十八度二十三分。京師偏西六度二十二分。領縣四。沅陵沖，繁，難。南：南山，一名客山。西北：小酉。東北：壺頭、明月。東南：聖人山。沅水在南，自瀘溪入，東北合藍溪，至府治西南，酉水合明溪、小酉溪自西北來注之。東北合深溪，北屈而東，左納硃洪溪、洞庭溪，右納怡溪，迤東入桃源。又冷溪出東南，北與三渡水合，又東北至桃源為夷望溪，入沅水。通判駐浦市。縣丞駐荔溪市。有馬底鎮、船溪二巡司。池蓬、明溪、會溪三廢巡司。辰陽、馬底二驛。瀘溪簡。府西南七十里。明，盧溪，清初改。東：權山。西：天橋，一名羊喬。北：虎頭。西南：踏湖山。沅水在東，自辰谿合浦溪入，北至縣城南，武水合沱江水自西來注之。水出乾州，曰武溪水，又名盧水也。沅水又東北入沅陵。西北潭溪水，西南大能水，皆流合武水。又太平溪出西南，東南至麻陽入沅水。南有溪洞廢巡司。辰谿沖。府西南一百一十里。南：五峴。西：大酉。北：熊頭。西南：房連、龍陽山。東南：沅水自黔陽入，北過茶龍山，合麻溪水，北入漵浦。又西北復入縣東，右納柿溪，迤西過縣城南，辰水自西來會，東北入瀘溪。縣南龍門溪，北流合辰水。有黃溪口巡司。山塘驛。有渡口、普市二鎮。漵浦繁，疲，難。府東南二百七十里。東：紅旗。東南：頓家。西北：盧峰。西南：大漵山。沅水在西，右會漵水，一名雙龍江，源出縣南金字山，逕龍潭溪，進馬江自東南來注之。屈而北，左納貓兒江，右納柿溪江，又北與龍灣江水合。又西北流，宣陽江東北自聖人山來會，西至縣治東南，大潭水南流合焉，又西合沅水，東北入辰谿。南有龍潭巡司。瑤山在縣南。

沅州府：沖。隸辰沅永靖道。本明沅州，隸辰州府。乾隆元年升為府。東北距省治一千一百三十五里。廣二百八十里，袤二百五十五里。北極高二十七度二十三分。京師偏西七度零三分三十秒。領縣三。芷江沖，繁，難。倚。乾隆元年，以州地置。北：明山。東北：武陽。東：花山。東南：高明。西南：羅山。西北：米公山。潕水即無水，自晃州入，東北流，左納柳林溪、粟米溪，屈東南，過府治南，楊溪東流屈北注之，與五郎溪合。東屈而南，豐溪水自東北來入，東南入黔陽。西南：中和溪，出晃州東南，至黔陽入沅水。縣丞治榆樹灣，懷化、便水二巡司。晃州、便水、羅舊、懷化四驛。黔陽沖。府東南九十里。本隸辰州府。乾隆元年來屬。南：赤寶。北：紫霄。東：龍標。東北：鉤崖。東南：羅公山。沅水在西，自會同入，東至托口寨，左合中和溪，右合渠水，屈東北至縣城西，與潕水會。其會流處曰清江口，即古無口也。又東南流，錯入會同，迤東北復入縣東，供溪水北流西屈注之。水出綏寧，其上流為𦰡溪水，東北入辰谿。東：石橋、安江二巡司，道光十二年廢。瑤山在東南。麻陽難。府西北一百二十里。本隸辰州府。乾隆元年來屬。北：紗帽。南：西晃。東：苞茅。東南有齊天。東北：雄山，其下有雄關。辰水在南，一名麻陽江，自貴州銅仁入，東與密粟溪水合。左納銅信溪，右納石橋溪，過縣治東南，屈而北，樂濠溪自西北來注之，又東合太平溪，至辰谿入沅水。縣丞治巖門寨，有高村巡司。巖門驛。

永順府：難。隸辰沅永靖道。明為永順等處軍民宣慰使司。領土州三：南渭、施溶、上溪；長官司六：臘惹峒、麥著黃峒、驢遲峒、施溶峒、白崖峒、田家峒。隸湖廣都司。雍正四年改流官置，隸辰州府。七年升為府。東南距省治一千八十里。廣五百里，袤五百五十里。北極高二十九度二分，京師偏西六度四十分。領縣四。永順難。倚。本永順宣慰司地。雍正七年置，治猛峒。東南距舊司治三十里。東：飛霞山、賀虎。東北：蟠龍。東南：羊峰。西北：萬笏。酉水中源自保靖合入逝溪，東與喇集溪合。溪出龍山，曰汝池河，東南過府治西南，小溪水自北來注之，南與牛路河合，入酉水。酉水又南屈而東，左納施溶溪，入沅陵。東南：明溪，亦南至沅陵入酉水。東北：上洞河，出縣北，過十萬坪入桑植，是為澧水南源。府經歷駐劉家寨。王村巡司。田家峒廢司。驛三：王村、毛坪、高望界。龍山簡。府西北二百二十里。雍正七年析永順宣慰司地置，治麂皮壩。乾隆元年又省大喇土司地入焉。南：洛塔。東南：鐵爐。西南：八面山。酉水在南，即北河，又名更始水。三源，其北源曰白水河，自湖北宣恩緣界流入，南逕縣治西北，中界湖北來鳳縣，又南流，果利河自東北來注之。又南與皮渡河合，為卯洞河，西南錯入酉陽州。其中源曰邑梅河，出秀山，北流東屈來會，又東復入縣西南境。其右岸則保靖縣界也。東與洗車河合，入保靖。東南：汝池河，至永順入酉水。有隆頭巡司。保靖難。府西南一百四十里。本保靖宣慰司地。領五寨、筸子坪二長官司。雍正四年改流官置，隸辰州府。七年改為縣來屬，治茅坪，西南距舊司治半里。西：煙霞、洛浦。北：雲臺。南：呂洞山。酉水自四川酉陽州入，迤東流，左界龍山，又東屈而南。其南源牛角河，出貴州松桃，東流屈北來會。又東過縣治北，左納蒙沖溪。又東與白溪水合，入永順。張家寨巡司。保靖、白棲關二站。桑植簡。府東北一百二十里。本桑植安撫司地。領美坪等苗峒凡十有八。雍正四年，改流官置，隸岳州府。七年改為縣，析慈利縣安福所地益之。治安福所城。乾隆元年，復省上峒、下峒、茅岡三土司地入焉。北：天星。東：陽岐。東南：簸箕山。澧水三源：西北源曰夾石河，出慄山坡，東南為綠水河，又東至兩河口；南源上峒河，自永順北流來會，又東與涼水口河合；河出西北七眼泉，是為澧水北源。東屈而南，至縣治西北，長酉水自東北來注之。又南入永定。又有繩子溪，出東北紅花嶺，東南至慈利入漊水。有下峒廢巡司。

靖州直隸州：繁，難。隸辰沅永靖道。本隸湖廣布政使司。康熙三年來屬。雍正五年，割天柱隸貴州黎平。東北距省治一千六十里。廣三百七十里。袤三百六十里。北極高二十度三十五分。京師偏西七度。領縣三。南：侍郎。東：鴻陵。西：飛山。西北：艮山。西南：青蘿。渠水在東，古謂之敘水，自通道入，北至縣治東南，右納老鴉溪，左納潩溪，西北入會同。西南有四鄉河，源出貴州開泰，東北至通道入渠水。有零溪巡司。會同難。州北九十里。北：巖屋。西北：八仙。東北：金龍。沅水在西北，自貴州天柱縣入，東北錯入黔陽。又東逕縣東北，巫水合若水溪自東南來注之，入於黔陽。西：渠水自靖州入，北逕縣治西北，右納平川，與吉朗溪合。水出貴州開泰，又名郎江水，西北至黔陽入沅水。西南堡子巡司。洪江司，廢。通道難。州南九十里。東：玉柱。東南：福湖。又佛子山，渠水出焉，西北過犁嘴山，播陽河自西南來會。河出開泰，曰六沖江，又名洪州江也。北與四鄉河水合，北至縣治西南，臨川河入焉，又東北入靖州。西南有播陽廢巡司。綏寧繁，難。州東南一百二十里。北：寶鼎。東北：藍溪。又有楓門山，巫水在西，即洪江，古謂之運水，又曰雄溪，自城步入，西北至界溪口，蒔竹水自南來注之。又北流為竹舟江，西北至會同入沅水。又蓼溪水，源出東北雞籠山，東為武陽水，又東北入武岡州，是為高沙市水也。南：長平水自城步入，西流，右納駕馬溪，又西與雙江水合，西北至通道合渠水。有青陂、雙江二巡司。

乾州直隸：繁，難。隸辰沅永靖道。明為鎮溪軍民千戶所，隸辰州府瀘溪縣。康熙三十九年改為乾州。四十七年置，治鎮溪所城，仍隸辰州府。嘉慶元年升直隸。轄苗寨一百一十有五。東北距省治九百六十五里。廣一百二十里，袤九十里。北極高二十八度十二分。京師偏西六度五十九分。東：鎮溪。西：武山，武水出焉，一名武溪，又名盧溪，迤東過治西，屈而南，萬溶江自鳳凰北流東屈注之。又東與鎮溪水合，東南入瀘溪。有河溪、乾州二廢巡司。鎮溪、喜鵲二營，皆嘉慶二年置。

鳳凰直隸：繁，難。鎮筸總兵、辰沅永靖道駐。明為五寨、筸子坪二長官司，隸保靖宣慰使司。康熙四十三年，改流官置通判，辰沅靖道僉事徙駐。雍正四年改鳳凰營。乾隆五十二年改，升通判為同知。嘉慶元年升直隸。轄紅苗寨一百有五。東北距省治一千五十里。廣一百八十四里，袤一百二十里。北極高二十七度五十三分。京師偏西七度三分。南：南華山。西：鳳凰山，上有鳳凰營，又有鳳凰營司巡檢，後廢。東南：觀景。南：二華。西南：都督。沱江自貴州銅仁入，迤東北流，烏巢江自北來注之。東過治北，又東北入於瀘溪，是為武水最南源也。又，萬溶江源出西北天星砦山，東屈而北，左納龍爪溪，西北至乾州合武水。西南：樂濠溪，東南至麻陽入辰水。祐營，知事駐。得勝營、五寨站有巡司。

永綏直隸：繁，難。隸辰沅永靖道。綏靖總兵駐。明，鎮溪千戶所、崇山衛地，隸辰州府瀘溪縣。雍正元年置吉多營，仍隸辰州府。嘉慶元年升直隸。七年移治花園堡。轄紅苗寨二百二十有八。東北距省治一千一百五十九里。廣九十里，袤一百五十五里。北極高二十八度四十三分。京師偏西七度。南：大排吾山。西：苞茅。西南：蠟爾。牛角河即酉水南源，自貴州松桃緣界流入，北至茶洞城，其左岸則四川酉陽州界也。屈而東北，界保靖縣。東過治北，臘爾堡河自西南來注之，東北入保靖。西南：高巖河，源出犀牛潭，入乾州為鎮溪，入武水。茶洞，廢知事，隆團、排補二砦廢司。有花園砦。

晃州直隸：沖。隸辰沅永靖道。本芷江晃州堡地，屬沅州府。嘉慶二十二年析置直隸，移涼傘通判治焉。東北距省治一千二百四十五里。廣五十二里，袤一百四十五里。北極高二十七度二分。京師偏西七度二十二分。西：龍溪。西南：尖坡。東南：寶駿山。潕水在南，一名無水，又名水舞水。上流曰鎮陽江，自貴州玉屏入，東北與龍溪合。過治南，左納木多溪，東流會平溪，東北入芷江。東南：中和溪，一名羅巖江，亦東北流入芷江。晃州、涼傘二巡司。有驛。


\end{pinyinscope}