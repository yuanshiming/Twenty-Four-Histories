\article{列傳二百二十五}

\begin{pinyinscope}
閻敬銘張之萬鹿傳霖林紹年

閻敬銘，字丹初，陜西朝邑人。道光二十五年進士，選庶吉士，散館改戶部主事。咸豐九年，湖北巡撫胡林翼奏調赴鄂，總司糧臺營務。累遷郎中，擢四品京堂。林翼請病，復疏薦敬銘才，授湖北按察使。同治元年，嚴樹森繼為巡撫，亦推敬銘湖北賢能第一，署布政使。以丁本生父憂歸，命治喪畢赴軍，未行，詔署山東鹽運使，擢署巡撫，疏乞終制，不許。時山東教匪入新泰，捻、幅各匪犯鄒、曲阜，降眾竄陽穀、聊城。敬銘既受任，檄總兵保德等進剿，而自督軍規淄川，克之。已革參將宋景詩引降眾屯東昌，復叛，飭按察使丁寶楨討之。景詩竄莘，敬銘檄軍防運河，令之曰：「使一匪潛渡者，殺無赦！」而自移軍博平。已而保德、寶楨連敗賊唐邑馬橋，克王家海，別軍克甘官屯，賊遁開州。事平，再請終制，仍不許。三年，服除，實授。

奏言抽調綠營兵練騎隊，朝旨允行，令即遣散募勇。敬銘言：「東省變故頻仍，亂甫定，降眾未必革心。綠營廢弛已久，驟裁勇易啟戎心。臣不敢為節嗇帑項浮詞遺後患。」又言：「兵之能強，端恃將領。將領之材，亦資汲引。如胡林翼、曾國籓、左宗棠倡率鄉里，楚將之名遂著。前者僧格林沁奏稱不宜專用南勇，啟輕視朝廷之漸。老成謀國，瞻言百里。自古名將，北人為多。臣北人也，恥不知兵。以在軍久，見諸軍之成敗利鈍，必求其所以然之故。深知不求將而言兵，有兵與無兵等。今北方雖所在募勇，皆烏合耳。為將者貪婪欺飾，不知尊君親上為何事，使握兵符，民變兵譁，後患滋大。故欲強兵必先儲將。北人之智勇兼備者，推多隆阿。請飭多隆阿募北方將士，教之戰陣，擇其忠勇者，補授提、鎮、參、游，俾綠營均成勁旅，何必更募勇丁？」時捻患熾，臺臣議行團練。敬銘言：「斂鄉里之財以為餉，集耕種之民以為兵，於事有害無益，不如力行堅壁清野之法。」事遂寢。

四年，僧格林沁戰歿曹州，賊勢張，益趨張秋南，將犯省城。敬銘督師東昌，還軍御之，增設砲劃防河，賊折而東。移軍兗州，賊竄豐、沛。乃檄總兵楊飛熊間道趨滕，防賊還竄。賊果入湖濱，以飛熊扼運河，不得逞，竄徐州。明年，賊入鉅野，游擊王心安失利。敬銘方臥疾，強起視師東平。兗沂曹濟道文彬督團勇擊賊，賊引去。敬銘赴濟寧，會曾國籓商定分扼黃、運之議。賊復大股趨鉅野、金鄉，分擾運西。遣知府王成謙等要擊，而自督軍巡河，露宿四晝夜，賊連敗，始西遁。有張積中者，結寨肥城黃崖，集眾自保，以不受撫，夷之。六年，移疾歸，居久之，以工部侍郎召，不起。

光緒三年，山西大饑，奉命察視賑務。奏劾侵帑知州段鼎耀，置之法。請裁減山、陜諸省差徭，並追彈尚書恩承、童華前奉使四川過境擾累狀，均下吏議。八年，起戶部尚書，甫視事，以廣東布政使姚覲元、荊宜施道董俊漢賄結前任司員骫法，咸劾罷之。兼署兵部。疏陳興辦新疆屯田。明年，充軍機大臣、總理衙門行走，晉協辦大學士。十一年，授東閣大學士，仍筦戶部，賜黃馬褂。自陳衰老，辭軍機大臣。時上意將修圓明園，而敬銘論治以節用為本，會廷議錢法，失太后旨，因革職留任。十三年，復職，遂乞休，章四上，乃得請。十八年，卒，贈太子少保，謚文介。

敬銘質樸，以潔廉自矯厲，雖貴，望之若老儒。善理財，在鄂治軍需，足食足兵，佐平大難。及長戶部，精校財賦，立科條，令出期必行。初直樞廷，太后頗信仗之，終以戇直早退云。

張之萬，字子青，直隸南皮人。道光二十七年，以一甲一名進士授修撰。咸豐二年，出督河南學政。粵賊破歸德，近偪開封，之萬條上防剿事宜，多允行。俄，召還，授鍾郡王讀。由侍讀累遷內閣學士。同治元年，擢禮部侍郎，兼署工部。嘗被詔偕太常寺卿許彭壽等匯輯前代帝王及垂簾事跡可法戒者上之，錫名治平寶鑒。會河南州縣以苛派擅殺為御史劉毓楠奏劾，命之萬往按，得實，巡撫鄭元善以下降黜有差，即以之萬署巡撫事。疏陳軍興財匱，請仿湖北變通漕折，言：「汴漕一石舊折銀四兩，今請令州縣留辦公費七錢，實解司庫三兩三錢，以二兩購米實倉，餘一兩充汴餉，其三錢為通省公費。」允行。

捻酋陳大喜犯南陽，之萬親赴汝州督師。大喜竄阜陽，勾結皖捻，一由嶽城趨楊莊偪雷堰，一入張岡，總兵張曜馳擊破之。團練大臣毛昶熙諸軍相繼至，連戰皆捷，斬逆酋張鳳舞，汝南肅清。之萬駐軍許州，既分遣諸將設防，自引軍還省；而亳捻乘虛襲許，陷兩寨，坐降二級留任。西捻張總愚竄鄧州，藍大順走西坪，謀與合。張曜既敗總愚重陽店，乘勝襲西坪，大順亦敗走。之萬復進汝州。三年，移屯南陽，賊犯開封，還軍擊走之。四年，遷河道總督。僧格林沁戰歿曹州，督兵大臣皆獲咎。之萬亦革職留任，以助防省城功，給二品頂戴。五年，移督漕運。捻入徐州，之萬以里下河為財賦所出，嚴防清、淮及六塘河諸要地。六年，淮軍獲賴文光於揚州，東捻平。捷聞，賜之萬花翎、頭品頂戴。七年，會剿西捻，總愚溺死，東南大定。之萬疏陳江北善後事宜。九年，調江蘇巡撫。遷浙閩總督，以母老乞養歸。

光緒八年，起兵部尚書，調刑部。十年，入軍機，兼署吏部，充上書房總師傅、協辦大學士。十五年，授體仁閣大學士，轉東閣。賜雙眼花翎、紫韁。二十年，免直軍機。

之萬入直凡十年，領樞密者為禮親王世鐸，治尚安靜，故得無事。及日韓事棘，之萬乃先罷退。又二年，以病致仕。卒，年八十七，贈太傅，謚文達。

鹿傳霖，字滋軒，直隸定興人。父丕宗，官都勻知府，死寇難，謚壯節，傳霖其第五子也。當丕宗守都勻時，叛苗麕聚城下，傳霖方率健卒迎餉，聞警，馳還助城守，相持十閱月，援絕城陷。傳霖投總督告父死狀，大兵攻復都勻，奉父母遺骸歸葬，時年甫二十，由是知名。以舉人從欽差大臣勝保征捻，授同知。同治元年，成進士，選庶吉士，散館改廣西知縣。以督剿柳、雒土匪功，賜孔雀翎，擢桂林知府。光緒四年，調廉州。時李揚才將叛擾越南，急捕之，立散其黨。旋升惠潮嘉道。擢福建按察使，調四川，遷布政使。九年，授河南巡撫，清釐州縣納糧積弊，歲增三十餘萬。十一年，調陜西，引疾歸。十五年，再出撫陜。值黃河西嚙，將與洛通。傳霖增築石壩三十餘座，得無患。中日構釁，遣兵入衛，命兼攝西安將軍。二十一年，擢四川總督。蜀故多盜，特立一軍捕治之。夔、萬大饑，發上游積穀，又採湖北糧米平糶。

是時英、俄交窺西藏，藏番恃俄援，梗英畫界。英嗾廓爾喀與藏構兵，而瞻對土民苦藏官苛虐，思內附。傳霖以瞻對為蜀門戶，瞻不化服，無以威藏番；藏番不聽命，則界無時定。而英之忌俄者益急圖藏，藏亡瞻必隨亡，行且及於蜀。會硃窩、章穀土司爭襲事起，傳霖檄知府羅以禮、知縣穆秉文往諭，以提督周萬順統防邊各軍進駐打箭爐。瞻酋仔仲則忠札霸以兵侵章谷，抗我軍。傳霖乘機進發，迭克諸要害。各土司讋服，率兵聽調。渡雅龍江抵瞻巢，斬馘過當，盡收三瞻地，乃請歸流改漢，條陳善後之策，疏十數上。會成都將軍恭壽、駐藏辦事大臣文海交章言其不便，達賴復疏訴於朝，廷議中變，傳霖解職去。

二十四年，召授廣東巡撫，旋移江蘇，攝兩江總督。二十六年，拳匪亂作，傳霖募三營入衛，奔及乘輿於大同。至太原，授兩廣總督。旋命入直軍機，從幸長安。擢左都御史，遷禮部尚書，兼署工部。明年，回蹕，兼督辦政務大臣。凡疏陳加賦括財、損民以益上者，傳霖率擯勿用；而務汰冗費，去中飽，並奏罷不急之工：均報可。有詔自後宮內供需皆取給內務府，戶部專掌軍國大計，實傳霖發之也。三十年，轉吏部。三十二年，新官制成，乃退直，專治部事。尋仍入直，解部務，以尚書協辦大學士。命查辦歸化城墾務大臣貽穀，論遣戍，參劾不職者數十人。

宣統嗣立，與攝政醇親王同受遺詔，加太子少保，晉太子太保。歷拜體仁閣、東閣大學士，兼經筵講官。二年春，疾作，章四上，皆溫諭慰留。七月，卒，年七十五，贈太保，謚文端。

傳霖起外吏，知民疾苦。所至廉約率下，尤惡貪吏，雖貴勢不稍貰。其在軍機，凡事不茍同，喜扶持善類。晚病重聽，屢乞休不獲，居恆鬱鬱雲。

林紹年，字贊虞，福建閩縣人。同治十三年進士，以編修歷充鄉會試同考官。光緒十四年，改御史。時議修頤和園，先是疆吏籌設海軍經費，輸存北洋，及園工興，陰移其費以助工，號為「進獻」。紹年極陳：「生民疲敝，當以儉化天下，使督撫愛養百姓。若誅求進獻，未足以言忠。請即下詔停輸，還所進奉。」得旨嚴飭。會以憂去，服除，補山西監察御史。疏嚴門禁，杜宦寺交通之漸。十九年，陜西考官丁維禔夤緣內監得試差，復疏論之。

俄，授雲南昭通府知府。邊瘠難治，土目祿爾泰橫暴，睚眥殺人，莫敢訴，猝捕戮之，眾懾而定。期年劾罷文武吏不職者五人。調攝云南府，甫受事，安寧州盜劫貨戕人於塗，州牧以總督崧蕃怒緝捕不力，妄系平民二十餘。紹年覆按，疑其枉，謁總督廷爭，卒獲正犯，出二十餘人者於死。崧蕃愧謝，密疏薦紹年可大用。擢迤南道，未之任，擢貴州按察使。二十六年，遷雲南布政使，就擢巡撫，兼署云貴總督。廣西游匪侵滇邊，遣將擊卻之。招撫八達河村民之陷匪者，以斷賊接濟，益大出兵合剿。滇境既清，乃以全力赴援廣西，而蒙自土匪乘間復發，連陷臨安、石屏。紹年會商總督丁振鐸，檄按察使劉春霖扼通海，廣南軍躡其後，不兩月事平。疏言督撫同城任事非便，自請裁缺，從之。移撫貴州，而湖北、廣東兩巡撫旋亦議裁。印江團首呂志禮、楊鑫不相能，積十餘載，相殘殺。紹年至，以兵脅之降，仍擁眾不散，遂案誅之。

紹年默察大勢，非立憲不足以救亡，請預定政體以系人心，不報。三十一年，移廣西。明年，內召，以侍郎充軍機大臣，兼署郵傳部尚書，授度支部侍郎。時黑龍江新設行省，驟擢道員段芝貴為巡撫。紹年言芝貴望輕，不稱邊帥任。御史趙啟霖劾芝貴，因及慶親王奕劻子載振納賄漁色事，命大臣按驗所劾，稱無左證，褫啟霖職，而芝貴亦由是罷。紹年言御史風聞言事，啟霖無罪，爭之不得，遂稱疾。

出為河南巡撫。以州縣吏罄貲遠宦，人地不習，無益於杜弊。請援漢、唐故事，免避本籍。部議自縣丞以下，如所請行。益飭吏治，得朝貴請託書輒焚之。兩疏糾彈百餘人。調倉場侍郎。

宣統元年，徙民政部侍郎。時奕劻握政柄，陜西巡撫恩壽與有連，總督升允劾其贓私，不報。俄，解升允職。紹年召對論其事，以為賞罰不當，則是非不明。退復具疏言之，不省。二年，充經筵講官，署學部侍郎，改弼德院顧問大臣。以病請告。卒，年六十八，謚文直。

論曰：同、光以後，世稱軍機權重，然特領班王大臣主其事耳。次者僅乃得參機務。光、宣之際，政既失馭，權乃益紛，雖當國無以為治焉。敬銘質樸，之萬練達，傳霖廉約，紹年勁直，其任封疆、治軍旅多有績，而立朝不復有所建樹。敬銘初欲得君專國政，為勢所限，終不能行其志，世尤惜之。


\end{pinyinscope}