\article{志六十二}

\begin{pinyinscope}
禮六（吉禮六）

昭忠祠賢良祠功臣專祠宗室家廟品官士庶家祭

昭忠祠雍正二年諭曰：「周禮有司勛之官，凡有功者，書名太常，祭於大烝。祭法，『以死勤事則祀之』。於以崇德報功，風厲忠節。自太祖創業後，將帥之臣，守土之官，沒身捍國，良可嘉憫。允宜立祠京邑，世世血食。其偏裨士卒殉難者，亦附祀左右。褒崇表闡，俾遠近觀聽，勃然可生忠義之心，並為立傳垂永久。」於是建祠崇文門內，歲春、秋仲月，諏吉，遣官致祭。王公大臣位正殿，陳案七，羊一、豕一。左三案，共羊豕各一。右如之。每案素帛一、爵三、果盤五。諸臣位兩配樓暨後正室，各設案五，兩廡各設案三，皆羊豕各一，為通數。兵士附祀，案三十有六，案設豕肉一盤、爵三、果品二。太常卿承祭，配樓後室司官分獻。六年，祠成，命曰「昭忠」，頒御書額，曰「表獎忠勛」。

明年，循序定位，前殿正中祀敬謹莊親王尼堪，英誠武勛王揚古利，定南武壯王孔有德，贈忠勇王黃芳度，武襄公巴爾堪，凡五人。東次龕祀安北將軍佟國綱，一等公佟養正、達福、西哈，一等侯馬得功，一等伯巴什太，都統宜理布、巴都里，議政大臣程尼、穆和琳，大學士張泰，議政大臣羅沙，三等伯王之鼎，總督範承謨，額駙托柏，大學士龍西、色思泰，總督額倫特，尚書查弼納、圖捫，太子太保佟濟，倉場侍郎王秉仁，巡撫傅弘烈，都統博波圖，議政大臣雅賚、道禪、名蓋，參贊內大臣馬爾薩，凡二十八人。西次龕祀續順公沈瑞，輔國公巴賽，大學士莫洛，尚書布顏岱，「十六大臣」綽和諾，巡撫柯永升，都統沙裏布，巡撫馬雄鎮，總督甘文焜、佟養甲，侍郎朝哈爾，鹽運使高天爵，參領費揚古，統領圖魯錫、喀爾他拉、喀爾護吉，副都統海蘭、蘇圖，統領胡里布、哈克三，佐領葉喜，侍郎永國，統領阿爾岱，提督孫定遼，凡二十有四人。東又次龕統領劉哈，副都統盧錫、科布蘇、阿喀倪、納爾特、錫密賚、科爾坤、多頗洛、戴豪、渾錦、魏正、羅濟、阿什圖、覺羅阿克善、常祿、阿爾護、吉三、巴雅思虎朗，凡十有八人。西又次龕提督段應舉，副都統穆舒、孟魁、白，原任巡撫賈維鑰，副都統邁圖，參領葛思特，巡撫硃國治、張文衡，侍郎馬如璧，糧道葉映榴，巡道陳啟泰，通政使莫洛渾，一等子穆克覃阿、納達、代音布，巡道陳丹赤，一等子覺羅莫洛渾，數亦如之。東末龕總兵吳萬福、徐勇、費雅達、硃天貴、張存福，都督僉事洪徵，總兵阿爾泰、歐陽凱，兵備道李懋祖，總兵楊佐，統領張廷輔，游擊楊光祖，統領定壽，總兵王承業，侍衛錫喇巴，布政使遲變龍，凡十有六人。西末龕參領郭色，統領新泰，提督康泰，二等子覺羅顧納岱，總兵司九經，二等子拜蘭，總兵郝效忠、劉良臣，三等子巴郎、都爾莽鼐，副將楊虎，參將趙登舉，守備紀法，參將甘應龍，副將蔡隆，二等子拜三，一等男路什，總兵康海，凡十有七人。後室、配樓、左右次龕、又次龕、兩廡暨各次龕，祀官千五百餘人。東西房附祀兵士萬三百有奇。

八年，定制以滿尚書、都統一人承祭，後室、兩廡，太常官分獻。十一年，令子孫居京秩者隨祭。乾隆十三年，諭祀陣亡總兵任舉、侍衛丹泰，旋令征金川陣沒將士並入之。十五年，祀都統傅清、左都御史拉布敦。十八年，追封巴爾堪、巴賽並為簡親王。移巴爾堪位揚古利上，巴賽位孔有德上。初，前室左右各三龕，止序爵秩，不系時代。至是定議，自天命以來，按代序官，同代同官序年月，依賢良祠例，按時班爵為序。其兵士設位，分前、後廡，以橫板隔別之。

中葉以後入祀者，將軍班第、明瑞、溫福，都統滿福、扎拉豐阿，參贊大臣鄂容安，統領觀音保、烏三太、臺斐音阿，提督許世亨，副都統呼爾起阿、第木保、覺羅明善，總兵王玉廷、李全、德福、貴林、張朝龍，而海蘭察以病沒，端濟布以傷，亦並入之。至典史溫模死守通渭，從容就義，特予入祠。且有取義舍生，賞延於世，褒諭流外微官，獲邀血阜廕，茂典也。

嘉慶朝，祀大學士福康安、將軍德楞泰、提督花連布、總兵多爾濟札普、知縣強克捷。先是，康熙間，巡撫曹申吉已入祠，至是以阿附吳三桂按實，奪之。時各省言沒王事者，奏報猥雜，龕位不給，於是詔建各省昭忠祠。其京祠定文三品、武二品以上，及八旗官弁為限，已祀者如故。嗣是卑官預祀，視特旨行。故事，承祭官循例朝服，今改蟒袍補服，示別壇廟也。

道光初元，以國初殉難副將楊祖光等入祀，厥後賡入者，都統巴彥巴圖、烏凌阿、印登額，參贊大臣慶祥，總督裕謙，提督海凌阿、關天培、陳化成，副都統海齡、長喜，總兵萬建功、祥福、葛云飛、鄭國鴻、王錫朋、謝朝恩、江繼蕓、慶和、吳喜，副將烏大魁、馬韜、周承恩、劉大忠、陳連升、硃貴、瑪隆阿、伊克坦布等。其卑秩中，如知縣楊延亮、縣丞方振聲、守備馬步衢、把總陳玉威，亦足多者。

咸豐三年，更定血阜典，文四品、武三品官得再入京祠，並獲祀陣亡所在地。其文五品、武四品以下，凡贈職銜及當例血阜者，並祀之。是時軍興，死事揚烈者踵起，略舉其所入者。都統烏蘭泰、霍隆武，將軍佟鑒、祥厚、蘇布通阿、扎拉芬、和春，總督吳文鎔、陸建瀛，提督長瑞、長壽、董光甲、邵鶴齡、恩長、福珠洪阿、陳勝元、雙福、王錦繡、常祿、雙來、瞿騰龍、佟攀梅、鄧紹良、德安、周天培、史榮椿、張國樑、周天受、王浚、樂善、褚克昌，一等男阿爾精阿，一等子左炘，侍郎呂賢基、戴熙，巡撫常大淳、江忠源、陶思培、鄒鳴鶴、吉爾杭阿、徐有壬，學政孫銘恩、張錫庚，副都統伊勒東阿、哲克東阿、達洪阿、貴升、繃闊、博奇、常壽、西林布、多隆武、托克通阿、格繃額、伊興額、舒明安，頭等侍衛達崇阿，布政使嶽興阿、劉裕珍、塗文鈞、李續賓、李孟群、王友端，按察使李卿穀、周玉衡，贊善趙振祚，郎中宋蔚謙，總兵博春、福諴、馬濟美、玉山、程三光、劉開泰、桂林、王國才、蔣福長、虎坤元、羅玉斌、邱聯恩、田興奇、承惠、陳大富、滕家勝、郭啟元、王之敬，道員羅澤南、硃鎮、金光箸、帥遠燡、溫紹原、何桂珍、王訓、趙印川、郭沛霖、黃淳熙、繆梓，知府謝子澄、劉騰鶴、江炳琳，副將謝升恩、膺保、李成虎、彭三元、周云耀、龍汝元。同治朝，則親王僧格林沁，大學士曾國籓，都統海全、舒通額，將軍多隆阿，統領舒保，參贊大臣錫霖、武隆額，領隊大臣色普詩、惠慶、達春泰、穆克登額，辦事大臣扎克當阿，頭等侍衛隆春、奇克塔善，內閣學士金順，提督占泰、李臣典、向榮、塔齊布、林文察、蕭河清、周顯承、羅朝雲、蕭德揚、楊得勝、曹仁美、毛福益、張仁泗、劉松山、譚玉龍、羅雨春、張紹武、胡良作、姚連升、饒得勝、劉長槐、榮維善、楊春祥、張萬美、魯光明、閻定邦、劉祥發、曹德喜，巡撫王有齡、羅遵殿、鄧爾恆，副都統錫齡阿、蘇倫保、恆齡，按察使黃運昌，總兵郝上庠、雷升、熊建益、林向榮、餘際昌、郎桂芳、江福山、何建鼇、羅應貴、毛芳恆、張樹珊、唐殿魁、周兆麒、李大櫆、陳清彥、鄧鴻超、江登雲、傅先宗，道員福咸、俞焜、趙景賢、張同登、趙國澍、瑞春、周縉、秦聚奎、彭毓橘、葛承霖、鄧子垣，知府硃鈞、姜錫恩、竇天灝、於醇儒，副將劉神山、黃金友、周學貴、羅春鵬、王夢齡、張起鳳、劉勝龍。光緒間，則大學士左宗棠，總督恆春、曾國荃，將軍明緒，領隊大臣崇熙、烏勒德春、托克托布、博勒果素、托克托奈、喀爾莽阿，參贊大臣額騰額、覺羅奎棟，辦事大臣奎英、薩凌阿，提督硃南英、李秀山、湛其英、楊世俊、王子龍、文德盛、陳忠德、滕學義、何明海、魏金闕、文德昌、李登第、王慶福、楊萬義、楊必耀、李大洪、鍾興發、張宗久、楊玉科、劉思河、李其森、梁善明，鹽運使陶士霖，總兵石紹文、陳登雲、鄧仁和、黃應斗、周友山、硃希廣、王茂連、王春和、譚聲俊、達年、剛安泰、向集梧、鄧承恩、韋和禮、劉節高、陳嘉、左寶貴、周康祿、黃鼎、葉維籓、侯雲登，戶部主事玉潤，知府龔秉琳、侯學云、馬椿齡、張瀚中，副將王世晉、李天和、章茂、張定邦、尤正廷、楊隆輝、張玉秋、王碧庭、徐安邦、李啟榮、裕廉、王宗高。二十六年，尚書崇綺，將軍延茂，總督李秉衡，並入祀。尋罷秉衡。凡祠祭諸臣，大都效命戎行，守陴徇義，或積勞沒身。褒忠節，勸來者，會典綦詳。茲錄什一，以見例焉。

雍正初，各省立忠義祠，凡已旌表者，設位祠中，春、秋展祀。乾隆四十一年，定明代殉國諸臣，既邀謚典，並許入祠。又諸生、韋布、山樵、市隱者流，遂志成仁，亦如前例。嘉慶七年，始令各省府城建昭忠祠，或附祀關帝及城隍廟，凡陣亡文武官暨兵士、鄉勇，按籍入祀。八旗二品以上官已祀京祠者，仍許陣亡所在地祠祀，合五十人一龕，位祀正中，兵勇則百人或數十人一位，分列兩旁，駐防位綠營上。春、秋二奠，有司親蒞，用少牢，果品、上香、薦帛、三獻如儀。同治二年，允曾國籓請，江寧建昭忠祠，祀湖南水陸師陣亡員弁。已復抗節官紳亦許崇祀，並建專祠。婦女殉難者，亦別立貞烈祠云。

賢良祠雍正八年詔曰：「古者大烝之祭，凡法施於民，以勞定國者，皆列祀典，受明禋。我朝開國以後，名臣碩輔，先後相望。或勛垂節鉞，或節厲冰霜，既樹羽儀，宜隆俎豆。俾世世為臣者，觀感奮發，知所慕效。庶明良喜起，副予厚期。京師宜擇地建祠，命曰『賢良』，春、秋展祀，永光盛典。」乃營廟宇在地安門外西偏，正殿、後室各五楹，東、西廡，歲春、秋仲月，諏吉，遣官致祭。前殿案各素帛一、羊一、豕一、果五盤。後室果品同，唯牲、帛共案而具一。承祭官蟒服，二跪六叩三獻。餘如常儀。

於是僉議怡賢親王允祥，宗功元祀，宜居首。大學士、公圖海，公賴塔，大學士張英，尚書顧八代、馬爾漢、趙申喬，河道總督靳輔、齊蘇勒，總督楊宗仁，巡撫陳瑸，咸列其選。自是先後賡續入祠者，大學士範文程、巴克什達海、阿蘭泰、李之芳、吳琠、張玉書、李光地、富寧安、張鵬翮、寧完我、魏裔介、額色黑、王熙，領侍衛內大臣福善、費揚古、尹德，尚書勵杜訥、徐潮、姚文然、魏象樞、湯斌，提督張勇、王進寶、孫思克、施瑯，總督趙良棟、於成龍、傅臘塔、孟喬芳、李國英，都統馮國相、李國翰、根特，統領莽依圖，將軍阿爾納、愛星阿、佛尼埒，副都統褚庫巴圖魯。明年祠成，頒御書額曰「崇忠念舊」，設位為祭。前殿內大臣或散秩大臣、尚書、都統主之。後殿用太常寺長官。入祠日，子孫咸與行禮，春、秋遣官陪祀同。

十二年，祀大學士田從典、高其位。乾隆元年，命入祀諸臣未予謚者悉追予。是歲祀尚書銜兼祭酒楊名時，大學士硃軾，內大臣哈世屯，尚書米思翰。五年，祀總督李衛。明年，祀尚書徐元夢，巡撫徐士林。十年，釐定祠位，前殿正中祀怡賢親王，後室諸臣合一龕。首世次最先者，餘分左右行，按世序爵，大學士居前，次領侍衛內大臣、尚書、都統、將軍、總督、前鋒護軍統領、提督、侍郎、巡撫、副都統，以次分列。至世爵有子、男授尚書、都統者，有侯、伯為侍郎、副都統者，仍視官秩為差。

嗣是入祀，則超勇親王策凌，列怡賢親王左次龕。名臣則大學士馬齊、伊桑阿、福敏、黃廷桂、蔣溥、史貽直、梁詩正、來保、傅恆、尹繼善、陳宏謀、劉綸、劉統勛、舒赫德、高晉、英廉、徐本、高斌，協辦大學士兆惠，左都御史拉布敦，尚書汪由敦、李元亮、阿里袞，尚書銜錢陳群，都統傅清，將軍和起、伊勒圖、奎林，總督那蘇圖、陳大受、喀爾吉善、鶴年、吳達善、何煟、袁守侗、方觀承、薩載、提督許世亨，巡撫潘思矩、鄂弼、李湖、傅弘烈。弘烈自雍正時，拉布敦、傅清自乾隆時，並入昭忠祠，今再祀賢良者也。

嘉慶朝，則祀大學士福康安、阿桂、劉墉、王傑、硃珪、戴衢亨、董誥，尚書董邦達、彭元瑞、奉寬，總督鄂輝。道光朝，則祀大學士富俊、曹振鏞、托津、長齡、盧廕溥、文孚、王鼎，協辦大學士汪廷珍、陳官俊，尚書黃鉞、隆文，將軍玉麟，總督楊遇春、陶澍，河道總督黎世序。咸豐朝，則祀大學士潘世恩、文慶、裕誠，協辦大學士杜受田，侍郎杜堮，巡撫胡林翼。同治朝，則祀大學士桂良、祁俊藻、官文、倭仁、曾國籓、瑞常、賈楨，大學士銜翁心存，協辦大學士駱秉章，總督沈兆霖、馬新貽。其光緒朝入祀者，恭忠親王奕。名臣大學士文祥、英桂、全慶、載齡、左宗棠、靈桂、寶鋆、恩承、福錕、張之萬、麟書、額勒和布、李鴻章、榮祿、裕德、昆岡、崇禮、敬信，協辦大學士沈桂芬、李鴻藻，將軍長順，總督沈葆楨、丁寶楨、岑毓英、曾國荃、劉坤一，提督宋慶，巡撫張曜也。宣統初入祀者，止大學士王文韶、張之洞、孫家鼐、鹿傳霖，協辦大學士戴鴻慈五人而已。

各省賢良祠，雍正十年，詔：「各省會地建祠宇，凡外任文武大臣，忠勇威愛，公論允翕者，俾膺祀典，用勸在官。如將軍蔡良，提督張起雲，總兵蘇大有、魏翥國，足稱斯選。」定制，春、秋祭日視京師，以知府承祭，品物儀節亦如之。

功臣專祠順治十一年，詔為孔有德建祠，度地彰義門外三里，曰定南武壯王祠，二妃祔焉。康熙三年，定春、秋展祀，其後建恪僖公祠安定門外，祀一等公遏必隆並縣？舒舒覺羅氏。嗣領侍衛內大臣尹德，尚書阿里袞暨其夫人，乾隆時並祔祀云。

其建自雍正朝者，朝陽門外勤襄公祠，祀定南將軍佟圖賴及其夫人，長子忠勇國綱、次子端純國維，皆以軍功祔祀。德勝門外文襄公祠，祀大學士圖海。安定門外與恪僖祠並峙者，為弘毅公祠，祀光祿大夫額亦都，並以夫人配。

建自乾隆朝者，東安門外恪僖公祠，祀內大臣哈世屯及其夫人，子承恩公米思翰、孫李榮保，其後曾孫大學士傅恆祔祀焉。崇文門內雙忠祠，祀左都御史拉布敦、都統傅清。合昭忠、賢良而復建專祠者，他無與比也。地安門外旌勇祠，祀將軍明瑞，而都統扎拉豐阿，統領觀音保，總兵李全、王玉廷、德福亦先後入祔。睿忠親王祠在朝陽門外，祀多爾袞並福晉六人。嘉慶時，建大學士福康安祠曰「獎忠」，在東安門外，都統額勒登保祠曰「褒忠」，在地安門外。光緒時，建科爾沁親王僧格林沁祠曰「顯忠」，在安定門內。大學士、伯李鴻章祠曰「表忠」，在崇文門內。宣統時，合祀立山、聯元祠在宣武門外。

凡京師專祠，歲春、秋仲月吉日，遣太常卿分往致祭。用少牢一、果品五。唯佟圖賴、哈世屯兩祠，則少牢三，果品十有五。旌勇祠少牢如通常，果品亦十五雲。位各用帛一、爵三，諸祠並同。嘉慶七年，始定承祭官行禮用蟒袍補服。

其在各省者，歲春、秋守土官致祭。茲紀其勛勞最著者。自湖廣建忠節祠以祀左都督徐勇，各省建專祠始此。康熙間，廣西建雙忠祠，祀馬雄鎮、傅弘烈，於是福建祀範承謨、陳啟泰、吳萬福、高天爵，雲南祀甘文焜。

雍正間，清河祀靳輔、齊蘇勒，開封祀田文鏡。盛京祀怡賢親王。乾隆中，詔通達、武功、慧哲、宣獻四郡王，禮烈、饒餘、鄭獻、穎毅四親王並入之，改名賢王祠。已，睿忠、豫宣二親王，克勤郡王，亦均同祀。嵇曾筠、高斌，合祀清河靳輔等祠。伊犁祀班第、鄂容安，而拉布敦、傅清且建祠及西藏矣。

嘉慶時，武威建雙烈祠，祀韓自昌、韓加業，同安祀李長庚，成都祀德楞泰，韓城、滑縣祀強克捷。

道光間，江南祀黎世序，臺灣祀方振聲、馬步衢、陳玉威，趙城祀楊延亮，虎門祀關天培暨陳連升父子，鎮海祀裕謙，定海祀葛云飛、鄭國鴻、王錫朋，京口祀海齡，寶山祀陳化成。

咸豐間，廣西祀長瑞、長壽暨阿爾精阿，西安、蘇州祀林則徐，安慶祀蔣文慶，廬州祀江忠源，瑞州祀劉騰鴻，江寧、蘇州祀向榮、張國樑，京口祀吉爾杭阿，附祀繃闊、劉存厚，揚州祀雙來、瞿騰龍，溧水、滸墅祀李坤元，天津祀佟鑒、謝子澄，長沙、九江祀塔齊布，湖廣、江西、安徽祀李續賓，江西、湖廣祀羅澤南，又與饒廷選合祀廣信，湘鄉復分祀澤南、王珍、劉騰鴻。湖南、江西祀蕭啟江，湖廣祀胡林翼，後安慶亦祀之。遵義祀羅繞典。

同治間，湖北合祀官文、胡林翼，廬州祀李孟群，浙江祀瑞昌、王有齡、張玉良等，杭州祀羅遵殿，富陽祀熊建益，湖州祀趙景賢，陳州、安慶、臨淮、淮安祀袁甲三，南昌、青陽祀江忠義，安徽、湖廣祀李續宜，後復與多隆阿合祀潛山。安慶、蘇州、嘉興祀程學啟，河南、安徽、陜西、吉林祀多隆阿，後與林翼合祀安慶。江寧、安慶、吉安祀李臣典，湖南、福建、廣東祀張運蘭，曹州、天津、蒙城祀僧格林沁，後復祀奉天。湖南、江蘇、安徽祀彭毓橘，湖廣祀曹仁美等，四川、湖南祀駱秉章，陜、甘祀劉松山，江寧、安慶祀馬新貽，江寧、湖南、湖北、安徽、直隸祀曾國籓，後復與國荃合祀開封。長沙合祀張亮基、潘鐸，巴燕岱祀穆克登額，哈密祀扎薩克親王錫伯爾，南豐祀吳嘉賓，貴州祀蔣霨遠、黃潤昌等。於是禮部言：「各省專祠宜擇隙區曠土，毋侵民居，並禁改毀志乘名跡、聖賢祠墓。」報可。

光緒間，揚州、黃州祀吳文鎔，安徽、江西、閩、浙、甘肅祀劉典，江南、江西、福建、臺灣祀沈葆楨，江蘇、建福、山東、湖南祀郭松林，江、浙、直隸、山東、河南祀吳長慶，後復祀朝鮮。閩、浙、陜、甘、新疆、江寧祀左宗棠，四川、湖南、江西、安徽、江蘇祀鮑超，陜、甘、吉林祀金順，大理、鎮南祀楊玉科，江西、廣西、雲南、新寧祀劉長佑，雲、貴、廣西祀岑毓英，安徽、山東祀周盛波，後復與盛傳、戴宗騫合祀濟南。湖廣、江西、江寧、浙江西湖祀彭玉麟，荃，河南、安徽、湖北、直隸、甘、新祀張曜，安慶、江寧、青縣祀周盛傳，山東、江蘇祀陳國瑞，山東、陜西祀閻敬銘，湖南、甘、新祀劉錦棠，安徽、福建祀劉銘傳，山東、四川祀丁寶楨山東、陜西祀州、長沙、蘭州祀楊昌濬，江、浙、河南、直隸、山東祀李鴻章，直隸、奉天、河南、安徽祀宋慶，安徽及蘆臺祀聶士成，湖南、江西、安徽、江寧祀劉坤一，廣西、雲、貴祀馮子材，安徽、湖南祀曾國華，甘、新祀陶模，直隸、安徽祀馬玉昆，安徽祀英翰，湖南、宣城祀鄧紹良，江南祀蕭孚泗，江寧祀陶澍、林則徐、鄒鳴鶴、福珠洪阿，清、淮、徐州祀吳棠，姚廣武等附之。徐州祀滕學義、唐定奎，淮安祀張之萬，杭州祀阮元、蔣益澧，淮、揚祀章合才，南昌祀吳坤修，東鄉祀羅思舉，河南祀倭仁，溫縣祀李棠階，西安祀劉蓉、曾望顏，天津祀怡賢親王、文謙、丁壽昌，靈壽、保定祀成肇麟，順天薊州祀吳可讀，寶坻祀潘祖廕，新疆祀金運昌，奉天建三賢祠，祀文祥、崇實、都興阿，又祀左寶貴、依克唐阿、長順。吉林祀金福、延茂、富俊、希元，福建臺灣祀王凱泰，四川西充祀武肅親王豪格，臨桂祀陳宏謀，貴陽祀曾璧光、韓起、黎培敬。於時各省紛請立專祠，諭毋濫。

宣統享國未久，而湖北、安徽、陜、甘、奉天祀雷正綰，直隸、山東、河南、安徽祀程文炳，安徽及蒙古旗祀潘萬才，合肥祀董履高，渦陽祀牛師韓，杭州西湖祀徐用儀、許景澄、袁昶，號為「三忠」云。昶又祀蕪湖。自是聯元祀寶坻，張之洞祀武昌，王文韶祀長沙，馬維麒祀成都，丁體昌祀秦州，夏毓秀祀昆明，此皆舉其大者。其餘疆吏題請，禮臣議覆，事載實錄，年月可稽者，尚不一而足也。

有清一代，從龍諸佐，蔚起關外。平三籓，漢將西北為多。靖三省教匪，蜀將競興。東南海寇橫，閩帥踵起。湘楚武臣，戡平粵亂。剿捻一役，參以皖將。其間完節死綏，祠祀尤夥。其功臣總祠，世宗朝，建忠勇祠蘭州。仁宗朝，建彰忠祠喀什噶爾。同治中興，湖南有表忠祠，湘鄉、平江有忠義祠，洞庭君山、湘鄉、桂陽有昭忠祠。他如湖口石鐘山水師，金陵湘軍陸師，楚軍水師，吳淞外海水師，臺灣淮楚軍，蘇州、武昌、保定、廬州、巢湖、濟南、無錫各地淮軍，使凡轉戰糜軀者，莫不馨香血食，其為昭忠一也。此外江寧、京口旗營，金陵軍營官紳，武昌武毅軍，成都嵩武軍，錦州毅軍，各昭忠祠，與各州縣忠義、昭忠、慰忠、忠烈等祠，所以血阜死酬勛，不可勝紀。祭禮、祭品如前儀。

宗室家廟崇德元年，定宗室封王者立家廟。順治五年，詔王無嗣，祔饗太廟後殿西廡。有子孫者，立廟別祭。四孟月、歲暮陪祭太廟，畢，歸府第行之。凡薦新，未獻太廟者，不得私獻家廟。於時莊親王立一廟，禮、巽、謙三親王合一廟，饒餘郡王、端重親王合一廟，穎親王、順承郡王合一廟，豫郡王一廟，克勤、衍禧二郡王合一廟。雍正九年，怡賢親王立一廟。

凡親王世子、郡王家祭，建廟七楹，中五為堂，左右墻隔之為夾室。堂後楣北五室，中奉始封王，世世不祧。高、曾、祖、禰依序為二昭二穆，昭東穆西，親盡則祧。由昭祧者，藏主東夾室，升二昭位於一室，以二室奉升祔主。由穆祧者，藏西夾室，升祔亦如之。南為中門，又南廟門，左右側門，庭分東、西廡，東藏衣冠，西則祭器、樂器。廟重簷，丹楹，採桷，綠瓦，紅堊壁。門內焚帛爐。外刲牲房，西鄉。歲以四時仲月諏吉，仲春出祧主合食。

其禮，堂中始封祖專案，正位，南鄉。左東夾祧主共案，次二昭共案，東鄉。右西夾室祧主共案，次二穆共案，西鄉。少西設香帛案一，尊案一，每案羊、豕各一，鉶、簠、簋各二，籩、豆各八。位各帛一、爵三、樂器六。同祖所出子孫，成人以上，屆期會祭，府僚與陪，執事通贊、屬官為之。奉香、帛、爵則用子孫。先三日，主人齋外寢，眾咸齋。祀日昧爽，主人朝服入，位堂簷內正中，與祭伯叔輩位東階上，兄弟子孫位東階下，位以世差，世以齒序。官屬位西階下，序以爵。俱北面。質明，子弟長者二人詣世祖室，四人分詣東西夾室，昭、穆室，各奉主安幾。昭，考右妣左；穆，考左妣右。跪，一叩，興。主人盥，就位，迎神樂作。詣始祖位前三上香，以次詣各祧位前上香，率族屬行二跪六拜禮。奉帛、爵奠、獻、讀祝如儀。三獻訖，詣始祖位前跪受爵、受胙，三拜，徹饌，送神，二跪六拜。詣燎位視燎。禮成，奉主還室，退。分胙頒族屬。

其時祭之禮，堂中設案五，始祖考、妣正位南鄉，高、曾、祖、禰，依昭穆為左右。案各羊一、豕一，餘如合食制。其時節薦新，屆日主人夙興，率子弟盛服入廟，潔堂宇，設案，陳果羞盤各六，每位箸二、■D9三。啟室，以次詣各案前跪上香，三拜，子弟遍獻酒，主人二跪六拜，子弟隨行禮。畢，闔室，退。因事致告，薦果羞各四，禮同薦新。月朔望謁廟亦如之。

貝勒、貝子、宗室公家祭廟五楹，三為堂。後楣北分室五，奉始封祖暨四代。兩旁夾室奉親盡祧主。廟不重簷，門不備採，餘如親王。合食，始祖專案，羊一、豕一，東夾室祧主暨二昭專案，羊豕各一。西夾室祧主暨二穆亦如之。時祭俱專案，昭穆各同牲，籩、豆視親王各減二，不用樂，一跪三拜。時節薦果盤各四，有事則告，朔望則謁。餘如親王儀。

品官士庶家祭凡品官家祭廟立居室東，一至三品廟五楹，三為堂，左右各一墻限之。北為夾室，南為房。庭兩廡，東藏衣物，西藏祭器。庭繚以垣。四至七品廟三楹，中為堂，左右夾室及房，有廡。八、九品廟三楹，中廣，左右狹，庭無廡。篋藏衣物、祭器，陳東西序。堂後四室，奉高、曾、祖，禰，左昭、右穆。妣以嫡配，南鄉。高祖以上，親盡則祧。由昭祧者，藏主東夾室；由穆祧者，藏主西夾室。遷室、祔廟，並依昭穆世次，東西序為祔位，伯叔祖父兄弟子姓成人無後者、殤者，以版按行輩墨書，男東女西，東西鄉。定牲器之數，一至三品，羊一、豕一，每案俎二，鉶、登各二，籩、豆各六。四至七品，特豕，案一俎，籩、豆各四。八品以下，豚肩不特殺，案一俎，籩、豆各二。

歲祭以四時仲月諏吉，讀祝、贊禮、執爵皆子弟為之。子孫年及冠，皆會祭。前三日，主人暨在事者齋。祀日五鼓，主人朝服，眾盛服，入廟。主人俟東階下，族姓俟庭東西，順昭穆世次。主婦率諸婦盛服入，詣爨所視烹飪。羹定，入東房治籩、豆，陳鉶、登、匕、箸、醯、醬以俟。質明，子弟長者啟室，奉主陳之幾，昭位考右妣左，分薦者設東西祔位。主人升自東階，盥訖，詣中簷拜位立。族姓行尊者立兩階上，卑者立階下。咸北面。主人詣香案前跪，三上香，進奠爵，興，復位，率族姓一跪三拜。主人詣高祖案前獻爵，曾、祖、禰案前畢獻如儀，分薦者遍獻祔位酒，讀祝。每獻，主婦率諸婦致薦，一叩興。初獻匕箸醯醬，亞獻羹飯肉胾，三獻餅餌果蔬。卒獻，主人跪香案前，祝代祖考致嘏於主人，主人啐酒嘗食，反器於祝，一叩興，復位，送神，一跪三拜。視燎畢，與祭者出，主人率子弟納神主，上香行禮。徹祭器，闔門，退。日中而餕。

三品以上，時祭遍舉。四至七品，春、秋二舉。八九品春一舉。與祭者，尊卑咸在。主人肅入席，酌尊者酒，子弟年長者離席酌主人，長幼獻酬交錯。已事，咸出。徹席，餕庖人、僕人必盡之。

令節薦新，一至三品，每案果、羞各四，四至七品，減果二，八、九品並減羞二，具羹飯則同。月朔望供茶，食案二器，儀同時薦。庶士家祭，設龕寢堂北，以版隔為四室，奉高、曾、祖、禰，妣配之，位如品官儀，南鄉。服親成人無後者，順行輩書紙為祔位，已事，焚之，不立版。每四時節日，出主以薦，粢盛二盤，肉食果蔬四器，羹二，飯二。先期致齋。薦之前夕，主婦在房治饌，逮明，主人吉服，率子弟奉主陳香案，昭東穆西，設祔位西序案，主人立東階下，眾按行東西立。主人上香畢，一跪三拜，興。主婦率諸婦出房薦匕箸醯醬，跪，叩，退。主人至案前，以次酌酒、薦熟，跪，叩，興。子弟薦祔位，畢，讀祭文。再獻，主婦薦飯羹，三獻薦餅餌時蔬。主人率族姓行禮訖，焚祭文及祭位，納主，徹退，日中而餕。春一舉，月朔望獻茶，有事則告，俱一跪三拜。

庶人家祭，設龕正寢北，奉高、曾、祖、禰位，逢節薦新，案不逾四器，羹飯具。其日夙興，主婦治饌，主人率子弟安主獻祭，一切禮如庶士而稍約。月朔望供茶，燃香、鐙行禮。告事亦如之。


\end{pinyinscope}