\article{志一百四}

\begin{pinyinscope}
○河渠四

△直省水利

清代軫恤民艱，亟修水政，黃、淮、運、永定諸河、海塘而外，舉凡直省水利，亦皆經營不遺餘力，其事可備列焉。

順治四年，給事中梁維請開荒田、興水利，章下所司。十一年，詔曰：「東南財賦之地，素稱沃壤。近年水旱為災，民生重困，皆因水利失修，致誤農工。該督撫責成地方官悉心講求，疏通水道，修築堤防，以時蓄洩，俾水旱無虞，民安樂利。」

康熙元年，重修夾江龍興堰，又鑿大渠以廣灌溉。二年，修和州銅成堰，龍首、通濟二渠。交城磁瓦河漲，水侵城，築堤障之。三年，修嘉定楠木堰。九年，修郿縣金渠、寧曲水利。十二年，重修城固五門堰。十九年，濬常熟白茆港、武進孟瀆河。二十三年，修五河南湖堤壩。二十七年，修徽州魚梁壩。三十七年，命河督王新命修畿輔水利。

三十八年，聖祖南巡，至東光，命直隸巡撫李光地察勘漳河、滹沱河故道。覆疏言：「大名、廣平、真定、河間所屬，凡兩河經行之處，宜開濬疏通，由館陶入運。老漳河與單家橋支流合，至鮑家嘴歸運，可分子牙河之勢。」三十九年，帝巡視子牙河堤，命於閻、留二莊間建石閘，隨時啟閉。御史劉珩言，永平、真定近河地，應令引水入田耕種。諭曰：「水田之利，不可太驟。若剋期齊舉，必致難行。惟於興作之後，百姓知其有益，自然鼓勵效法，事必有成。」四十年，李光地言：「漳河分四支，三支歸運皆弱，一支歸澱獨強。遇水大時，當用挑水壩等法，使水分流，北不至挾滹沱以浸田，南不至合衛河以害運。」如所請行。

四十三年，挑楊村舊引河。先是子牙河廣福樓開引河時，文安、大城民謂有益，青縣民謂不便，各集河干互控。至是河成，三縣民皆稱便。天津總兵官藍理請於豐潤、寶坻、天津開墾水田，下部議。旋諭曰：「昔李光地有此請，朕以為不可輕舉者，蓋北方水土之性迥異南方。當時水大，以為可種水田，不知驟漲之水，其涸甚易。觀琉璃河、莽牛河、易河之水，入夏皆涸可知。」次年部臣仍以開墾為請，諭以此事暫宜存置，可令藍理於天津試開水田，俟冬後踏勘。

四十八年，濬鄭州賈魯河故道，自東趙訖黃河涯口新莊。於東趙建閘一，黃河涯口築草壩石閘各一。甘肅巡撫舒圖言：「唐渠口高於身，水勢不暢，應引黃河之水匯入宋澄堡。如水不足用，更於上游近黃處開河引水，酌建閘壩，以資蓄洩。」從之。江蘇巡撫於準言：「丹陽練湖，冬春洩水濟運，夏秋分灌民田。自奸民圖利，將下湖之地佃種升科，民田悉成荒瘠。請復令蓄水為湖，得資灌溉。」從之。五十七年，以沛縣連年被水，命河督趙世顯察勘。世顯言：「金鄉、魚臺之水，由沛之昭陽湖歷微山湖，從荊山口出貓兒窩入運。近因荊山口十字河淤墊，致低田被淹。應將沙淤濬通，再於十字河上築草壩。若遇運河水淺，即令堵塞，俾水全歸微山湖，出湖口閘以濟運，則民田漕運兩有裨益。」從之。

世宗時，於畿輔水利尤多區畫。雍正三年，直隸大水，命怡親王允祥、大學士硃軾相度修治。因疏請濬治衛河、澱池、子牙、永定諸河，更於京東之灤、薊，京南之文、霸，設營田專官，經畫疆理。召募老農，謀導耕種。四年，定營田四局，設水利營田府，命怡親王總理其事，置觀察使一。自五年分局至七年，營成水田六千頃有奇。後因水力贏縮靡常，半就湮廢。是年命侍郎通智、單疇書，會同川督岳鍾琪，開惠農渠於查漢托護，以益屯守，復建昌潤渠於惠農渠東北。六年，浚文水近汾河渠，引灌民田，開嵩明州楊林海以洩水成田。八年，帝以寧夏水利在大清、漢、唐三渠，日久頹壞，命通智同光祿卿史在甲勘修。是年修廣西興安靈渠，以利農田，通行舟。濬陳、許二州溝洫。

十年，雲貴總督鄂爾泰言：「滇省水利全在昆明海口，現經修濬，膏腴田地漸次涸出。惟盤龍江、金棱、銀棱、寶象等河俱與海口近，亟宜建築壩臺。」又言：「楊林海水勢暢流，周圍草塘均可招民開墾。宜良江頭村舊河地形稍高，宜另開河道以資灌溉。尋甸河整石難鑿，宜另濬沙河，俾得暢流。東川城北漫海，水消田出，亦可招墾。」均從之。十二年，營田觀察使陳時夏言：「文安、大城界內修橫堤千五百餘丈，營田四十八頃俱獲豐收。但恐水涸即成旱田，請於大堤東南開建石閘，北岸多設涵洞，以資宣洩。」從之。

乾隆元年，大學士嵇曾筠請疏濬杭、湖水利。兩廣總督鄂彌達言：「廣、肇二屬沿江一帶基圍，關系民田廬舍，常致沖坍，請於險要處改土為石，陸續興建。」下部議行。江南大雨水，淮陽被淹，命濬宿遷、桃源、清河、安東及高郵、寶應各水道。二年，命總督尹繼善籌畫雲南水利，無論通粵通川及本省河海，凡有關民食者，及時興修。陜西巡撫崔紀陳鑿井灌田以佐水利之議。諭令詳籌，勿擾閭閻。

三年，大學士管川陜總督事查郎阿言：「瓜州地多水少，民田資以灌溉者，惟疏勒河之水，河流微細。查靖逆衛北有川北、鞏昌兩湖，西流合一，名蘑菇溝。其西有三道柳條溝，北流歸擺帶湖。請從中腰建閘，下濬一渠，截兩溝之水盡入渠中，為回民灌田之利。」貴州總督張廣泗請開鑿黔省河道，自都勻經舊施秉通清水江至湖南黔陽，直達常德，又由獨山三腳坉達古州，抵廣西懷遠，直達廣東，興天地自然之利。均下部議行。四年，安徽布政使晏斯盛言，江北鳳、潁以睢水為經，廬州以巢湖為緯，他如六安舊有堤堰，滁、泗亦多溪壑，概應動帑及時修濬，從之。川陜總督鄂彌達等言：「寧夏新渠、寶豐，前因地震水湧，二縣治俱沉沒。請裁其可耕之田，將漢渠尾展長以資灌溉。惟查漢渠百九十餘里，渠尾餘水無多，若將惠農廢渠口修整引水，使漢渠尾接長，可灌新、寶良田數千頃。」上嘉勉之。

五年，河督顧琮言：「前經總河白鍾山奏稱『漳河復歸故道，則衛河不致泛溢，為一勞永逸之計』。臣等確勘，自和兒寨東起，至青縣鮑家嘴入運之處止，計程六百餘里，河身淤淺，兩岸居民稠密。若益以全漳之水，勢難容納，則改由故道，於直隸不能無患，然不由故道，又於山東不能無患。惟有分洩防禦，使兩省均無所害，庶為經久之圖。」總辦江南水利大理卿汪漋言：「鹽城東塘河及阜寧、山陽各河道，高郵、寶應下游，及串場河、溱潼河，俱淤淺，應挑濬。其串場河之範堤，及拼茶角二場堤工，俱逼海濱，應加寬厚。揚州各閘壩應疏築，限三年告成。」均如所請行。安徽巡撫陳大受言：「江北水利關系田功。原任籓司晏斯盛奏定興修，估銀四十餘萬。竊思水利固為旱澇有備，而緩急輕重，必須熟籌。各州縣所報，如河圩湖澤，及大溝長渠，工程浩繁，民力不能獨舉，自應官為經理。其餘零星塘荅，現有管業之人，原皆自行疏濬，朝廷豈能以有限錢糧，為小民代謀畚鍤？」上韙之。河南巡撫雅爾圖言：「豫省水利工程，惟上蔡估建堤壩，系防蔡河異漲之水。其餘汝河、滍河堤堰，應令地主自行修補。至開濬汝河、潁河等工，請停罷以節糜費。」報聞。

六年春，雅爾圖言：「永城地窪積潦，城南舊有渠身長三萬一千餘丈，通澮河，年久淤淺。現乘農隙，勸諭紳民挑濬，俾水有歸。」又言：「前奉諭旨，開濬省城乾涯河，復於中牟創開新河一，分賈魯河水勢，由沙河會乾涯河，以達江南之渦河而匯於淮，長六萬五千餘丈，今已竣工。」賜名惠濟。

九年，御史柴潮生言：「北方地勢平衍，原有河渠澱泊水道可尋。如聽其自盈自涸，則有水無利而獨受其害。請遣大臣齎帑興修。」命吏部尚書劉於義往保定，會同總督高斌，督率辦理。尋請將宛平、良鄉、涿州、新城、雄縣、大城舊有澱渠，與擬開河道，並堤墊涵洞橋閘，次第興工。下廷議，如所請行。先是御史張漢疏陳湖廣水利，命總督鄂彌達查勘。至是疏言：「治水之法，有不可與水爭地者，有不能棄地就水者。三楚之水，百派千條，其江邊湖岸未開之隙地，須嚴禁私築小垸，俾水有所匯，以緩其流，所謂不可爭者也。其倚江傍湖已闢之沃壤，須加謹防護堤塍，俾民有所依以資其生，所謂不能棄者也。其各屬迎溜頂沖處，長堤連接，責令每歲增高培厚，寓疏濬於壅築之中。」報聞。

十一年，大學士署河督劉於義等疏陳慶雲、鹽山續勘疏濬事宜，下部議行。青州瀰河水漲，沖開百餘丈決口，旋堵。博興、樂安積水，挑引河導入溜河。十二年夏，宿遷、桃源、清河、安東之六塘河，及沭陽、海州之沭河，山水漲發，地方被淹，命大學士高斌、總督尹繼善，會同河臣周學健往勘。議於險處加寬挑直，建石橋，開引河，官民協力防護，從之。十三年，湖北巡撫彭樹葵言：「荊襄一帶，江湖袤延千餘里，一遇異漲，必借餘地容納。宋孟珙知江陵時，曾修三海八櫃以瀦水。無如水濁易淤，小民趨利者，因於岸腳湖心，多方截流以成淤，隨借水糧魚課，四圍築堤以成垸，人與水爭地為利，以致水與人爭地為殃。惟有杜其將來，將現垸若干，著為定數，此外不許私自增加。」報聞。十四年，雲南巡撫圖爾炳阿以疏鑿金沙江底績，纂進金沙江志。

十七年，江蘇巡撫莊有恭言：「蘇州之福山塘河，太倉之劉河，乃常熟等八州縣水利攸關，歲久不修，旱澇無備。請於附河兩岸霑及水利各區，按畝酌捐，興工修建。」得旨嘉獎。十八年，陜甘總督黃廷桂言：「巴里坤之尖山子至奎素，百餘里內地畝皆取用南山之水，自山口以外，多滲入沙磧，必用木槽接引，方可暢流。請於甘、涼、肅三處撥種地官兵千名，前往疏濬。」如所請行。以江南、山東、河南積年被水，而山東之水匯於淮、徐，河南之水達於鳳、潁，須會三省全局以治之，命侍郎裘曰修、夢麟往來察閱，會江蘇、安徽、河南各巡撫計議。尋曰修言：「包、澮二河在宿、永連界處，為洩水通商之要道。入安徽境內有石橋六，應加寬展。洪河、睢河與虹縣之柏家河、下江之林子河、羅家河，應補修子堰。鳳臺之裔溝、黑濠、涇泥三河應挑深，使暢達入淮。」夢麟言：「碭山、蕭縣、宿遷、桃源、山陽、阜寧、沭陽共有支河二十餘，應分晰疏濬。」均從之。

二十三年，豫省開濬河道工竣，允紳民請，於永城建萬歲亭，並御制文志之。山東巡撫阿爾泰言：「濟寧、汶上、嘉祥毗連蜀山湖，地畝湮沒約千餘頃，擬將金線、利運二閘啟閉，使湖水濟運，坡水歸湖，可以盡數涸出。」得旨嘉獎。二十四年，濬京師護城河及圓明園一帶河。御史李宜青請疏濬畿輔水源，命直隸總督方觀承條議以聞。觀承言：「東西二澱千里長堤，即宋臣何承矩興堰遺跡。今昔情形有異。倘泥往跡，害將莫救。如就澱言利，則三百餘里中水村物產，視昔加饒，惟遇旱而求通雨澤於水土之氣，則人事有當盡者耳。」四川總督開泰言：「灌縣都江大堰引灌成都各屬及眉、邛二州田畝，寧遠南有大渡河，自冕寧抵會理三口，與金沙江合，支河雜出，堰壩最多，俱應相機修濬。」部議從之。

初，御史吳鵬南請責成興修水土之政，命各督撫經畫。浙江巡撫莊有恭言水之大利五，江、湖、海、渠、泉。他省得其二三，而浙實兼數利。金、衢、嚴三郡，各有山泉溪澗，灌注成渠，堰壩塘蕩，無不具備。惟仁和、錢塘之上中市、三河垸、區塘、苕溪塘，海鹽之白洋河、湯家鋪廟、涇河，長興之東西南漊港，永嘉之七都新洲陡門、九都水湫、三十四都黃田浦陡門，實應修舉，以收已然之利。至杭州臨平湖、紹興夏蓋湖，有關田疇大利，應設法疏挑，或召佃墾種，再體勘辦理。」允之。

二十五年，阿爾泰疏言：「東省水利，以濟運為關鍵，以入海為歸宿。濟、東、泰、武之老黃河、馬頰、徒駭等河，兗、沂、曹之洸、涑等河，共六十餘道，皆挑濬通暢。運河民墊計長七百餘里，亦修整完固。青、萊所屬樂安、平度、昌邑、濰縣、高密等州縣，應挑支河三十餘，俱節次挑竣。萊州之膠萊河，納上游諸水，高密有膠河，亦趨膠萊，易致漫溢，應導入百脈湖，以分水勢。沂州屬蘭、郯境內應開之武城等溝河二十五道，又續挑之響水等溝河二十五道，引窪地之水由江南邳州入運，並已工竣。」帝嘉之。

二十六年，河東鹽政薩哈岱言：「鹽池地窪，全恃姚暹渠為宣洩。近因渠身日高，漲漫南北堤堰禁墻內。黑河實產鹽之本，年久淺溢。涑水河西地勢北高南下，倘汛漲南趨，則鹽池益難保護。五姓湖為眾水所匯，恐下游阻滯，逆行為患。均應及時疏通。」從之。明年，帝南巡，諭曰：「江南濱河阻洳之區，霖潦堪虞，而下游蓄洩機宜，尤以洪澤湖為關鍵。自邵伯以下，金灣及東西灣滾壩，節節措置，特為三湖旁疏曲引起見。若溯源絜要，莫如廣疏清口，乃及今第一義。至六塘河尾閭橫經鹽河以達於海，所有修防事宜，該督、撫、河臣會同鹽政，悉心覈議以聞。」

二十八年，帝以天津、文安、大城屢被霪潦，積水未消，命大學士兆惠督率經理。又以曰修前辦豫省水利有效，命馳往會勘，復命阿桂會同總督方觀承酌辦。阿桂等以「子牙河自大城張家莊以下，分為正、支二河，支河之尾歸入正河，形勢不順。請於子牙河村南斜向東北挑河二十餘里；安州依城河為入澱尾閭，應挑長二千二百餘丈；安、肅之漕河，應挑長三千七百餘丈。其上游之姜女廟，應建滾水石壩，使水由正河歸澱。新安韓家墊一帶為西北諸水匯歸之所，應挑引河十三里有奇」。如所議行。

二十九年，改建惠濟河石閘。修湖北溪鎮十里長堤，及廣濟、黃梅江堤。濬江都堰，開支河一，使漲水徑達外江。三十二年，修築澱河堤岸，自文安三灘里至大城莊兒頭，長二千七百餘丈。山東巡撫崔應階言：「武定近海地窪，每遇汛漲，全恃徒駭、馬頰二河分流入海。徒駭下游至霑化入海處，地形轉高，難議興挑。勘有壩上莊舊漫口河形地勢順利，應開支河，俾兩道分洩。」江蘇巡撫明德言：「蘇州南受浙江諸山經由太湖之水，北受揚子江由鎮江入運之水，伏秋汛發，多致漫溢。請修吳江、震澤等十縣塘路。」均從之。

三十三年，滹沱水漲，逼臨正定城根，添築城西南新堤五百七十餘丈，回水堤迤東築挑水壩五。河神祠前築魚鱗壩八十丈。槁城東北兩面，滹水繞流，順岸築埽三百六十丈，埽後加築土墊。三十五年，挑濬蘇郡入海河道，白茆河自支塘鎮至滾水壩，長六千五百三十餘丈；徐六涇河自陳蕩橋至田家壩，長五千九百九十餘丈。三十六年，濬海州之薔薇、王家口、下坊口、王家溝四河。以直隸被水，命侍郎袁守侗、德成分往各處督率疏消。尚書裘曰修往來調度，總司其事。山東巡撫徐績查勘小清河情形，請自萬丈口挑至還河口，計四十里，使正、引兩河分流，由河入泊，由泊達溝歸海。詔如所議行。廣西巡撫陳輝祖言：「興安陡河源出海陽山，至分水潭，舊築鏵嘴以分水勢，七分入湘江為北陡，三分入漓江為南陡，於進水陡口內南北建大小天坪，以資蓄洩，復建梅陽坪，以遏旁行故道，並以引灌糧田。近因連雨沖陷，請修復土石各工。」下部知之。

三十八年，挑濬禹城漯河、高密百脈湖引河。四十年，修築武昌省城金河洲、太乙宮濱江石岸。江南旱，高、寶皆歉收。總督高晉，河督吳嗣爵、薩載合疏言：「嗣後洪湖水勢，應以高堰志椿為準，各閘壩涵洞相機啟放，總使運河存水五尺以濟漕，餘水侭歸下河以資灌溉。」從之。四十一年，修西安四十七州縣渠堰共千一百餘處。總督高晉言：「瓜洲城外查子港工接連回瀾壩，江岸忽於六月裂縫，坍塌入江約百餘丈，西南城墻塌四十餘丈。現在水勢已平，擬將瓜洲量為收進，讓地於江，並沿岸築土壩以通纖路。」諭令妥善經理。

四十二年，山西巡撫覺羅巴延三言：「太原西有風峪口，旁俱大山，大雨後山水下注縣城，猝難捍禦。請自峪口起，開河溝一，直達汾水，所占民田止四十餘畝，而太原一城可期永無水患。」四十三年，疏濬湖州漊港七十二。修昌邑海堤，居民認墾堤內鹼廢地千二百餘頃。濬鎮洋劉河，自西陳門涇上頭起，至王家港止。四十四年，改建宣化城外柳川河石壩，並添築石坦坡。漳河下游沙莊壩漫口，淹及成安、廣平，水無歸宿。於成安柏寺營至杜木營，繞築土墊千一百餘丈。

四十七年，雲南巡撫劉秉恬言：「鄧川之瀰苴河，上通浪穹，下注洱海，中分東西兩湖。東湖由河入海，河高湖低，每遇夏秋漲發，回流入湖，淹沒附近糧田。紳民倡捐，將湖尾入海處堵塞，另開子河，引東湖水直趨洱海，又自青石澗至天洞山，築長堤、建石閘，使河歸堤內，水由閘出，歷年所淹田萬一千二百餘畝，全行涸出。」得旨嘉獎。又言：「楚雄龍川江自鎮南發源，入金沙江。近年河溜逼城，請於相近鎮水塔挑濬深通，導引河溜復舊。又澂江之撫仙湖下游，有清水、渾水河各一，渾水之牛舌石壩被沖，匯流入清，以致為害。請於牛舌壩東另開子河，以洩渾水，並將河身改直，使清水暢達。」上獎勉之。

五十年，河南巡撫何裕城言：「衛河歷汲、淇、滑、濬四縣，濱河田畝，農民築堤以防淹浸，不能導河灌田。輝縣百泉地勢卑下，而獲嘉等縣較高，難以紆回導引。其餘汲縣、新鄉並無泉源，祗有鑿井一法，既可灌田，亦藉以通地氣，已派員試開。」濬賈魯、惠濟兩河。修寧夏漢延、唐來、大清、惠農四渠。五十一年，山東商人捐資挑濬鹽河，並於東阿、長清、齊河、歷城建閘八。

五十三年，荊州萬城堤潰，水從西北兩門入，命大學士阿桂往勘。尋疏言：「此次被水較重，土人多以下游之窖金洲沙漲逼溜所致，恐開挑引河，江水平漾無勢，仍至淤閉。請於對岸楊林洲靠堤先築土壩，再接築雞嘴石壩，逐步前進，激溜向南，俟洲坳刷成兜灣，再趁勢酌挑引河，較為得力。」報聞。五十四年，濬通惠河、朝陽門外護城河及溫榆河。五十五年，培修千里長堤，瀦龍河、大清河、盧僧河等堤，鳳河東堤，及西沽、南倉、海河等疊道，改建豐城東西是石工。築潛江仙人舊堤千二百八十餘丈。挑濬永城洪河。

五十七年，兩江總督書麟等言：「瓜洲均系柴壩，江流溜急，接築石磯，不能鞏固。請於回瀾舊壩外，拋砌碎石，護住埽根，自裹頭坍卸舊城處所靠岸，亦用碎石拋砌，上面鑲埽。嗣後每年挑溜，可期溜勢漸遠。」得旨允行。又言：「無為州河形兜灣，應將永成圩壩加築寬厚。擬於馬頭埂開挖河口三十丈，曾家腦至東圩壩舊河亦展寬三十丈，俾河流順暢。」上韙之。改蕭山荷花池堤為石工，堵河內民堰漫口五十餘丈，修復豐城江岸石堤。五十九年，荊州沙市大壩，因江流激射，勢露頂沖，添建草壩。

嘉慶五年，挑濬檿牛河、黃家河，及新安、安、雄、任丘、霸、高陽、正定、新樂八州縣河道。六年，京師連日大雨，撥內帑挑濬紫禁城內外大城以內各河道，及圓明園一帶引河。文安被水，命直督陳大文詳議。疏言：「文地極窪，受水淺，地與河平，自建治以來，別無疏濬章程。惟查大城河之廣安橫堤，為文邑保障，迤南有河間千里長堤，可資外衛。兩堤之中，有新建閘座，以洩河間漫水。再於地勢稍下之龍潭灣，開溝疏濬，或不致久淹。」從之。

八年，伊犁將軍松筠言：「伊犁土田肥潤，可耕之地甚多，向因乏水，今擬設法疏渠引泉，以資汲灌。應請廣益耕屯，以裕滿兵生計，並借官款備辦耕種器物。」如所請行。十一年，疏築直隸千里長堤，及新舊格澱堤。十二年，湖廣總督汪志伊言：「堤垸保衛田廬，關系緊要。漢陽等州縣均有未涸田畝，未築堤塍。應亟籌勘辦，以興水利而衛民田。」從之。十六年，以畿輔災歉，命修築任丘等州縣長堤，並雄縣疊道，以工代賑。十七年，濬武進孟瀆河。挑阜寧救生河，太倉劉河。修天津、靜海兩縣河道。濬東平小清河，及安流、龍拱二河，民便河。十八年。江南河道總督初彭齡疏陳江省下河水利，宜加修理。得旨允行。十九年，大名、清豐、南樂三縣七十餘莊地畝，久為衛水淹沒，村民自原出夫挑挖，請官為彈壓。御史王嘉棟疏言：「杭、嘉、湖被旱歉收，請開濬西湖，以工代賑。」皆允之。二十一年，疏濬吳淞江。二十二年，章丘民言，長白、東嶺二山之水，向歸小清河入海。自灰壩被沖，水歸引河，章丘等縣屢被水災。命禮部侍郎李鴻賓往勘。次年，巡撫陳預疏言：「小清河以章丘、鄒平、長山、新城為上游，高苑、博興、樂安為下游，正河及支派溝多有淤墊。請先疏濬上游，並將滸山等二泊一湖挑挖寬深，則水勢不至建瓴直注，下游亦不驟虞漫溢。」得旨允行。建沔陽石閘，挑引渠，以時啟閉。

二十五年，修都江堰。御史陳鴻條陳興修水利營田事宜，命直隸、山東、山西、河南各督撫一體籌畫興舉。修襄陽老龍石堤。庫車辦事大臣嵩安疏報別什托固喇克等處挑渠引水，墾田五萬三千餘畝。有詔褒勉。

道光元年，修湖州黑窯廠江堤，濬涇陽龍洞渠、鳳陽新橋河。二年，加築襄陽老龍石堤。濬正定柏棠、護城、洩水、東大道等河，並修斜角、回水等堤。興修杭州北新關外官河纖道。直隸總督顏檢請築滄州捷地減河閘壩，濬青縣、興濟兩減河，修通州果渠村壩墊。皆如議行。疏濬銅山荊山橋河道，及南鄉奎河。挑江都三汊河子、鹽河五閘淤淺，及沙漫州江口沙埂。修豐城及新建惠民橋堤。三年，修汾河堤堰，並移築李綽堰，改挖河身。修天門、京山、鍾祥堤垸，及監利櫻桃堰、荊門沙洋堤。挑挖熱河旱河，並添修荊條單壩。堵文安崔家窯、崔家房漫口。修河東鹽池馬道護堤，並濬姚暹渠、李綽堰、涑水河。刑部尚書蔣攸銛言：「上年漳河漫水下流，由大名、元城直達紅花堤，潰決堤墊，由館陶入衛，應亟籌議。」命大學士戴均元馳勘。尋奏言：「元城引河穿堤入衛，河身窄狹，應挑直展寬，以暢其流。紅花堤以下新刷水溝五百餘丈，應挑成河道，以期分洩。」又：「漳自南徙合洹以來，衛水為其頂阻，每遇異漲，民墊不能捍禦，以致安陽、內黃頻年沖決。今漳北趨，業已分殺水勢。擬於樊馬坊、陳家村河幹北岸築壩堵截，使分流歸並一處。自柴村橋起，接連洹河北岸，建築土壩，樊馬坊以下王家口添築土格土壩，以免串流南趨，使漳、洹不致再合。」詔皆從之。

四年，築德化、建昌、南昌、新建四縣圩堤。修培荊州萬城大堤橫塘以下各工，及監利任家口、吳謝垸漫決堤塍。給事中硃為弼請疏浚劉河、吳淞，及附近太湖各河。御史郎葆辰請修太湖七十二漊港，引苕、霅諸水入湖以達於海。御史程邦憲請擇太湖洩水最要處所，如吳江堤之垂虹橋、遺愛亭、龐山湖，疏剔沙淤，剷除蕩田，令東注之水源流無滯。先後疏入，命兩江總督孫玉庭、江蘇巡撫韓文綺、浙江巡撫帥承瀛會勘。玉庭等言：「江南之蘇、松、常、太，浙江之杭、嘉、湖等屬，河道淤墊，遇漲輒溢。現勘水道形勢，疆域雖分兩省，源委實共一流。請專任大員統治全局。」命江蘇按察使林則徐綜辦江、浙水利。

御史陳澐疏陳畿輔水利，請分別緩急修理。給事中張元模請於趙北口連橋以南開橋一座，以古趙河為引河，並挑北盧僧河，以分減白溝之獨流。帝命江西巡撫程含章署工部侍郎，辦理直隸水利，會同蔣攸銛履勘。含章請先理大綱，興辦大工九。如疏天津海口，濬東西澱、大清河，及相度永定河下口，疏子牙河積水，復南運河舊制，估修北運河，培築千里長堤，先行擇辦。此外如三支、黑龍港、宣惠、滹沱各舊河，沙、洋、洺、滋、洨、唐、龍鳳、龍泉、瀦龍、檿牛等河，及文安、大城、安州、新安等堤工，分年次第辦理。又言勘定應濬各河道，塌河澱承六減河，下達七里海，應挑寬罾口河以洩北運、大清、永定、子牙四河之水入澱。再挑西堤引河，添建草壩，洩澱水入七里海，挑邢家坨，洩七里海水入薊運河，達北塘入海。至東澱、西澱為全省瀦水要區，十二連橋為南北通途，亦應擇要修治。均如所請行。濬虞城惠民溝，夏邑巴清河、永城減水溝。玉庭言：「三江水利，如青浦、婁縣、吳江、震澤、華亭承太湖水，下注黃浦，各支河淺滯淤阻，亟應修砌。吳淞江為太湖下注幹河，由上海出閘，與黃浦合流入海。因去路阻塞，流行不暢，應於受淤最厚處大加挑浚。」得旨允行。

五年，陜西巡撫盧坤疏報咸寧之龍首渠，長安之蒼龍河，涇陽之清、冶二河，盩厔之澇、峪等河，郿縣之井田等渠，岐山之石頭河，寶雞之利民等渠，華州之方山等河，榆林之榆溪河、芹河，均挑濬工竣，開復水田百餘頃至數百頃不等。修監利江堤，襄陽老龍石堤。已革御史蔣時進畿輔水利志百卷。直隸總督蔣攸銛疏陳防守千里長堤善後事宜，報聞。安陽、湯陰廣潤陂，屢因漳河決口淤墊，命巡撫程祖洛委員確勘挑渠，將積水引入衛河，使及早涸復。築荊州得勝臺民堤。

七年，閩浙總督孫爾準言：「莆田木蘭陂上受諸渠之水，下截海潮，灌溉南北洋平田二十餘萬畝。近因屢經暴漲，泥沙淤積，陡門石堤損壞，以致頻歲歉收。現經率同士民捐資修培南北兩岸石工告竣。」得旨嘉獎。濬漢川草橋口、消渦湖口水道。御史程德潤言荊山王家營屢決，下游各州縣連年被災。請飭相度修築。命湖廣總督嵩孚籌議，因請仿黃河工程切灘法，平其直射之溜勢，再將下游沙洲開挑引河，破其環抱，以順正流。帝恐與水爭地，虛糜無益，命刑部尚書陳若霖等往勘。覆言：「京山決口三百二十餘丈，鍾祥潰口百七十餘丈，正河經行二百餘年，不應舍此別尋故道。惟有挑除胡李灣沙塊，先暢下游去路，將京山口門挽築月堤，展寬水道，鍾祥口門于堵閉後，添築石壩二，護堤攻沙。」帝韙之，命嵩孚駐工督辦。

八年，河南巡撫楊國楨言：「湯河、伏道河並廣潤陂上游之羑河、新惠等河，向皆朝宗於衛，因故道久湮，頻年漫溢。現為一勞永逸之計，因勢利導，悉令暢流。又南陽白河、淅川、丹江水勢浩瀚，俱切近城根，亟應築碎石、磨盤等壩二十餘道，分別挑溜抵御。」均如所請行。挑濬冀州東海子淤塞溝身，以工代賑。

九年，修宿遷各河堤岸，丹陽下練湖閘壩。濬宿州奎河。築喀什噶爾新城沿河堤岸。兩江總督蔣攸銛言：「徐州河道，如蕭縣龍山河，邳州睢寧界之白塘河，邳州舊城民便河，碭山利民、永定二河，又沛縣堤工，邳州沂河民墊，豐縣太行堤，皆最要之工，請次第估辦興挑。」從之。十年，修湖北省會江岸，並添建石壩。挑濬漳河故道。修保定南關外河道，及徐河石橋、河間陳家門堤。濬東平小清河，及安流、龍拱二河。修公安、監利堤。

十一年，修南昌、新建、進賢圩堤，及河間、獻縣河堤，天門漢水南岸堤工。桐梓被水，開濬戴家溝河道。命工部尚書硃士彥察勘江南水患，疏請修築無為及銅陵江壩。給事中邵正笏言江湖漲灘占墾日甚，諭兩江總督陶澍、湖廣總督盧坤等飭屬詳勘，其沙洲地畝無礙水道者，聽民認墾，否則設法嚴禁。十二年，挑除星子蓼花池淤沙，疏通溝道，並築避沙塹壩。修築南昌、新建圩堤，又改豐城土堤為石。

十三年，湖廣總督訥爾經額請修襄陽老龍及漢陽護城石堤，武昌、荊州沿江堤岸。兩江總督陶澍請修六合雙城、果盒二圩堤埂，濬孟瀆、得勝、灣港三河，並建閘座。均如議行。戶部請興修直隸水利城工，命總督琦善確察附近民田之溝渠陂塘，擇要興修，以工代賑。御史硃逵吉言，湖北連年被水，請疏江水支河，使南匯洞庭湖，疏漢水支河，使北匯三臺等湖，並疏江、漢支河，使分匯雲夢，七澤間堤防可固，水患可息。御史陳誼言，安陸濱江堤塍沖決為害，請建五閘壩，挑濬河道，以洩水勢。疏入，先後命訥爾經額、尹濟源、吳榮光等遴員詳勘。

十四年，修良鄉河道橋座。濬沔陽天門、牛氾支河，漢陽通順支河，並修築濱臨江、漢各堤。濬石首、潛江、漢川支河，修荊州萬城大堤，華容等縣水沖官民各垸。濬碭山利民、永定二河。築南昌、新建、進賢、建昌、鄱陽、德安、星子、德化八縣水淹圩堤。修潛江、鍾祥、京山、天門、沔陽、漢陽六州縣臨江潰堤，以工代賑。修邳、宿二州縣沂河堤墊、及王翻湖等工。濬太倉、七浦及太湖以下泖澱，並修元和南塘寶帶橋。

十六年，濬河東姚暹渠。修庫車沿河堤壩。濬海鹽河道。又貸江蘇司庫銀濬鹽城皮大河、豐縣順堤河，並修築堤工，從兩江總督林則徐等請也。命大學士穆彰阿、步軍統領耆英、工部尚書載銓，勘估京城內外應修河道溝渠。十七年，修武昌沿江石岸，鍾祥劉公菴、何家潭老堤，潛江城外土堤，及豐城土石堤工，並建小港口石閘石埽。十八年，修黃梅堤。濬豐潤、玉田黑龍河。

十九年，修武昌保安門外江堤，蘄州衛軍堤，漢陽臨江石堤。葉爾羌參贊大臣恩特亨額覆陳巴爾楚克開墾屯田情形。先是，帝允伊犁將軍特依順保之請，命於巴爾楚克開墾屯田。嗣署參贊大臣金和疏陳不便，復命恩特亨額詳籌。至是，疏言：「該處渠身僅三百二十八里有奇，沿堤兩岸培修，水勢甚旺，足資灌溉。並派屯丁分段看守，遇水漲時，有渠旁草湖可洩，不致淹漫要路。」諭：「照舊妥辦，務於屯務邊防實有裨益。」伊犁將軍關福疏報，額魯特愛曼所屬界內塔什畢圖，開正渠二萬五千七百餘丈，計百四十餘里，得地十六萬四千餘畝，實屬肥腴，引水足資灌溉。詔褒勉之。

是歲漢水盛漲，漢川、沔陽、天門、京山堤垸潰決。二十年，總督周天爵疏報江、漢情形，擬疏堵章程六：一，沙灘上游作一引壩，攔入湖口，再作沙是障其外面，以堵旁洩；一，江之南岸改虎渡口東支堤為西堤，別添新東堤，留寬水路四里餘，下達黃金口，歸於洞庭，再於石首調弦口留三四十里沮洳之地，瀉入洞庭；一，江之北岸舊有閘門，應改為滾壩，冬啟夏閉；一，襄陽上游多作挑壩，撐水外出，再於險要處所，加築護堤護灘；一，襄陽河四面堤畔，應用磚石多砌陡門，夏令相機啟閉；一，襄河水勢浩大，應添造滾壩，冬啟夏閉，於兩岸低窪處所，引渠納水。下所司議行。是年修華容、武陵、龍陽、沅江四縣官民堤垸，又修荊州大堤，及公安、監利、江陵、潛江四縣堤工。

二十二年，堵鹿邑渦河決口。先是，黃水決口，大溜直趨渦河，將南岸觀武集、鄭橋、劉窪莊、古家橋及淮寧之閻家口、吳家橋、徐家灘、婁家林、季家樓堤頂漫塌，太和民田悉成巨浸，阜陽以次州縣亦被漫淹。至是，安徽巡撫程楙採言：「豫工將次合龍，渦河決口若不及時興修，下游受害益深。請敕河南撫臣迅籌堵築。」從之。湖廣總督裕泰等疏報江水盛漲，沖陷萬城堤以上之吳家橋水閘，並決下游上漁埠頭大堤，直灌荊州郡城，倉庫監獄均被淹漫。水消退後，而埠頭漫口較寬，勢難對口接築。擬修挽月堤一，並先於上下游各築橫堤一。如所請行。修築庫倫堤壩，及鄒縣橫河口、李家河口民堰。

二十三年，直隸總督訥爾經額疏陳直隸難以興舉屯政水利，略云：「天津至山海關，戶口殷繁，地無遺利。其無人開墾之處，乃沿海鹼灘，潮水咸濇，不足以資灌溉。至全省水利，歷經試墾水田，屢興屢廢，總由南北水土異宜，民多未便。而開源、疏泊、建閘、修塘，皆需重帑，未敢輕議試行。但宜於各境溝洫及時疏通，以期旱澇有備，或開鑿井泉，以車戽水，亦足裨益田功。」如所議行。修海陽寮哥宮、涸溪、竹崎頭堤工。

二十四年，修江夏江堤。濬海州沭河。七月，荊州江勢汎漲，李家埠內是決口，水灌城內。江陵虎渡口汛江支各堤亦多漫溢。諭總督裕泰籌款修築。九月，萬城大堤合龍。伊犁將軍布彥泰等言：「惠遠城東阿齊烏蘇廢地可墾復良田十餘萬畝，擬引哈什河水以資灌注，將塔什鄂斯坦田莊舊有渠道展寬，接開新渠，引入阿齊烏蘇東界，並間段酌挑支河。」又言：「伊拉里克地畝與喀喇沙爾屬蒙古游牧地以山為界，該處河水一道，由山之東面流出，距游牧地尚隔一山，於蒙古生計無礙，堪以開墾。請濬大渠支渠並洩水渠，引用伊拉里克河水。」又言：「奎屯地方寬廣，有河一道，系由庫爾喀喇烏蘇南山積雪融化匯流成河，近水地畝早有營屯戶民承種。又蘇沁荒地有萬餘畝，土脈肥潤，祗須挑渠引水，可以俱成沃壤。」均如所請行。

二十五年，濬賈魯河，修汶上馬踏湖民堰。命喀喇沙爾辦事大臣全慶查勘和爾罕水利，疏言：「和爾罕地本膏腴，宜將西北哈拉木扎什水渠並東南和色熱瓦特大渠接引，可資耕種。中隔大小沙梁，業已挑通，宜於沖要處砌石釘椿，使沙土不致坍卸，渠道日深，足以灌溉良田。」又言：「伊拉里克地居吐魯番所轄托克遜軍臺之西，土脈腴潤，謂之板土戈壁，其西為沙石戈壁。二百餘里，至山口出泉處，有大阿拉渾、小阿拉渾兩水，匯成一河。從前渠道未開，水無收束，一至沙石戈壁，散漫沙中，而板土戈壁水流不到，轉成荒灘。今將極西之水導引而東，在沙石戈壁鑿成大渠三段，復於板土戈壁多開支渠，即遇大汛，水有所歸。又吐魯番地畝多系掘井取泉，名曰卡井，連環導引，其利甚溥。惟高埠難引水逆流而上，應聽戶民自行挖井，冬春水微時，可補不足。」下廷臣議行。

二十六年，烏魯木齊都統惟勤請修理喀喇沙爾渠道壩堤，並陳章程四，命伊犁將軍薩迎阿覆覈，尚無流弊，詔如所請行。六塘河堤沖潰，各州縣連年被水，命兩江總督璧昌等覈辦。覆言，海州境內六塘河及薔薇河淤墊沖決，田廬受淹，於運道宣防，大有關系，應從速借款挑築，允之。修溫榆河果渠村壩埽。二十七年，扎薩克郡王伯錫爾呈獻私墾地畝，內有生地四千八百三十餘畝，接濬新渠二，添開支渠二，以資分灌。

二十八年，兩江總督李星沅請修沛縣民墊埽壩，裕泰請修江夏堤工、鍾祥廖家店外灘岸，直隸總督訥爾經額請修築萬全護城石壩，均如所請。御史楊彤如劾河南撫臣三次挑挖賈魯河決口，費幾百萬，迄無成功，請敕查辦。詔褫鄂順安以下職。新任巡撫潘鐸疏言：「賈魯河工程應以復硃仙鎮為修河關鍵。惟硃仙鎮內及街南北河道淤墊最甚，今議添辦柴稭埽工，以防兩岸淤沙。其淤沙最深處，挑濬較難，另擇乾土十數里，改道以通舊河，責成各員賠修，限四十五日工竣。」從之。

二十九年，江蘇巡撫傅繩勛言：「陰雨連綿，積水無從宣洩，以致江、淮、揚等屬堤圩多被沖破。請仿農政全書櫃田之法，以土護田，堅築高峻，內水易於車涸，勸民舉行，以工代賑，並查勘海口，開挖閘洞洩水。」帝嘉勉之。三十年，修襄陽老龍石堤，及漢陽堤壩，武昌沿江石岸，潛江土堤、鍾祥高家堤。御史汪元方以浙江水災，多由棚民開山，水道淤阻所致，疏請禁止。諭巡撫吳文鎔嚴查，並命江蘇、安徽、江西、湖廣各督撫一體稽查妥辦。

咸豐元年，浙江巡撫常大淳疏陳清理種山棚民情形，略言：「浙西水利，餘杭、南湖驟難濬復，應先開支河、修石閘，以資蓄洩。上游治而下游之患亦可稍平。浙東則紹興之三閘口外，鄞縣、象山等河溪，現經籌挑。」報聞。三年，太常卿唐鑒進畿輔水利備覽，命給直隸總督桂良閱看，並著於軍務告竣時，酌度情形妥辦。

同治元年，御史硃潮請開畿輔水利，並以田地之治否，定府縣考績之殿最。命直隸總督文煜等將所轄境內山泉河梁澱湖及可開渠引水地方詳查，並妥議章程。尋覆疏言：「有可舉行之處，或礙於地界，或限於力量，或當掘井制車，或須抽溝築圩，均設法催勸，推行盡利。」三年，江蘇士民殷自芳等以「山陽、鹽城境內市河、十字河、小市河蜿蜒百里，東注馬家蕩，沿河民田數千頃，旱則資其灌溉，潦則資其宣洩。自乾隆六年大挑以後，迄今百餘年，河淤田廢，水旱均易成災。墾請挑濬築墟，引運河水入市河，以蘇民困」。命兩江總督、江蘇巡撫覈辦。

五年，御史王書瑞言，浙江水利，海塘而外，又有漊港。烏程有三十九水婁，長興有三十四漊。自逆匪竄擾後，泥沙堆積，漊口淤阻，請設法開濬。又言蘇、松諸郡與杭、嘉、湖異派同歸，湖州處上游之最要，蘇、松等郡處下游之最要。上游阻塞，則害在湖州，下游阻塞，則害在蘇、松，並害及杭、嘉、湖。請飭江蘇一並勘治。從之。六年，濬清河張福口引河。八年，安徽巡撫吳坤修言，永城與宿州接壤之南股河，久經淤塞，下接靈壁，低窪如釜，早成巨浸，水無出路，擬查勘籌辦。從之。

九年，濬白茆河道，改建近海石閘。江蘇紳民請濬復淮水故道，命兩江總督、江蘇巡撫、漕運總督會籌。覆疏言：「挽淮歸故，必先大濬淤黃河，以暢其入海之路，繼開清口，以導其入黃，繼堵成子河、張福口、高良澗三河，以杜旁洩。應分別緩急興工，期以數年有效。」下部議，從之。是年內閣侍讀學士鍾佩賢亦以疏濬海港為請。於是浙撫楊昌濬言：「漊港年久淤塞，查明最要次要各工，分別估修，擬趁冬隙時，先將寺橋等九港及諸、沈二漊趕辦，其餘各工及碧浪湖工程，次第籌畫，應與吳江長橋及太湖出水各口同時修濬。」得旨允行。

十年，修龍洞舊渠，並開新渠以引涇水。江蘇巡撫張之萬請設水利局，興修三吳水利。於是重修元和、吳縣、吳江、震澤橋竇各工。最大者為吳淞江下游至新閘百四十丈，別以機器船疏之。凡太倉七浦河，昭文徐六涇河，常熟福山港河、常州河，武進孟瀆、超瓢港，江陰黃田港、河道塘閘、徒陽河、丹徒口支河，丹陽小城河，鎮江京口河，均以次分年疏導，幾及十年，始克竣事。先是侯家林決口，河督喬松年以為時較晚，請來年冬舉辦。至是，巡撫丁寶楨言，此處決口不堵，必致浸淹曹、兗、濟十餘州縣，若再向東南奔注，則清津、里下河一帶更形吃重，請親往督工堵築。詔獎勉之。

十二年，以直隸河患頻仍，命總督李鴻章仿雍正間成法，籌修畿輔水利。旋議定直隸諸河，皆以澱池為宣蓄。西澱數百里河道，為民生一大關鍵，先堵趙村決口，築磁河、瀦龍河南堤，以禦外水，挑濬盧僧、中亭兩河，分減大清河水勢，以免倒灌。並疏通趙王河道，將茍各莊以上巨堤及下口鷹嘴壩各建閘座。是年秋，直隸運河堤決，內閣學士宋晉請擇修各河渠，以工代賑，從之。十三年，挑濬天津陳家溝至塌河澱邊減河三千七百餘丈，又自塌河澱循金鐘河故道斜趨入薊運河，開新河萬四千一百餘丈，俾通省河流分溜由北塘歸海。石莊戶決口，奪溜南趨，命寶楨速籌堵築。旋以決口驟難施工，請在迤下之賈莊建壩堵合，即於南北岸普築長堤。而北岸濮州之上游為開州，並飭直督合力籌辦。

光緒元年，濬文安勝芳河，修菏澤賈莊南岸長堤及北岸金堤。二年，濬張家橋新舊泗河。三年，濬濟寧夏鎮迤南十字河。給事中夏獻馨請修水利以裕民食，諭各督撫酌奪情形，悉心區畫。四年，修補濱江黃柏山至樊口四十里老堤，並於樊口內建石閘。五年，修都江堰堤，灌縣、溫江、崇慶舊淹田地涸復八萬二千餘畝。

七年，挑濬大清河下游，使水暢入東澱，並於獻縣硃家口古羊河東岸另闢滹沱減河，使水歸子牙河故道，達津入海。濬寶坻、武清境內北運減河。大學士左宗棠請興辦順直水利，以陜甘應餉之軍助直隸治河之役。總督李鴻章言：「近畿水利，受病過深，凡永定、大清、滹沱、北運、南運五大河，及附麗之六十餘支河，原有閘壩堤墊，無一不壞，減河引河，無一不塞，而節宣諸水之南泊、北泊、東澱、西澱，早被濁流填淤，僅恃天津三岔口一線海河，迤邐出口。平時既不能暢消，秋冬海潮頂托倒灌，節節皆病。修治之法，須先從此入手。五大河中，以永定之害為最深。其大清、北運、南運，須分別挑濬築堤，修復減河。滹沱趨向無定，自來未設堤防。同治七年，由槁城北徙，以文安大窪為壑，其故道之難復，上游之難分，下游之難洩，曾國籓與臣詳陳有案。東西澱寬廣數百里，淤泥厚積，人力難施。頻年以來，修復永定河金門閘壩，裁灣切灘，加築是段。大清河則於新、雄境內開盧僧減河，霸州、文安境內接開中亭、勝芳等河，分洩上游盛漲；於任丘開趙王減河，分洩西澱盛漲；又於文安左各莊至臺頭挑河身二十餘里，以暢下游去路。滹沱河則於河間及文安挖開引河二，又於獻縣硃家口另闢減河三十餘里，均歸子牙河達津。北運河則於通州築壩，挽潮白河歸槽，於香河王家務、武清筐兒港修復石壩，以洩漲水，於天津霍家嘴疏濬引河，以通下口。又於武清、寶坻挑挖王家務、筐兒港兩減河，以資暢洩。南運河則於青、滄、靜海修堤二百餘里，於靜海新官屯另闢減河六十餘里，使別途出海。又於天津城東永定、大清、滹沱、北運交會之陳家灣，開河百餘里，分洩四大河之水，逕達北塘入海。其無極、蠡、博、高陽一帶，則堅築珠龍河是，以防滹沱北越。任丘至天津一帶，則加築千里堤、格澱堤，使河自河而澱自澱。又於廣平開洺河，順德挑澧河，趙州濬、槐、午諸河。此外河道受害較深者，均酌量疏築。今宗棠請以隨帶各營移治上游，正可輔直隸之不逮。此後應修何處，當隨時會商，實力襄助。」疏入，命恭親王奕、醇親王奕枻會同辦理。是年加修子牙河堤萬七千四百餘丈，文安西堤二千九百餘丈，展寬靜海東堤二千四百餘丈。

九年，安徽學政徐郙言：「江、皖兩省水患頻仍，亟須挑泗、沂為導淮先路，仿抽溝法，循序疏治，由大通口引河入海，洩水較易。」命宗棠、昌濬會商籌辦。尋疏覆言：「天下無有利無害之水，疏舊黃河，分減泗、沂，近年已著成效，自當加挑寬深，兼疏大通口以暢出海之途，設復淮局於清江，派員提調。估計分年分段興辦，去其太甚之害，留其本然之利。江北於皖省為下游，下游利，上游自無不利矣。」報聞。

十年，河南巡撫鹿傳霖言：「豫省地勢平衍，衛、淇、沁、潭襟帶西北，淮、汝、渦、潁交匯東南，如果一律疏通，加以溝渠引灌，農田大可受益。今河道半皆壅滯，溝渠亦多荒廢，擬借人力以補天災，派員分赴各州縣履勘籌畫，或疏或濬，志在必成，使民間曉然於有利農田，自能踴躍用命。」詔如所請行。宗棠言：「興修江南水利各工，最大者為硃家山、赤山湖。硃家山自浦口至張家堡，接通滁河，綿亙百二十餘里。赤山湖自道士壩、蟹子壩至三汊河下游，亦綿亙百二十里。兩年工竣，不惟沿江圩田均受其利，而糧艘貨船亦可由內河行，尤屬農商兩便。」下部知之。十一年七月，以張曜所部十營、馮南斌二營、蔣東才四營，濬京師內外護城河，十一月竣工。十三年，河決鄭州，全溜注淮，因濬張福口引河，及興化之大周閘河、丁溪場之古河口、小海三河，俾由新陽、射陽等河入海。十四年，鑿廣西江面險灘，由蒼梧迄陽朔七百餘里，共開險灘三十五。

十六年，江蘇巡撫剛毅以寶山蘊藻河道失修，迤西大壩壅遏水脈，請興工挑築。給事中金壽松言利少害多，命總督曾國荃妥籌。覆疏言，擬拆去同治間所築土壩，以通嘉定、寶山之水道，仍規復咸豐間所建舊閘，以還嘉定之水利。另開引河以通河流，俾得隨時宣洩。下部知之。挑濬餘杭南湖，並疏濬苕溪。華州羅紋河下游各村連年遭水，沿河數百頃良田盡成澤國。巡撫鹿傳霖請由吳家橋北大荔之胡村，開渠引水注渭，則其流舒暢，被淹民田，即可涸復耕作，從之。

給事中洪良品以直隸頻年水災，請籌疏濬以興水利。事下總督籌議。鴻章言：「原奏大致以開溝渠、營稻田為急，大都沿襲舊聞，信為確論，而於古今地勢之異致，南北天時之異宜，尚未深考。夫以太行左轉，西北萬峰矗天，伏秋大雨，口外數千里千溪萬派之水，奔騰而下，畿南一帶地平土疏，頃刻輒漲數尺或一二丈，沖蕩泛溢，勢所必然。聖祖慮清濁河流之不可制也，乃築千里堤、格澱是，使澱與子牙河各行一路。世宗慮永定河南行之淤澱也，令引渾河別由一道，改移下口。其餘官堤民堤，今昔增築，綜計不下三四千里，沙土雜半，險工林立，每當伏秋盛漲，兵民日夜防守，甚於防寇，豈有放水灌入平地之理？今若語沿河居民開渠引水，鮮不錯愕駭怪者。且水田之利，不獨地勢難行，即天時亦南北迥異。春夏之交，布秧宜雨，而直隸彼時則苦雨少泉涸。今釜陽各河出山處，土人頗知鑿渠藝稻。節屆芒種，上游水入渠，則下游舟行苦淺，屢起訟端。東西澱左近窪地，鄉民亦散布稻種，私冀旱年一穫，每當伏秋漲發，輒遭漂沒。此實限於天時，斷非人力所能補救者也。以近代事考之，明徐貞明僅營田三百九十餘頃，汪應蛟僅營田五十頃，董應舉營田最多，亦僅千八百餘頃，然皆黍粟兼收，非皆水稻。且其志在墾荒殖穀，並非藉減水患。今訪其遺跡，所營之田，非導山泉，即傍海潮，絕不引大河無節制之水以資灌溉，安能藉減河水之患，又安能廣營多穫以抵恃大之入？雍正間，怡賢親王等興修直隸水利，四年之間，營治稻田六千餘頃，然不旋踵而其利頓減。九年，大學士硃軾、河道總督劉於義，即將距水較遠、地勢稍高之田，聽民隨便種植。可見直隸水田之不能盡營，而踵行擴充之不易也。恭讀乾隆二十七年上諭『物土宜者，南北燥濕，不能不從其性。儻將窪地盡改作秧田，雨水多時，自可藉以儲用，雨澤一歉，又將何以救旱？從前近京議修水利營田，始終未收實濟，可見地利不能強同』。謨訓昭垂，永宜遵守。即如天津地方，康熙間總兵藍理在城南墾水田二百餘頃，未久淤廢。咸豐九年，親王僧格林沁督師海口，墾水田四十餘頃，嗣以旱潦不時，迄未能一律種稻，而所費已屬不貲。光緒初，臣以海防緊要，不可不講求屯政，曾飭提督周盛傳在天津東南開挖引河，墾水田千三百餘頃，用淮勇民夫數萬人，經營六七年之久，始獲成熟。此在潮汐可恃之地，役南方習農之人，尚且勞費若此。若於五大河經流多分支派，穿穴堤防濬溝，遂於平原易黍粟以秔稻，水不應時，土非澤埴，竊恐欲富民而適以擾民，欲減水患而適以增水患也。」

十七年，剛毅言：「吳淞江為農田水利所資，自道光六年浚治後，又經六十餘年，淤墊日甚。前年秋雨連旬，河湖汎濫，積澇竟無消路。去年十月，派員開辦，並調營勇協同民夫，分段合作，約三月內可告竣。」報聞。鴻章又言：「寶坻青龍灣減河，自香河之王家務經寶坻至寧河入海。去歲霪雨兼旬，河流狂漲，橫堤決岸，寶坻受害獨深。廣安橋以下，河身淺窄，大寶莊以上，並無河槽，應與昔年所開之普濟河、黃莊新河一律挑深，添建石閘。」沈秉成、松椿言：「淮南堰圩所管之洪澤湖，關系水道利病鹽漕諸務。今全湖之水下趨，毫無節制。現勘得應行先辦之工，曰修復三壩，曰修整束水堤，曰展挑三福口，計三項工程，不過數萬兩可以集事。或有議於禮河迤西蔡家莊建滾水石壩，使水可蓄洩，較有把握。惟巨款難籌，應暫緩辦。」均詔如所請。堵築吳橋宣惠河缺口二。河陜汝道鐵珊，以閿鄉北濱黃河，城垣屢被沖坍，因於城外築大石壩，挑溜護城。

十八年，疏鑿福山港、徐六涇二河，及高浦、耿涇、海洋塘、西洋港四河。山東巡撫福潤言：「小清河為民田水利所關，年久淤塞。前撫臣張曜籌議疏通，因工漲款絀，僅修下游博興之金家橋至壽光海道，長百餘里。其上游工程，應接續興挑，庶使歷城等縣所受各水，悉可入海。今擬規復小清河正軌，而不拘牽故道，由金家橋而西取直，擇窪區接開正河，歷博興、高苑、新城、長山、鄒平至齊東曹家坡，長九十七里，又於金家橋迤下開支河二十四里，至柳橋，以承濟麻大湖上游各河之水，引入新河，計長四千二百餘丈。」詔從之。

二十年，崇明海岸被潮沖嚙，逼近城墻。於青龍港東西兩面設立敵水壩四，加建木橋，疊砌石塊，以御風潮。二十一年，署兩江總督張之洞言：「黃河支流之減水河洪河，自虞城、夏邑、永城經碭山、蕭縣，達宿州、靈壁、泗州之睢河，而注于洪湖。其間湖港紛歧，皆下注睢河。乾隆年間，以睢河不能容，導水為三，曰北股、中股、南股。中股為睢河正流。咸豐初，黃河日益淤墊，漸及改徙，豫、江、皖各河亦逐段淤阻，水潦泛溢為害，尤以永、蕭、碭為甚。同治間建議疏河，恆以工程過大，屢議屢輟。今擬改道辦法，導北股河之水以達靈壁岳河，導中股、南股河之水合流入宿州運糧溝，以達澮河，而運糧一溝恐不能容納，應治沱河梁溝以復其舊，使各河之水皆順軌下注洪湖，不致橫溢，則各屬水患永息矣。」詔如所請行。

二十二年，御史華煇疏陳興修水利八事：曰引泉，曰築塘，曰開渠，曰通湖，曰開井，曰蓄水，曰用車，曰填石。下所司議。二十四年，濬太倉劉河，自殷港門至浦家港口四千一百餘丈。二十八年，江西巡撫李興銳言：「近年水患頻仍，皆由鄱陽湖日見淤淺，而長江昔寬今狹，驟遭大雨，疏洩不及，遂至四溢為災。請於冬晴水淺時，購制挖泥機器輪船數艘，將全湖分別挑挖。其上游河道亦一律擇要疏治。既為防水患起見，亦為興商務張本。」從之。修湖北省城北路堤紅關至春山八段，南路堤白沙洲至金口十段，以禦外江之汎漲。建石閘數座，以備內湖之宣洩。又於附郭沿江十餘里，一律增修石剝岸。濬小清河，開徒陽河百二十餘里。

宣統元年，署直隸總督那桐言：「通州占魚溝堤岸，自光緒九年決口，流入港溝而歸鳳河。嗣後屢堵屢潰。至二十四年大汛復決，迄今未能堵閉，以致武清百數十村頻年潰沒。今擬於占魚溝暫建滾水壩，俾全溜不致旁趨。倘遇盛漲，即將土墊挑除，俾資分洩。一面將上游堤壩挑補整齊，疏濬青龍灣等處引河，以減盛漲，築攔水墊以御渾流，修估龍鳳河以疏積潦。滾水壩工程應即興辦。其修堤及疏引河，應於本年秋後部署，來年二月興工。攔水墊及龍鳳河，應於來年秋後部署，次年二月興工。均限伏汛前報竣。」下部議行。湖廣總督陳夔龍請修復江、襄潰口，略謂：「江、襄各堤，以潛江之袁家月堤為最要。此次潰口，堤身沖刷，頓落四百餘丈，回流湍急，附近悉成澤國，應及時築合。此外郭家嘴、禹王廟潰堤，及天門黑牛渡、沔陽呂蒙營、公安高李公、松滋楊家腦、監利河龍廟各堤工，均擬派員督辦籌修，以期鞏固。」從之。

寧夏滿營開墾馬廠荒地，先治唐渠，以裕瀦停之地。挑濬百二十餘里，曰正渠；自靖益堡開支口，引水西北行四十餘里而入之溝，曰新渠；沿渠列小口四十，挾水以歸諸田，曰支渠。唐渠以西，淪為澤國，非溝以宣之不為功。自杏子湖起，穿溝二百八十餘里，建大小石閘、木閘四十二，石橋、木橋三十三，經始上年九月，至本年八月告成，名曰湛恩渠，約成腴田二十萬畝。是年，東三省總督、奉天巡撫合詞請修遼河，先從雙臺子河堤入手，次年續修鴨島、冷家口工程，並挑挖海口攔江沙，與遼河工程同時舉辦。下部知之。


\end{pinyinscope}