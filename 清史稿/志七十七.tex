\article{志七十七}

\begin{pinyinscope}
○輿服一

皇帝五輅皇帝輦輿皇后輿車皇太后輿車附皇貴妃以下輿車

親王以下輿車親王福晉以下輿車京外職官輿車庶民附

命婦輿車

自虞廷［B173］繢，制創垂衣。車服之朌，式昭庸典。夏絻殷輅，文質異觀。迄乎有周，監於二代。巾車典路，司服司常。各隸專官，禮明物備。秦、漢以降，代有異同。品數彌繁，曩篇具載。明初木輅，乃用於郊，崇樸去雕，亦有足尚。清之太祖，肇起東陲，遠略是勤，戎衣在御。太宗纘服，遂定遼都。天聰六年，已命禮官考定儀衛，並因易服蔑祖之弊，鑒及金、元。國俗衣冠，一沿舊式。勿忘數典，昭示云礽。世祖入關，撫有中夏。武功耆定，文物浸昌。康、雍兩朝，續有制作。朝章國採，斯已粲然。亦越高宗，衣聞克紹。治承熙洽，鄉用儒臣。館闢三通，籀文緝𥮏。五輅之數，改符周官。參古準今，圖詳禮器。遂於乘御，增定已多。一代儀文，於斯為盛。自時厥後，上下相承，率蹈前規，尚無侈改。載稽諸制，爰志斯篇。鹵簿一門，迾從附著。光、宣之際，海、陸軍興。旗式服章，舊觀頓改。已見兵志，茲不衣復書。璽、寶、印、符，所以昭信。龍、龜、蟲、鳥，紐篆各殊。列代相沿，皆資法守。備詳定式，悉按等差。又自海通，國交最重。往來酬贈，仿制寶星。名級攸分，以榮佩戴。逮乎末季，新制漸繁，兼有爵章，行之未久。若斯之類，隱略云爾。

清初仍明舊，有玉輅、大輅、大馬輦、小馬輦之制，與香步輦並稱五輦。大朝日設於太和門東。又涼步輦、大儀轎、大轎、明轎、折合明轎，均左所掌之。冬至大祀、夏至祀方澤、並乘涼步輦，升殿日亦設於太和門東。乾隆七年，定大祀親詣行禮，均乘輿出宮，至太和門乘輦。祀畢還宮，仍備輿。八年，改大輅為金輅，大馬輦為象輅，小馬輦為革輅，香步輦為木輅，玉輅仍舊，是為五輅，鑾儀衛掌之。遇大朝會，則陳於午門外。十三年，諭定乘用五輅，自今歲南郊始。更造玉輦，改涼步輦為金輦，是為二輦。又定大儀轎為禮輿，改折合明轎為輕步輿，定大轎為步輿，是為三輿。南郊乘玉輦，北郊、太廟、社稷壇，乘金輦，朝日、夕月、耕耤以下諸祀，均乘禮輿。遇大朝會，則並陳於太和門外。行幸御輕步輿，駕出入則御步輿。皇子輿車，俟分封後始制。茲撮集禮器圖所載，其乾隆以前所定者為初制，依類附見，用備參稽。

皇帝玉輅，木質魨硃，圓蓋方軫，高一丈二尺一寸。蓋高三尺一分，青飾，銜玉圓版四。冠金圓頂一尺二寸九分，承以鏤金垂雲簷八尺一寸，貼鏤金雲版三層。青緞垂幨亦三層，繡金雲龍羽文相間。系帶四，繡金青緞為之，屬於軫。四柱高六尺七寸九分，相距各五尺六寸，繪金雲龍。門垂硃簾，四面各三。座縱八尺五寸，橫八尺四寸，環以硃闌，飾間金彩。闌內周布花毯。雲龍寶座在中，高一尺三寸，闊二尺九寸。兩輪各十有八輻，鏤花飾金。貫以軸轅二，長二丈二尺九寸五分，金龍首尾飾兩端。軫長一丈一尺一寸五分，徑八尺四寸。後建太常，十二斿，亦青緞為之，繰繡日月五星，斿繡二十八宿，裏俱繡金龍，下垂五彩流蘇。用攢竹魨硃竿，左加闟戟，右飾龍首，並綴硃旄五，垂青緌。升用納陛五級，左右闌皆魨硃金彩。駕象一，靷以硃絨紃。陳設時，行馬二承轅，亦魨硃直竿，兩端俱鉆銅。初制，玉輅尺寸與大輅同。輅上平盤、滴珠板、輪輻、輪輞、車心、軸首、及駕轅諸索制並同。惟無平盤下十有二鬲及左右八鬲之飾。輅亭前二柱，飾瀝粉貼金升龍，亭柱檻座尺寸，及門鬲明栨裝飾與亭內軟座下諸制，悉同大輅。惟屏風上雕沈香色描金雲龍五，屏後下三鬲雕木沈香色描金雲龍三，下雕雲板如其數，較大輅之制少異焉。輅頂、圓盤、天輪、輅亭前諸制，及太常旗、踏梯、行馬之類，皆與大輅同。

金輅，亦駕象一。圓蓋方軫，黃飾，銜金圓版四。黃緞垂幨三層。系帶四，亦黃緞為之，屬於軫。後建大旗，十有二斿，各繡金龍。餘如玉輅之制。按金輅之名，改由大輅。初制，大輅高一丈三尺九寸五分，廣八尺二寸五分。輅上平盤，前後車欞並雁翅及四垂如意。滴珠板下二轅，各長二丈二尺九寸有奇，俱硃魨鍍金銅龍首尾，鱗葉片裝釘。平盤下方箱，四周硃魨匡，前後十二鬲，內青地繪五彩雲鶴，左右八鬲，內上青下綠地，繪獸鳥各六。輪二，貫以軸，每輪十八輻輞，皆硃魨，抹金銅鈒花葉片裝釘。輪內車心各一，抹金銅鈒蓮花瓣輪盤裝釘。軸首左右鐵插貫之，抹金銅鈒龍頂管心裝釘。軸中纏紅絨駕轅諸索。輅亭高六尺七寸九分，四柱各長五尺八寸四分。檻座高九寸五分，前後柱戧金雲龍文，下山水。門高五尺一寸九分，廣二尺四寸九分。左右門各廣二尺二寸五分，上四周裝雕木沈香色描金香草板十二片。前左右各有鬲二扇，明栨全，皆硃魨，抹金銅鈒花葉片裝釘。鬲編黃線絳，後硃魨屏風，屏前上三鬲，雕沈香色描金雲龍五。上硃魨板，戧金雲龍一。中三鬲，沈香色描金雲龍三。下三鬲，描金雲板如其數。屏後上三鬲，硃魨戧金龍三。其次戧金雲板如其數。中三鬲，硃魨戧金龍四。其次沈香色描金雲板如其數。下三鬲，沈香色雲板亦如之。俱抹金銅鈒花葉片裝釘。亭內黃線絳編硃魨匡，軟座黃絨墜座大索四，下垂蓮花墜石，上施花毯草席，並大紅織金綺褥。硃魨坐椅一，上靠背雕沈香色描金雲龍一，下雕雲板一，硃魨福壽板一，並衣黃織金椅靠、坐褥、四圍椅裙全。周圍施黃綾帷幔，或用黃線羅。亭外青綺緣邊紅簾十扇，各用拽簾黃線絳二，黃銅圈全。輅頂並圓盤高三尺一分，鍍金銅蹲龍頂，帶仰覆蓮座，高一尺二寸九分垂攀頂黃絨索四。盤高二寸，上加硃魨。其下外四面沈香色地，描金雲青飾。輅蓋亭內貼金斗拱，承硃魨匡寶蓋，斗以八頂，黃綺冒之，名曰黃屋。中並四周繡五彩雲龍九。天輪三層，硃魨，上安雕木貼金龍耀葉板八十一片。三層間繪五彩雲，襯板數亦如之。盤下四周黃銅裝釘，上施金黃綺瀝水三層，每層摺片八十有一，間繡五彩雲龍文。四角垂青綺絡帶，各繡五彩雲升龍三。圓盤四角連輅座板用攀頂黃線圓絳，並貼金木魚。輅亭前有左右轉角闌幹二扇，後一字帶左右轉角闌幹一扇，皆硃魨。內嵌雕木貼金龍，間以五彩雲。三扇凡十二柱，各柱首雕木貼金蹲龍一，及描金五彩裝蓮花抱柱。闌內四周施花毯草席。其後樹太常旗二，黃雲緞為之，皆十有二斿。每斿內外各繡升龍一。硃魨攢竹竿二，左竿旗腰繡日月北斗，竿首用鍍金銅龍頭。右竿旗腰繡黻字，竿首用鍍金銅戟。各綴抹金銅鈴二，垂紅纓十有二，上施抹金銅寶蓋，下垂青線帉。踏梯一，木質硃魨，抹金銅鈒花葉片裝釘。行馬架二，木質硃魨，抹金銅葉片裝釘，上穿黃絨匾絳。黃布面絹里夾幰衣、油綢雨衣各一，紅油合扇梯、紅油拓叉各一。貼金銅寶瓶，並木雕貼金仰覆蓮座，雕花番草貼金象鞍、鞦轡、氈籠各二副。

象輅，服馬四，驂馬六，設游環和鈴，圓蓋方軫。高一丈一尺三寸，蓋高二尺六寸五分，紅飾銜象牙圓版四。紅緞垂幨三層，系帶四，亦紅緞為之，屬於軫。四柱高六尺四寸九分，相距各五尺八寸。座縱一丈五分，橫九尺一寸，環以硃闌。轅三，各長二丈二尺三寸，軫長一丈五分，徑九尺一寸。後建大赤，十有二斿，各繡金鳳。餘制與玉輅同。按象輅為大馬輦之改定。初制，大馬輦高一丈二尺五寸九分，廣八尺九寸五分。轅二，各長二丈五寸九分。輦上平盤、滴珠板、輪輻、輪輞、車心、軸首及駕轅諸索制，並如大輅。亦無平盤下前後十二鬲及左右八鬲之飾。輦亭高六尺四寸九分，硃魨。四柱長五尺五寸四分。檻座高如輦亭，上四周雕木沈香色描金雲板十二片，下亦如之。門高五尺九分，廣二尺四寸五分。左右門廣較減二寸。前及左右各有鬲二扇，後鬲三扇，明栨全，皆硃魨，抹金銅鈒花葉片裝釘。鬲心編黃線絳。亭內軟座，上施素毯。餘制與大輅同。輦頂並圓盤高二尺六寸五分，上下皆硃魨。輦蓋青飾，銅龍、蓮座、寶蓋、黃屋諸制悉如大輅。天輪三層亦如之。輦亭前一字闌幹一扇，後一字帶轉角闌幹一扇，左右闌幹二扇，內嵌絳環板，亦皆硃魨。四扇凡十有二柱，各柱首雕飾同大輅。闌內周布素毯草席，太常旗、踏梯、行馬、幰衣、雨衣之類亦如之。惟輅以象駕，輦以馬駕，故鞍韉、鞦轡、鈴纓之飾均備焉。

木輅，服馬二，驂馬四，設游環和鈴，圓蓋方軫。高一丈一尺六寸五分，蓋高三尺六寸一分，黑飾銜花梨圓版四。黑緞垂幨三層，系帶四，亦黑緞為之，屬於軫。四柱高六尺五分，相距各五尺一寸。座縱九尺，橫八尺八寸，環以硃闌。轅三，各長二丈一尺。軫長九尺，徑八尺八寸，後建大麾，十有二斿，各繡神武，餘俱如玉輅之制。按木輅為香步輦之改制。初制，香步輦高一丈二尺五寸，座高三尺，方廣八尺二寸五分。輦座硃魨，四周雕木五彩雲渾貼金龍板十二片，間以渾貼金仰覆蓮座，下雕木線金五彩雲板二十片。座下四轅，中二轅長三丈五尺九寸，左右轅長二丈九尺五寸有奇，皆硃魨，鍍金銅龍首尾裝釘，攀轅黃線圓絳八。輦亭高六尺五分，四柱各長五尺八寸。檻高二寸五分，亦皆硃魨，上四周雕木沈香色描金香草板十二片，抹金銅輅鈒花葉片裝釘。門較大馬輦高逾二寸，廣與之同。左右門廣二尺二寸。前左右各硃魨十字鬲二扇，雕沈香色描金雲龍板八片，下雲板如其數，俱抹金銅鈒花葉片裝釘。亭內布花毯草席，大紅織金綺褥，硃魨戧金龍坐椅一。靠背以下諸制與大小馬輦並同。輦頂並圓盤高二尺六寸有奇，鍍金銅蹲龍頂，餘制同大小馬輦。天輪制亦如之。輦亭前左右轉角闌幹二扇，後一字帶左右轉角闌幹一扇，皆硃魨，嵌雕木貼金龍，間以五彩雲。三扇凡十有二柱，各柱首雕飾與大輅同。闌內四周布花毯草席。亭內木雕渾貼金劍山一，硃魨腳踏一，黃緞衣全。踏梯一，木質硃魨，雕貼金行龍五彩雲絳環板六片，描金五彩水板十有二片，蹲龍四，皆抹金銅鈒花葉片裝釘。其幰衣、雨衣類悉同大小馬輦制。

革輅，服馬一，驂馬三，亦設游環和鈴，圓蓋方軫。高一丈一尺三寸，蓋高二尺五寸五分，泥銀飾銜圓黃革四。白緞垂幨三層，系帶四，亦白緞為之，屬於軫。四柱高五尺五寸九分，座縱一丈六尺，橫八尺三寸五分，環以硃闌。轅二，各長一丈九尺五分，軫長一丈六寸，徑八尺三寸五分。後建大白，十有二斿，各繡金虎，餘制均與玉輅同。按改小馬輦為革輅，始於乾隆八年。初制，小馬輦視大馬輦高廣皆減一尺。下二轅長一丈九尺五分。平盤、滴珠板、輪輻、輪輞諸制悉？大馬輦同。輦亭高五尺五寸九分，硃魨。四柱長五尺四寸五分。檻高一寸四分，上四周雕沈香色描金雲板十二片，下亦如之。門高五尺，廣二尺二寸五分。左右門廣較減一寸有奇。前左右各有鬲二扇，明栨全，皆硃魨，抹金銅鈒花葉片裝釘。鬲心編黃線絳。後硃魨屏風，雕沈香色描金雲龍五，及沈香色描金雲龍絳環板三，雲板數亦如之。周圍亦抹金銅鈒花葉片裝釘。亭座硃魨板上施素毯草席，紅織金綺褥。外紅簾四扇，其坐椅靠背以下諸制悉同大馬輦。輦頂並圓盤高視大馬輦減一寸。上飾鍍金銅寶珠頂。蓮座、寶蓋等飾，及天輪、輦亭前諸制，亦與大馬輦同焉。

玉輦，木質魨硃，圓蓋方座。高一丈一尺一寸，蓋高二尺，青飾、銜玉圓版四。冠金圓頂，承以鏤金垂雲。曲梁四垂，端為金雲葉。青緞垂幨二層，周為襞積。系紃四，黃絨為之，屬於座隅。四柱高五尺三寸，相距各五尺，繪雲龍。門高四尺八寸，冬施青氈門幃，夏易以硃簾，黑緞緣，四面各三。座高二尺四寸，上方七尺六寸，下方七尺七寸，綴版二層，上繪彩雲，下繪金雲，環以硃闌，高一尺六寸八分，飾間金彩。闌內周布花毯。雲龍寶座在中，高一尺三寸。左列銅鼎，右植服劍。轅四，內二轅長三丈八寸五分，外二轅長二丈九尺，金龍首尾銜兩端。升用納陛五級，左右闌皆魨硃，亦飾金彩，舁以三十六人。

金輦，圓蓋方軫。高一丈五尺，蓋高一尺九寸，飾蓋用泥金銜金圓版四。冠金圓頂。簷徑七尺一寸。黃緞垂幨二層。柱高五尺，相距各四尺九寸。門高四尺七寸五分。冬垂黃氈門幃，夏易以硃簾，黑緞緣，四面各三。座上方七尺三寸，下方七尺五寸，環以硃闌，高一尺三寸。轅四，內二轅長二丈八尺一寸，外二轅長二丈六尺一寸。舁以二十八人。餘如玉輦之制。按乾隆十三年，改涼步輦為金輦。初制，涼步輦高一丈一尺二寸，座高二尺五寸。輦座硃魨，座板並四面硃魨匡，雕木渾貼金雲板二十片，上貼金地雕五彩雲絳環板十二片，帶仰覆蓮座。下四轅，中二轅長二丈八尺五寸，左右二轅長較減二尺，皆硃魨，前後俱鍍金銅龍首尾裝釘，攀轅黃線圓絳八。輦亭高五尺五寸五分，方四尺八寸，硃魨。門高四尺七寸，廣二尺二寸。左右門廣亦如之。上四周沈香色描金香草板十二片，前左右各有鬲二扇，後鬲三扇，明栨全，皆硃魨，編以黃線絳。輦板上施花毯草席，並紅織金綺褥。硃魨戧金雲龍坐椅一，坐下四周雕木沈香色描金雲，其上靠背雕沈香色描金龍一，並五彩雲，下雕貼金雲板一片，硃魨福壽板一，並衣。亭內設雕木渾貼金劍山一，腳踏一，黃緞衣全。銅火爐及鍍金鑲嵌寶石銅爐各一，坐褥、椅裙、簾幔之類，悉與大小馬輦同。輦頂高二尺五寸，鍍金銅寶珠頂，帶仰覆蓮座，高一尺三寸二分，垂攀頂黃絨索四。頂硃魨，冒以黃氈，四角如意雲並緣絳，亦均黃氈為之。周圍施金黃綺瀝水二層，每層百二十四摺，繡雲龍，間以五彩雲文。腰繡行龍十六。或大紅羅冒頂，如意雲緣絳亦紅羅為之。四角鍍金銅云四朵。亭內寶蓋繡五龍，頂用硃魨木匡，冒以黃綺，謂之黃屋。頂心四周繡雲龍各一。輦亭四角至輦座攀頂黃線圓絳四，並貼金木魚。亭外圍紅氈面、金黃氈緣絳、絹里氈衣一副。輦亭前左右轉角闌幹二扇，後一字帶轉角闌幹二扇，皆硃魨，雕木玲瓏金地五彩妝雲板十六片。四扇凡十二柱，各柱首雕飾同大輅。闌內四周施花毯草席，踏梯一，木質硃魨，貼金五彩雲玲瓏板六片，描金水板十二片。蹲龍四，皆抹金銅鈒花葉片裝釘。又鍍金銅鉤四，金黃線圓絳，數亦如之。紅油高凳四，黃氈輓凳二，金黃布夾幰衣、金黃油綢雨衣各一。

禮輿，棻質。高六尺三寸。上為穹蓋二層，高一尺三寸。上層八角，飾金行龍。下四角，飾亦如之。冠金圓頂，承以鏤金垂雲，雜寶銜之。簷縱四尺七寸，橫三尺五寸。明黃緞垂幨二層，繡金雲龍。四柱高五尺，飾蟠龍，門端及左右闌飾雲龍，皆鏤金。內設金龍寶座，高一尺七寸，幃用明黃雲緞紗氈，各惟其時。左右啟櫺，夏用藍紗，冬用玻璃。直轅二，長一丈七尺六寸五分。大橫桿二，長九尺。小橫桿四，長二尺二寸五分。肩桿八，長五尺八寸。皆魨硃，繪金雲龍。橫鉆銅，縱加金龍首尾。舁以十六人。按禮輿為大儀轎之改定。初制，大儀轎高四尺八寸五分，頂高一尺三寸，廣二尺八寸。頂雙層，渾貼金雕九龍，雲花番草絳環，銷金龍瀝水二層，黃綾為之。魨金直竿二，前後橫竿如之。短扛四，肩扛倍之。撐竿二。轎頂蹲龍十二，金頂鈒龍文，嵌珊瑚青金松子等石。轎扛裝鍍金銅龍首尾。黃布幰衣、油綢雨衣、黃氈頂各一。

輕步輿，亦舁以十六人，木質魨硃，不施幰。蓋高三尺四寸。倚高一尺五寸八分，象牙為之。座高一尺八寸二分，縱一尺八寸三分，橫二尺二寸。踏幾高三寸，魨以金。直轅二，長一丈五尺四寸五分，加銅龍首尾。大橫桿二，長九尺一寸。小橫桿四，長二尺八寸四分。肩桿八，長五尺八寸五分，俱鉆銅。餘制與步輿同。按輕步輿之稱，改由折合明轎。初制，折合明轎，金漆雕花草獸面。廣二尺二寸，高三尺四寸。地平廣如轎身。直竿下數亦如大儀轎。裝飾、幰衣諸制並與明轎同。

步輿，亦舁以十六人，木質塗金，不施幰。蓋高三尺五寸。倚高一尺六寸五分，鏤花文。中為蟠龍座，座高一尺八寸五分，縱一尺八寸，橫二尺二寸。坐具冬施紫貂，夏以明黃妝緞。四足為虎爪螭首，圓珠承之，周繪雲龍。踏幾高三寸一分，籠以黃緞。直轅二，長一丈五尺五寸。大橫桿二，長七尺六寸，中為雙龍首相對。小橫桿四，長二尺八寸。肩桿八，長五尺六寸。餘同禮輿之制。按步輿為大轎之改稱。初制，大轎單頂硃魨，廣三尺，高五尺，貼金。頂廣視轎身較贏八寸，高八寸。銷金龍瀝水一層，黃綾為之。飾金蹲龍四。直竿下數亦如大儀轎。金頂以下諸制並同。

皇後鳳輿，木質，魨明黃，高七尺。穹蓋二重，高一尺五寸五分。上為八角，下方四隅，俱飾金鳳。冠金圓頂，鏤以雲文，雜寶銜之。簷縱五尺，橫三尺七寸六分，明黃緞垂幨，上下皆銷金鳳。四柱，高四尺七寸，皆繪金鳳。櫺四啟，網以青紃。前為雙扉，高二尺六寸，啟扉則舉櫺懸之，內魨淺紅。中設硃座，高一尺七寸。倚高一尺八寸，魨明黃，繪金鳳。坐具明黃緞繡彩鳳。前加撫式，明黃金鳳魨繪亦如之。直轅二，長一丈七尺二寸五分。大橫桿二，長八尺，中為鐵■J4金雙鳳相向。小橫桿四，長三尺。肩桿八，長五尺一寸。皆魨明黃，橫鉆以銅，縱加銅■J4金鳳首尾。舁以十六人。親蠶御之。按後妃輿車之制，改定於乾隆十四年。初制，鳳輿外並有鳳輦，柱高三尺六寸，廣五尺二寸。座高一尺八寸，周圍闌柱、絳環雕花卉，硃魨貼金飾。寶座在中，下有仙橋，座穿以藤。窗鬲編石青線，頂衣用黃結羅為之。銷金鳳瀝水二層。黃緞裏衣。外垂珠簾。直竿四，內扛倍之。短扛如內扛之數。俱硃魨。赤金頂鈒鳳文，嵌青金、珊瑚、松子等石。扛端裝金鳳首尾。紅油凳四。拓叉二。黃布幰衣、油綢雨衣各一。鳳輿制廣三尺一寸五分，柱高三尺三寸二分，門高二尺八寸，頂廣視面較贏八寸。頂樓六瓣，每瓣廣一尺五寸，共高一尺二寸。轅長一丈七尺五寸，輪高五尺，俱施黃油彩繪金鳳。赤金頂，鍍金葉片裝釘。黃素綾衣，上銷金鳳瀝水二層。

儀輿，木質，魨以明黃，高視鳳輿減一尺一寸。上為穹蓋，高六寸七分。冠金圓頂，塗金簷，縱四尺七寸。四隅系黃絨紃，屬於直轅。明黃緞垂幨。四柱，高四尺七寸。門幃紅裡，亦明黃緞為之。中設硃座，高一尺五寸，倚魨明黃，高一尺六寸，繪金鳳。坐具明黃緞，繡彩鳳。直轅二，長一丈五尺五寸。橫桿二，長七尺七寸，中為鐵■J4金雙鳳相向。肩桿四，長五尺二寸，兩端鉆銅■J4金。舁以八人。初制，儀輿廣三尺二寸，柱高三尺四寸，頂廣視面轅較贏三寸，高九寸，轅長與鳳輿同，輪較低二寸，俱施黃油。赤金頂，鍍金葉片裝釘。衣以黃雲緞為之。重簷瀝水，紅緞里。黃布幰衣、油綢雨衣、黃氈頂各一。

鳳車，木質，檗明黃，高九尺五寸。穹蓋二層，高一尺七寸，上繪八寶，八角飾以金鳳，下繪云文，四隅飾亦如之。冠金圓頂，鏤雲，雜寶銜之。簷縱四尺九寸，橫四尺。明黃緞垂幨，蓋明黃絡，四隅系紃，明黃絨為之，屬於軫。四柱，高三尺三寸，左右及後皆繪金鳳。中各啟櫺，網以青紃，門高三尺，上鏤金鳳相向。明黃緞幃，黃里。坐具亦明黃緞為之，上繡彩鳳。輪徑四尺九寸，各十有八輻。轅二，長一丈七尺五寸，兩端鉆以鐵■J4金。軫長六尺二寸。駕馬一。

儀車，木質，魨明黃，高九尺五寸。穹蓋，上圓下方，高九寸。冠銀圓頂，塗金。簷縱五尺五寸，橫四尺一寸。四隅系紃，明黃絨為之，屬於軫。明黃緞垂幨。四柱，高二尺八寸，不加繪飾，里魨淺紅。黃裏明黃緞幃。坐具亦明黃緞為之，上繡彩鳳。輪徑四尺，各十有八輻。轅二，長一丈五尺，鉆以鐵■J4銀，軫長五尺八寸，駕馬一。按初制無儀車，有大儀轎，廣二尺九寸，高四尺八寸。頂廣如儀輿。頂樓八瓣，俱施黃油。貼金雲鳳絳環，嵌五色寶石。黃綾為衣，上銷金鳳瀝水二層。直橫竿各二，短扛四，肩扛倍之，撐竿二，俱硃魨。轎頂飾金鳳十二，金頂鈒海馬文，嵌青、紅、藍三色寶石。轎扛裝鍍金銅鳳首尾。幰衣諸制與儀輿同。

皇太后輿車之制，與皇后同，惟繪繡加龍，故遂異其名曰龍輿、曰龍鳳車。乾隆十六年，皇太后六旬聖壽，皇上自暢春園躬奉慈駕入宮。皇太后御金輦，明黃緞繡壽字篆文。奉輦以二十八人。二十六年、三十六年，皇太后七旬、八旬聖壽，並御是輦，自暢春園入宮。定名曰萬壽輦。

皇貴妃翟輿，木質，魨明黃，繪繡皆金翟。橫桿中為鐵■J4銀雙翟相向，翟首■J4金。凡桿縱加銅■J4金翟首尾。肩桿四。舁以八人。餘同皇後鳳輿之制。按初制，皇貴妃輿車，有翟車、翟轎，無儀輿、儀車之稱。翟轎制廣二尺九寸，高四尺六寸。頂廣二尺五寸。頂樓六瓣。俱施金黃油，彩繪雲龍翟鳥，飾五色寶石。金黃綾衣，上銷金翟瀝水。直竿二，橫竿如之。肩扛四，撐竿二，俱硃魨。轎頂飾金翟十。純素金頂，銅事件全。黃布幰衣、油綢雨衣各一。

儀輿，木質，魨明黃。倚繪金翟。坐具繡彩翟。橫桿中為鐵■J4銀雙翟相向。翟首■J4金。餘與皇后儀輿制同。

翟車，木質，魨明黃。蓋飾金翟。左右及後均繪金翟。門亦鏤金翟相向。坐具繡彩翟。轅鉆以鐵■J4銀。餘如皇後鳳車之制。初制，翟車廣三尺一寸，柱高三尺三寸有奇，頂高一尺二寸，轅長一丈六尺六寸，輪高四尺八寸，俱施金黃油。金黃雲緞衣。重簷瀝水，紅絹里。純素金頂，鍍金銅事件全。幰衣、雨衣外，金黃氈頂一。

儀車，坐具繡彩翟。餘與皇后儀車制同。

貴妃翟輿、儀輿、儀車，皆木質，魨金黃。蓋、幨、坐具皆金黃緞，飾彩繡皆金翟。橫桿中為鐵■J4銀雙翟相向，翟首■J4金。凡桿皆縱加金翟首尾。餘俱同皇貴妃輿車之制。

妃嬪翟輿，木質，魨金黃。冠銅圓頂，塗金。直桿加銅魨金翟首尾。肩桿四，魨金。舁以八人。

儀輿，木質，魨金黃。冠銅圓頂，塗金。肩桿二。舁以四人。儀車，木質，魨金黃。冠，銅圓頂，塗金。餘如貴妃輿車制。初制，貴妃、妃、嬪車、轎，與皇貴妃同。惟車轎頂及事件俱銅質鍍金。

親王明轎一，木質，灑金，不施幰。蓋、轅、桿皆魨硃飾金。暖轎一，銀頂，金黃蓋幨，紅幃，緞、氈各惟其時。初制，親王明轎廣三尺三寸，地平廣與轎面同。俱施羊肝漆灑金，上下雕玲瓏花卉。直桿、橫桿、撐桿各二，肩桿四，俱硃魨貼金飾。紅布幰衣、油綢雨衣各一。

親王世子明轎一，制同前。暖轎一。紅蓋，金黃幨，紅幃。餘如親王。

郡王明轎一，暖轎一。紅蓋，紅幨，紅幃。餘同親王世子。初制，郡王以下、貝勒以上，俱坐明轎，八人舁之，如親王儀。輔國公以上，亦坐明轎，四人舁之。原乘馬者聽。郡王長子、貝勒明轎一，暖轎一。自貝勒以上，用輿夫八人。紅蓋，紅幨，紅幃。餘如郡王。

貝子明轎一，暖轎一。紅蓋，紅幨，青幃。餘如貝勒。

鎮國公明轎一，暖轎一。皁蓋，紅幨，皁幃。餘如貝子。

輔國公明轎一，暖轎一。青蓋，紅幨，青幃。餘如鎮國公。自輔國公以上，用輿夫四。

固倫公主暖轎一，金頂硃輪車一。皆金黃蓋，紅幃，紅緣，蓋角金黃幨。初制，固倫公主車轎蓋以金黃緞為之，蓋角垂簷皆紅緣。

和碩公主暖轎及硃輪車，紅蓋，紅幃，蓋角金黃緣。餘同固倫公主。和碩公主以下、縣主以上，輿用銀頂。並按初制，固倫公主車、轎皆紅緞為之，蓋角亦金黃緣。

郡主暖轎及硃輪車，紅蓋，紅幃，紅幨，蓋角皁緣。餘如和碩公主。初制，郡主蓋、幃與和碩公主同，惟蓋角青緣。

縣主暖轎及硃輪車，紅蓋，青幨，蓋角青緣。餘如郡主。初制，縣主蓋、幃俱同和碩公主，惟蓋角藍緣。

郡君車，紅蓋，紅幨，青幃，蓋角青緣。初制，郡君車蓋紅緞為之，藍幃，蓋角藍緣。

縣君車，皁蓋，紅幨，皁幃，蓋角紅緣。初制，縣君車蓋青緞為之，蓋角紅緣。

鎮國公女鄉君車，皁蓋，皁幃，紅幨，蓋角青緣。初制，鎮國公女鄉君車蓋、幃亦以青緞為之，蓋角藍緣。

輔國公女鄉君車，青幃，蓋去緣飾。餘如鎮國公女。郡君以下車皆硃輪。並按初制，輔國公女鄉君車青蓋、藍幃。

親王福晉暖轎及硃輪車，紅蓋，四角皁緣。金黃幨，紅幃，硃轅，輿用金頂。自親王以下、貝勒以上各側室，均降嫡一等。並按初制，親王妃車、轎紅蓋，紅幃，金黃垂幨，蓋角青緣。其側妃車、轎亦紅蓋，紅幃，蓋角青緣，紅垂幨。

親王世子福晉暖轎及硃輪車，紅幨。餘如親王福晉。初制，親王世子妃轎、車蓋、幃與親王側妃同。其側妃轎、車，紅蓋，紅幃，蓋角青緣，青垂幨。

郡王福晉暖轎及硃輪車，皁幨。餘如親王世子福晉。輿用銀頂。初制，郡王妃轎、車蓋、幃與親王世子側妃同。其側妃轎、車，紅蓋，紅幃，蓋角藍緣，藍垂幨。

郡王長子福晉暖轎及硃輪車，四角藍緣，藍幨。餘如郡王福晉。初制，郡王長子妃轎、車蓋、幃與郡王側妃同。其側妃轎、車，紅蓋，四角青緣，青幃，紅幨。

貝勒夫人暖轎及硃輪車，四角皁緣，皁幃。餘如郡王長子福晉。初制，貝勒夫人轎、車與郡王長子側妃同，其側夫人轎車，紅蓋，藍緣，藍幃，紅幨。

貝子夫人車，紅蓋，青緣，青幃，紅幨。初制，貝子夫人車與貝勒側夫人同。其側夫人車，青蓋，紅緣，青幃，紅幨。

鎮國公夫人車，硃輪，皁蓋，紅緣，皁幃。紅幨。自公夫人以上，蓋、幃均用雲緞，鎮國將軍夫人以下用素緞。並按初制，鎮國公夫人車蓋、幃與貝子側夫人同。其側夫人車，青蓋，藍緣，青幃，紅幨。

輔國公夫人車，硃輪，皁蓋，青緣，皁幃，紅幨。初制，輔國公夫人車蓋、幃與鎮國公側夫人同。其側夫車，青蓋，藍幃，紅幨。

鎮國將軍夫人車，硃輪，皁蓋，青緣，皁幃，紅幨。初制，鎮國將軍夫人車蓋、帷與輔國公側夫人同。

輔國將軍夫人車，硃輪，青蓋，紅幨，青幃。初制，輔國將軍夫人車蓋、帷皆以藍緞為之，紅垂幨。

奉國將軍淑人、奉恩將軍恭人車，均硃輪，皁蓋，皁幃，皁幨。初制，奉國將軍淑人及奉恩將軍恭人車，蓋、幃、幨皆以青緞為之。

民公夫人車，黑轅輪，綠蓋，皁緣，綠幨，皁幃。初制，公夫人車，皁蓋，青緣。

侯、伯夫人車，四角青緣。餘如民公夫人。初制，侯、伯夫人車，青幃，蓋角藍緣。

子夫人車，皁蓋。餘如侯、伯夫人。初制，子夫人車，青蓋，綠緣，綠幨，青幃。

男夫人車，皁蓋，不緣。餘如子夫人。初制，男夫人車，青蓋，青幃，綠幨。

滿洲官惟親王、郡王、大學士、尚書乘輿。貝勒、貝子、公、都統及二品文臣，非年老者不得乘輿。其餘文、武均乘馬。

漢官三品以上、京堂輿頂用銀，蓋幃用皁。在京輿夫四人，出京八人。四品以下文職，輿夫二人，輿頂用錫。直省督、撫，輿夫八人。司、道以下，教職以上，輿夫四人。雜職乘馬。

欽差官三品以上，輿夫八人。武職三品仍不得用。武職均乘馬。將軍、提督、總兵官，年逾七十不能乘馬者，奏聞請旨。初制，凡公、侯、伯以下職官，三品以上，坐四人暗轎，鍍金裝飾，銀螭，繡帶，青幔。四品以下，坐二人暗轎，或乘車，原乘馬者聽。其轎、車之制，四、五品素獅繡帶。六品以下，素雲頭素帶，青幔。漢武官有坐轎者，禁如例。

乾隆十五年諭：「本朝舊制，文、武滿、漢大臣，凡遇朝會皆乘馬，並不坐轎。從前滿洲大臣內有坐轎者，是以降旨禁止武大臣坐轎，未禁止文大臣。今聞文大臣內務求安逸，於京師至近之地，亦皆坐轎。若謂在部院行走應當坐轎，則國初部院大臣未嘗坐轎。此由平時不勤習技業，惟求安逸之所致也。滿洲大臣當思本朝舊制，遵照奉行。嗣後文大臣內年及六旬實不能乘馬者，著照常坐轎，其餘著禁止。」

庶民車，黑油，齊頭，平頂，皁幔。轎同車制。其用雲頭者禁之。

一品命婦車，黑輪、轅，皁蓋，青緣，綠幨，皁幃。

二品命婦車，皁蓋，不緣。餘同一品命婦。

三品命婦車，皁蓋，皁幃。餘同二品命婦。以上輿用銀頂。

四品命婦車，皁蓋，青幃，輿用錫頂。餘同三品命婦。

五品命婦以下車，青蓋，青幨，青幃。二品以上，蓋、幃、幨用繒，餘均用布。並按初制，內大臣、都統、大學士、尚書、左都御史命婦車，青蓋，綠緣，綠幨，青幃。散秩大臣、前鋒統領、步軍統領、副都統、侍郎、學士、副都御史、通政使司通政使、大理寺卿、詹事府詹事命婦車，青蓋，青幃，綠幨。頭等侍衛，參領，步軍總尉，王府長史，太常、太僕、光祿寺各正、少卿，通政司副使，大理寺少卿，國子監祭酒，內閣侍讀學士，翰林院讀講學士，侍讀，侍講，詹事府少詹事，庶子，諭德，洗馬，郎中，鴻臚寺卿，給事中，監察御史，輕車都尉命婦車，青蓋，青幃，青幨。閒散宗室、二等侍衛、佐領、貝勒長史、欽天監監正、內閣侍讀、國子監司業、鴻臚寺少卿、通政使司參議、詹事府中允、員外郎、步軍副尉、騎都尉命婦車，青蓋，藍幃，青幨。三等侍衛、雲騎尉、五品以下官命婦車，藍蓋，藍幃，青幨。


\end{pinyinscope}