\article{志五十二}

\begin{pinyinscope}
地理二十四

△內蒙古

內蒙古：古雍、冀、幽、並、營五州北境。周，獫狁、山戎。秦、漢，匈奴盡有其地。漢末，烏桓、鮮卑薦居。元魏，蠕蠕及庫莫奚為大。隋、唐屬突厥，後入回紇、薛延陀。遼、金建都邑城郭同內地。元，故蒙古，起西北有天下。明，阿裕實哩達喇遁歸朔漠，復改號，遺踵曼衍，北陲多故。清興，蒙古科爾沁部首內附。既滅察哈爾，諸部踵降，正其疆界，悉遵約束。有大征伐，並帥師以從。定鼎後，祿爵世及，歲時朝貢，置理籓院統之。部落二十有五，旗五十有一，並同內八旗。乾隆間，改歸化城土默特入山西，仍有部落二十四，旗四十九。其貢道：由山海關者，科爾沁、郭爾羅斯、杜爾伯特、札賚特四部，旗十；由喜峰口者，阿嚕科爾沁、札嚕特、土默特、喀喇沁、喀爾喀左翼、奈曼、翁牛特、敖漢八部，旗十三；由獨石口者，阿巴噶左翼、阿巴哈納爾左翼、浩齊特、烏珠穆沁、巴林、克什克騰六部，旗九；由張家口者，阿巴噶右翼、阿巴哈納爾右翼、蘇尼特、四子部落、喀爾喀右翼、茂明安六部，旗七；由殺虎口者，歸化城土默特、烏喇特、鄂爾多斯三部，旗十二。是為內札薩克蒙古。袤延萬餘里。東界吉林、黑龍江，西界厄魯特，南界盛京、直隸、山西、陜西、甘肅，五省並以長城為限。北外蒙古。面積百四十八萬一千七百六十方里。北極三十七度三十分至四十七度十五分。經線京師偏東九度至偏西九度三十分。

科爾沁部旗六旗：在喜峰口東北八百七十里。西南距京師一千二百八十里。秦、漢，遼東郡北境。後漢為扶餘、鮮卑地。隋、唐為契丹、靺鞨地。遼為上京東境、東京北境。金分屬上京、北京及咸平路。元，開元路北境。明置三衛，自黃泥窪逾鐵嶺至開原曰福餘衛，以元後烏梁海酋領為都指揮，後自立國號曰科爾沁。清初以接壤聯姻。其後臺吉奧巴為察哈爾所侵，率先來降，太祖賜以土謝圖汗之號，後封親王四、郡王三、貝勒三、貝子一、鎮國公一、輔國公五，掌旗世襲。所部廣八百七十里，袤二千一百里。東界札賚特，西界札魯特，南界盛京邊墻，北界索倫。貢道由山海關。科爾沁右翼中旗札薩克駐巴音和碩南，曰塔克禪，在喜峰口東北一千二百里。西南距京師一千六百十里。本靺鞨地。遼為黃龍府北境。金屬上京路。元廢。牧地當哈古勒河、阿魯坤都倫河合流之北岸。東界那哈太山，南界察罕莽哈，西界塔勒布拉克，北界巴音和碩。廣一百五十里，袤四百五十里。北極高四十六度十七分。京師偏東四度三十分。其山：東曰烏蘭峰、那哈太山。南，阿達金察漢陀羅海坡、漢惠圖坡。西，鮮卑山，土名蒙格。北，溫山，蒙名哈祿納。東南，巴朗濟喇坡。西南，烏爾圖岡。其水：西北，郭特爾河，上承哈爾古勒河，自札魯特東南流入界，逕科爾沁左翼中旗。南，阿魯坤都倫河、鄂布爾坤都倫河，並自札魯特東來合流注之。又東南，逕右翼中旗南、左翼中旗北，屈曲流，至翁袞山東南，匯為察罕泊。北：阿爾達河，源出溫山，逕榆木山，東南流入右翼前旗；海拉蘇臺河，一名榆河，源出興安山，逕火山，東南流，皆與貴勒爾河會。鶴午河源出伊克呼巴海山，逕磨爾託山，東南流入右翼前旗，入榆河。科爾沁左翼中旗札薩克駐西遼河之北伊克唐噶里克坡，在喜峰口東北一千六十五里。西南距京師一千四百七十五里。本契丹地。遼為黃龍府北境。金屬上京路。元廢。牧地當吉林赫爾蘇邊門外昌圖界，跨東西二遼河。東界鄂拉達干，南界小陀果勒濟山，西界唐海，北界博羅霍吉爾山。廣一百八十里，袤五百五十里。北極高四十三度四十分。京師偏東六度四十分。其山：東南曰伊克圖虎爾幾山，一名牛頭山、巴漢圖虎爾幾山、巴漢哈爾巴爾山。西北，巴顏朔龍山、吉爾巴爾山一名水精山、巴漢查克朵爾山一名小房山。北，五峰山蒙名他奔拖羅海、伊克查克朵爾山一名大房山。東北，大石山蒙名葛倫齊老、太保山蒙名圖斯哈爾圖。西南，吉里岡。東南：遼河自永吉州入，逕額爾金山，西北流，入左翼後旗，又西南會潢河入邊。潢河自札魯特左翼入，逕噶爾岡東南來注之。卓索河源出邊內，西北流入左翼後旗，會尹幾哈臺河，入遼河。西北：和爾河，一名合河，自札魯特左翼入，東逕右翼中旗、前旗、後旗地，入因沁插漢池。阿祿昆都倫河自札魯特左翼入，逕葛勒圖溫都爾山，東流，會額伯爾昆都倫河，入右翼中旗，西北經魁屯山，東南流，會於合河。西北：中天河蒙名都穆達圖騰葛里，東天河蒙名準騰葛里，源均出吉爾巴爾山，東南流，會幾伯圖泉，入佟噶喇克插漢池，幾伯圖泉、他拉泉從之。科爾沁左翼後旗札薩克駐雙和爾山，在喜峰口東北一千四十里。西南距京師一千四百五十里。本契丹地。遼置鳳州。金廢。牧地當法庫邊門北，東西二遼河於此合流。東界碩勒和碩，南界柳條邊，西界伊柯鄂爾多，北界格爾莽噶。廣二百里，袤一百五十里。北極高四十二度。京師偏東六度二十分。其山：東，得石山。西界曰巴漢巴虎山。東北，得石拖羅海山。東，奚王嶺，土名蒙古爾拖羅海。東南：羊城濼，蒙名尹兀哈臺，源出邊內，流入境，北流，會卓索河，入邊河。科爾沁右翼前旗札薩克駐錫喇布爾哈蘇，在喜峰口東北一千三百五十里。西南距京師一千七百六十里。本靺鞨地。金置肇州，隸會寧府。海陵改屬濟州。承安三年升鎮。元，遼王乃顏分地。牧地當索嶽爾濟山南，洮爾河、歸喇里河於是合流注嫩江。東界岳索圖濟喇，南界達什伊哈克，西界那哈太山，北界索嶽爾濟山。廣一百二十里，袤三百八十里。北極高四十六度。京師偏東五度三十分。其山：西北曰喀喇阿幾爾漢山、魁勒庫山。北，神山、火山。東北，羊山蒙名衣馬圖、駱駝山蒙名特門。南，插漢碧老岱坡。西：洮兒河，源出西北興安山，東南流，合貴勒爾河，又東北折，逕右翼後旗南，又東逕札賚特南，匯為納藍撒藍池，入嫩江。北：貴勒爾河，自右翼鶴五河東北流，會榆河，為貴勒爾河，逕魁勒庫山，東南流，會阿爾達爾入洮兒河。駱駝河，蒙名特門河，源出葛爾濟隆山，東流，會戳兒河，東入嫩江。科爾沁右翼後旗札薩克駐額木圖坡，在喜峰口東北一千四百五十里。西南距京師一千八百六十里。本靺鞨地。遼置衍州安廣軍。金，州廢。元為乃顏分地。牧地跨洮兒河，即陀喇河。東界查巴爾太山，南界拜格臺陀博，西界博達爾罕山，北界慶哈山。廣一百二十里，袤三百七十里。北極高四十六度。京師偏東五度三十分。其山：東北曰西伯圖山、納幾山。北，硃爾噶岱山、卓索臺山。西南，鼐滿烏里堵坡。東南：因沁插漢池。科爾沁左翼前旗札薩克駐伊克岳里泊，在喜峰口東北八百七十里。西南距京師一千二百八十里。本契丹地。遼置長青州。金降為縣，隸泰州。元廢。牧地當法庫邊門外養息牧牧場東。東界霍雅斯，南界柳條邊，西界伊拉木圖，北界阿木塔克。廣一百里，袤一百二十里。北極高四十三度。京師偏東六度四十分。東南：龍門山蒙名阿會圖。東南：布敦山、寬山、朔龍峰。南：鴨子河，蒙名沖古爾，其地有二泉，並名沖古爾，西南流入養息牧河。東南有巴漢岳里泊。

扎賚特部一旗：附科爾沁右翼。扎薩克駐圖卜新察汗坡，在喜峰口東北一千六百里。西南距京師二千十里。本契丹地。遼，長春州。金，泰州北境。元為遼王分地。明為科爾沁所據，後分與其弟阿敏，是為札賚特。天命中，臺吉蒙袞來降，後封貝勒，世襲掌旗。牧地在齊齊哈爾城西。東界嫩江，南界鍾奇，西界烏蘭陀博，北界鄂魯起達巴哈山。廣六十里，袤四百里。北極高四十六度三十分。京師偏東七度四十五分。貢道由山海關。東北：阿敏山，蓋以所部之祖名其山也。西北：赤房山蒙名烏蘭格爾、雕窠山蒙名岳樂。北：朵雲山、塞肯山。西南：阿揚噶爾坡。東：嫩江，自黑龍江入，又南入郭爾羅斯前旗。北：綽爾河，源出西北興安山，東南流，至旗西，分數歧，又東南折入嫩江。西北：佗新河，自右翼後旗入，逕托額貴山，東南流，會綽爾河。西南：洮兒河，自右翼後旗入，東南流，匯為日月池，同入嫩江。以上統盟於哲裏木。盟地在科爾沁右翼中旗境內。

杜爾伯特部一旗：附科爾沁右翼。札薩克駐多克多爾坡，在喜峰口東北一千六百四十里。西南距京師二千五十里。本契丹地。遼，長春州。金，泰州北境。元，遼王分地。明為科爾沁所據，後分與弟愛納噶，是為杜爾伯特。天聰中，臺吉阿都齊來降，後封其子賽冷貝子，世襲掌旗。牧地當嫩江東岸、齊齊哈爾城東南。東界哈他伯齊坡，南界阿蘇臺札噶，西界嫩江，北界布臺格爾池、烏柯爾鄂克達。廣一百七十里，袤二百四十里。北極高四十七度十五分。京師偏東七度十分。貢道由山海關。東：富峪蒙名巴雅鼐。東南：哈他伯齊坡。西南：和幾蒙克坡。東北：阿拉克阿幾爾漢坡。北：疊翠巖蒙名磨朵圖。西：嫩江，自黑龍江境南流入，西與札賚特分界，又南入郭爾羅斯後旗。東：烏葉爾河，源出黑龍江境，西南入，逕黨納坡，又南入郭爾羅斯後旗。

郭爾羅斯部二旗：附科爾沁左翼。在喜峰口東北。本契丹地。遼置泰州昌德軍，屬上京。金大定中廢，移州於長春縣，以故地為金安縣，隸之。元為遼王分地。明為科爾沁所據，後分與其弟烏巴什，是為郭爾羅斯。天聰七年，臺吉古木及布木巴來降，後封古木弟桑阿爾賽輔國公，世襲掌前旗，布木巴鎮國公，世襲掌後旗。其所部東界盛京永吉州，南界盛京邊墻，西及北界科爾沁。貢道由山海關。郭爾羅斯前旗札薩克駐固爾班察漢，在喜峰口東北一千四百八十七里。西南距京師一千八百九十七里。牧地當嫩江與松花江合流之西岸，在吉林伊通邊門外長春之西。東界烏拉河，南界柳條邊，西界博果圖，北界拜格臺和碩。廣二百三十里，袤四百里。北極高四十五度三十分。京師偏東八度十分。其山：西南曰巴顏硃爾克山，一名牛心山。東南，衣馬圖峰。北，他奔拖羅海坡。東北，巴吉岱坡。西，巴顏布他岡。東：混同江，土名吉林江，自奉天永吉州西北入，東北流，會嫩江。又東折入後旗地，東北流，會黑龍江，東入海。南：一禿河，源出奉天永吉州境，北流出邊，逕龍安城，又東北流，會伊爾們河，入混同江。東南：伊爾們河，源出永吉州境，北流出邊，受南來之烏蘇土烏海河，會一禿河，入混同江。郭爾羅斯後旗札薩克駐榛子嶺，在喜峰口東北一千五百七十里。西南至京師一千九百八十里。牧地當混同江北岸、嫩江東岸。東界阿勒克巴魯，南界嫩江，西界嫩江，北界烏魯勒圖。廣二百二十里，袤二百六十里。北極高四十六度十分。京師偏東八度二十分。其山：東曰常峽坡。東南：阿祿布克色坡、阿拉克碧老坡。西北：拜拉喇齊坡。東北：布拉克臺坡。西：烏葉爾河，自杜爾伯特入，分流為西訥河，西南流，同入嫩江。嫩江分流為牛川，蒙名烏庫爾，東南流，會烏葉爾河。

喀喇沁部二旗，新增一旗曰中旗：在喜峰口東北。秦、漢，遼西郡境。唐，饒樂都督府，後入契丹。遼置中京大定府。金，北京。元，大寧路。明洪武中，封子權寧王。永樂初，盡以大寧地賜朵顏、泰寧、福餘三衛。朵顏時陰附韃靼為邊患，後為察哈爾所滅，以其地予其塔布囊，是為喀喇沁。天聰七年，部長蘇布地率昆弟塞冷等來降，後封蘇布地之子古魯思起布為貝子，主右翼，塞冷為鎮國公，主左翼，並世襲。康熙中，增設一旗，授喀寧阿一等塔布囊，加公銜，襲封。所部東界土默特及敖漢，西界察哈爾正藍旗牧場，南界盛京邊墻外，北界翁牛特。廣五百里，袤四百五十里。貢道由喜峰口。喀喇沁右翼札薩克駐錫伯河北，在喜峰口北三百九十里。西南距京師八百里。牧地在圍場東，跨老哈河。東界鄂博噶圖，南界霍落蘇泰，西界察罕鄂博，北界霍爾哈嶺。廣三百里，袤二百八十里。北極高四十一度五十分。京師偏東二度四十分。其山：東曰和爾坤都倫喀喇山、烏爾圖納蘇圖波羅山、伊瑪岱山、七金山蒙名和爾博勒津、大紅螺山蒙名巴顏烏蘭。東南，大斧山蒙名喀喇和邵、柞山蒙名巴圖插漢、大青山蒙名巴顏喀喇。南，和爾和克阿惠山、常吉爾岱山、拉克拉哈爾山。西南，昆都倫喀喇山。西，昆都爾圖山。北，鄂通臺和羅圖山、綽和羅漠林嶺。南：老河，蒙名老哈，源出明安山，東北流，會諸小水，逕敖漢北、翁牛特左翼南，又經奈曼、喀爾喀二部，納奇札帶河，北流與潢河會。南，虎查河、和爾和克河、上神水河、呼魯蘇臺河、巴爾漢河、納林昆都倫河，東，落馬河，同入老河。西：木睿喀喇克沁河，源出卯金插漢拖羅海山，西北流，會布墩河，又西流，合宜孫河，南入灤河。淘金圖河，西南流，會烏喇林河，亦南入灤河。東南：土河，蒙名土爾根，源出西默特山，東南流入土默特右翼。西：卯金溫泉有二，一出卯金河東，西流會卯金河，一出卯金河西，東南流，亦會卯金河。卯金河源出卯金嶺，西南流，會熱河。賽因阿拉善溫泉，即熱河之源也。喀喇沁左翼札薩克駐牛心山，在喜峰口東北三百五十里。西南距京師七百六十里。牧地當傲木倫河源。東界烏蘭哈達圖和碩，南界寧遠邊墻，西界烏里蘇太梁，北界唐奇鼐陀羅海。廣二百三里，袤一百七十里。北極高四十一度十分。京師偏東三度四十分。其山：東北曰峨倫和歌諾忒山。東，柏樹山蒙名邁拉蘇臺喀喇。東南，阿布察山、噶海圖博羅山。南，翁噶爾圖山、拖和喀喇山、他奔拖羅海圖山。西南，樺山蒙名韋蘇圖、柞子嶺、貴石嶺。西，佗蘇圖喀喇山。西北，察爾契山、庫葛會山。西北：青龍河，蒙名顧沁河，源出長吉爾岱山，西南流，會湯圖河，逕額倫碧老嶺入邊城，逕永平府，北入灤河。南：額類河，源出額類嶺，南流會寬河，至奉天寧遠州西入邊，為黑水河，入六州河。北：大凌河蒙名敖木倫河，源出尾蘇圖山，東流，至西喇哈達圖山東北，折入土默特右翼，又東南入邊。西：和爾圖河，源出陀蘇圖喀喇山，東流，會敖木倫河。森幾河、賽因臺河、石塔河、神水河、清水河皆從之。喀喇沁中旗在左右翼二旗界內。札薩克駐珠布格朗圖巴顏哈喇山。牧地跨老哈河源。東與北若西皆右翼，南左翼，東界博勒多克山，北界岳羅梁，西界霍爾果克。北極高四十一度三十分。京師偏東二度。其山：東曰博勒多克山。山南拉克篤爾山。

土默特部二旗，左翼附一旗：在喜峰口東北。古孤竹國。漢，遼西郡治柳城縣地。燕，慕容皝建都，改龍城縣。元魏為營州治。隋復置柳城縣。唐為營州都督府治。遼置興中府。元，大寧路興中州。明以內附部長為三衛，自錦、義歷廣寧至遼河曰泰寧衛，後為蒙古土默特所據。天聰三年，臺吉鄂木布、塔布囊善巴來降，後封善巴貝勒，主左翼，鄂木布貝子，主右翼，世襲。所部東界養息牧牧場，西界喀喇沁右翼，南界盛京邊墻，北界喀爾喀左翼及敖漢。廣四百六十里，袤三百一十里。貢道由喜峰口。乾隆中停貢。土默特左翼札薩克駐哈特哈山，左喜峰口東北八百二十里。西南距京師一千二百三十里。牧地當錫哷圖庫倫喇嘛游牧之南，養息牧牧場之西。東界岳洋河，南界什巴古圖山，西界巴噶塔布桑，北界當道斯河。廣一百六十里，袤一百三十里。北極高四十二度十分。京師偏東四度三十分。其山：南，達離山蒙名刻特俄爾多和碩。西，膜衣達摩山、青金山蒙名博羅蒙魁。北，淘金圖山、伊克翁山、巴漢翁山。北：庫昆河，或作呼渾河，自喀爾喀左翼入，會烏訥蘇臺河、阿哈里河，入養息牧河。西北：羖羊河，蒙名衣馬圖河，源出彌勒山，西南流，逕青山，又南會馬鞍河，入邊，逕義州東北為細河，會清河入大凌河。土默特右翼札薩克駐巴顏和碩，亦名大華山，在喜峰口東北五百九十里。西南距京師一千里。牧地在九關臺、新臺邊門外，跨鄂木倫河。東界訥哷遜山，南界魏平山，西界鄂朋圖山，北界什喇陀羅海。廣二百九十里，袤一百八十里。北極高四十一度四十分。京師偏東四度二十分。其山：東曰衣達摩山、五鳳山、蓮花山。東南，喀喇七靈圖山。南，神應山蒙名蘇巴爾噶圖。西南，土祿克臺山、卓常吉爾山。西，釜山蒙名喀喇拖和多、青山蒙名博羅和邵、鳳凰山蒙名兆馨喀喇。西北，布祿爾喀喇山。北，回賀爾山。東北，赤山蒙名五藍。西：大凌河，自喀喇沁左翼入，東流，逕古興中城，南折，東南流，納柳河，入邊。土爾根河，一自喀喇沁右翼東流入，一自奈曼南流入，均南流入大凌河。北：卓索河，源出回賀爾山。老寨河、土河、柞河，東北楊河，皆南流入土爾根河。西：小凌河，蒙名明安河，源出明安喀喇山，東北流，會木壘河、哈柳圖河，入邊，會烏馨河入海。土默特左翼附旗初，喀爾喀臺吉巴勒布冰圖，康熙元年自杭愛山率屬來歸，詔附左翼札薩克達爾漢貝勒皁哩克圖牧。四年，封多羅貝勒。牧地在錫哷圖庫倫喇嘛游牧之西。東界霍濟勒河，南界庫昆河，西界布圖昆地，北界愛篤罕山。以上統盟於卓索圖。盟地在土默特右翼境內。

敖漢部一旗：札薩克駐固班圖勒噶山，在喜峰口東北六百里。西南距京師一千一十里。本古鮮卑地。隋，契丹地。唐屬營州都督府。遼、金為興中府北境。元為遼王分地。明為喀爾喀所據，後分與其弟，號曰敖漢，役屬於察哈爾。天聰元年，貝勒塞臣卓禮克圖舉部來降，後封郡王，世襲。牧地跨老哈河。東界奈曼，南界土默特，西界喀喇沁，北界翁牛特。廣一百六十里，袤二百八十里。北極高四十三度十五分。京師偏東四度。貢道喜峰口。其山：東，哈達圖拖羅海山。東南，白石山蒙名插漢齊老臺、富泉山。南，二天山蒙名騰格里、小蟠羊山蒙名巴漢衣馬圖。西南，韋布爾漢山、庫爾奇勒山。西，森幾拖羅海山、棗山蒙名齊巴噶。西北，巴雅海山。北，寬山蒙名鄂達博羅、兆虎圖插漢拖羅海山。東北，庫爾奇勒峰、梨穀蒙名阿里馬圖。其水：北，老河，蒙名老哈，自喀喇沁右翼入，東北流，逕噶察喀喇山，又東入翁牛特。西南，落馬河，蒙名百爾格，自喀喇沁右翼入，東北流，入老河。南，杜母達納林河，源出天山，北流入七老臺池。南，衣馬圖泉，下流入沙池。東北，昆都倫喀喇烏素泉，南流入老河。

奈曼部一旗：札薩克駐章武臺，在喜峰口東北七百里。西南距京師一千一百十里。古鮮卑地。隋，契丹地。唐屬營州都督府。遼、金為興中府北境。明為喀爾喀所據，分與親弟，號曰奈曼。天聰元年，酋長袞楚克巴圖魯為察哈爾所侵，來降，後封郡王，世襲。牧地當潢河、老哈河合流之南岸。東界科爾沁，南界土默特，西界敖漢，北界翁牛特。廣九十五里，袤二百二十里。北極高四十三度十五分。京師偏東五度。貢道由喜峰口。其山：南曰馬尼喀喇山、五鳳山蒙名他奔拖羅海。西，呼原博塔蘇爾海岡。東南，大黑山蒙名巴顏喀喇。東北，哈納岡。北：潢河自敖漢入，合老哈河，東北流，入喀爾喀左翼。南：圖爾根河，亦名土河，源出塔本陀羅海山，南入土默特右翼。西：固爾班和爾圖泉，東南流，會圖爾根河。

巴林部二旗：在古北口東北七百二十里。南距京師九百六十里。遼，上京臨潢府。金，大定後，並屬北京路。元屬廣寧路，為魯王分地。明初為廣寧衛，後屬烏梁海北境，後為順義王諳達五子巴林臺吉所據，役屬於察哈爾。天命十一年，以巴林叛盟，征之，戮其貝勒。天聰二年，為察哈爾所破，貝勒塞特哩、臺吉滿硃習禮來歸，改封塞特哩之子塞布騰郡王，主右翼，滿硃習禮為貝子，主左翼，襲封。右翼、左翼同游牧地，當潢河北岸。東界阿嚕科爾沁，南界翁牛特左翼，西界克什克騰，北界烏珠穆沁。廣二百五十里，袤二百三十三里。北極高四十三度三十六分。京師偏東二度十四分。貢道由獨石口。其山：東有鄂拜山、石雞山蒙名伊韜圖。南，巴爾達木哈喇山、勃突山蒙名巴爾當。遼五代祖勃突生於此山，因以名焉。西，碧柳圖山、清金山。東南，特墨車戶山。東北，僧機圖。南：潢河，自克什克騰入，東流，會黑河，入翁牛特左翼。黑河即古慶州黑水。東北：布雅鼐河，源出僧機圖山，東南流，會烏爾圖綽農河，東入阿嚕科爾沁，注于達布蘇圖池。有哈爾達蘇臺河，西自克什克騰來注之，東南流入潢河。巴林左翼札薩克駐阿察圖陀羅海。巴林右翼札薩克駐托★山。

札魯特部二旗：在喜峰口東北。漢，遼東郡北境。唐屬營州都督府。遼，上京道地。金屬北京路。元屬上都路。明為蒙古札魯特所據，後屬喀爾喀。清初與札魯特內齊汗結親。後貝勒色本引兵助明，太祖擊擒之，旋釋歸。天聰二年，色本等為察哈爾所侵，與內齊舉部來降，封內齊貝勒，主左翼，色本貝勒，主右翼，世襲。左、右同游牧地，當哈古勒河、阿魯昆都倫河之源。東界科爾沁，南界喀爾喀左翼，西界阿嚕科爾沁，北界烏珠穆沁。廣一百二十五里，袤四百六十里。北極高四十五度三十分。京師偏東三度。貢道由喜峰口。札魯特左翼札薩克駐齊齊靈花陀羅海山北，在喜峰口東北一千一百里。西南距京師一千五百一十里。牧地當哈古勒河、阿魯坤都倫河之源，達布蘇圖河於此流入於沙。其山：北曰野鵲山蒙名巴顏喀喇、巴噶查克朵爾山。東北，屈劣山蒙名布敦花拖羅海。西南，噶海岡、車爾百湖岡。西，獨石岡。東南，貴勒蘇臺。其水：南，潢河自阿嚕科爾沁入，逕車爾百湖岡，東流，入科爾沁，蒙名西拉木倫河，即遼河之西源也。北，沙河、阿祿昆都侖河，東流入科爾沁。額百里昆都侖河，源出愁思嶺，東流，亦入科爾沁。札魯特右翼札薩克駐圖爾山南，在喜峰口東北一千二百里。西南距京師一千六百四十里。牧地同。其山：南曰嵬石山蒙名札拉克。西南，托幾山。西，小白雲山蒙名巴哈插漢拖羅海山。西北，色爾奔山、幾祿克山、大青羊山蒙名伊克特黑。北，花山、蛇山、小青羊山蒙名巴漢特黑。其水：西北曰魁屯河，一名陰涼河，源出賀爾戈圖五藍山，東南流，會天河。北，阿里雅河，源出大赤峰，西流逕花山，入阿嚕科爾沁。他魯河源出大青羊山，南流，合阿里雅河。

翁牛特部二旗：在古北口東北。唐，饒樂都督府地。遼置饒州匡義軍節度，屬上京道。金，北京路地。元為魯王分地。明初以烏梁海置衛為外籓，後自稱翁牛特，本服屬於阿嚕科爾沁。天聰七年，濟農索音、貝勒東率所部來降，後封索音郡王，主右翼，東貝勒，主左翼，並襲封。所部東界阿嚕科爾沁，南界喀喇沁及敖漢，西界熱河禁地，北界巴林及克什克騰。廣三百里，袤一百六十里。北極高四十三度十分。京師偏東二度五十分。貢道由喜峰口。翁牛特左翼札薩克駐札喇峰西綽克溫都爾，在古北口東北六百八十里。西南距京師九百二十里。牧地介潢河、老哈河之間。東界阿嚕科爾沁，南界敖漢，西界克什克騰，北界巴林。廣三百里，袤九十里。北極高四十三度十分。京師偏東二度五十分。其山：東曰小華山蒙名巴哈哈爾占、大松山蒙名伊克納喇蘇臺。南，兆呼圖插漢拖羅海山。西，勃突山蒙名布墩、吐頹山蒙名巴爾哈岱。西北，古爾板土爾哈山。東南，阿爾齊土插漢岡。東北：兔麛山。其水：北曰潢河，自克什克騰入，東流逕巴林，又東流入境，又東北流，老河自敖漢來會，逕札魯特南、喀爾喀北，入科爾沁。翁牛特右翼札薩克駐哈齊特呼朗，在古北口外五百二十里。西南距京師七百六十里。牧地在熱河圍場東北，老哈河南岸。東界敖漢，南界喀喇沁右翼，西界圍場，北界克什克騰。廣二百四十里，袤一百里。北極高四十三度十分。京師偏東二度五十分。其山：東曰烏蘭布通山、夏屋山蒙名伊克布庫圖爾。東南，花和博圖山、阿爾渾查克插漢拖羅海山、棗山蒙名齊巴哈。南，古爾板拖羅海山、遮蓋山蒙名阿惠喀喇。西南，巴倫桑噶蘇臺山、大黑山、額類蘇圖山。西，徒古爾喀喇山、博多克圖山。西北，巴顏布爾噶蘇臺山、黃山蒙名洪戈爾峨博。北，馬鞍山蒙名西喇得伯僧、海他漢山。其水：南曰錫伯河，自喀喇沁北流入境，東北流，會麞河入老河。麞河，蒙名西爾哈，亦自喀喇沁流入境，東北流，逕巴顏喀喇山，東北會英金河，又東逕五藍峰北入老河。西北，烏拉岱河，源出楊木嶺，南流，經博多克圖山，折東北流，會麞河。西，巴倫撒拉河，源出葛爾齊老東北，東南流，逕巴爾圖山，折東北流，會烏拉岱河。西，車爾伯呼河，源出奴克都呼爾山，東南流，會麞河。英金河，源出嘏蟆嶺，東南流，亦會麞河，又東入老河。奴古臺河、珠爾河、拜拉河，皆與英金河會。北，卓索河，源出海他漢山，東流會麞河，入老河。

阿嚕科爾沁部一旗：札薩克駐琿圖爾山東托果木臺，在古北口東北千一百里。西南距京師一千三百四十里。遼，臨潢府地。金，大定府北境。元為遼王分地。明初於烏梁海地置衛為外籓，後自號阿嚕科爾沁。天聰六年，部長達賴為察哈爾所侵，率其子穆章來降，後封穆章貝勒，世襲，掌旗。牧地哈奇爾河、傲木倫河於此合流為達布蘇圖河。東界巴彥塔拉，南界翁牛特左翼什喇木蘭，西界蘇布山，北界烏蘭嶺。廣三百三十里，袤四百二十里。北極高四十度三十分。京師偏東三度五十分。貢道由喜峰口。其山：東北曰渾圖山。東，伊克陀惠山。東南，峨博圖山。南，庫格圖山、連山蒙名賀爾博拖羅海。西北，棗山蒙名齊巴哈圖。西南，巴漢阿拍札哈山、伊克阿拍札哈山。西，珍珠山蒙名蘇布、樂游山蒙名得訥格爾。南：潢河，蒙名西喇木倫河，自巴林入，逕他木虎噶察岡，入札魯特。西南：烏爾圖綽農河，自巴林入，逕刻勒峰，東南流，會哈喜爾河。又西北有和戈圖綽農河，源出西喇溫都爾山，南流，會烏爾圖綽農河，入哈喜爾河。哈喜爾河源出薩碧爾漢山南流逕庫格圖山，折而東流入札魯特。東北：阿里雅河，自札魯特右翼入，西南流，會哈喜爾河。西北：枯爾圖河，源出白石山，西流入巴林，會烏爾圖綽農河。尹札漢河，北流入烏珠穆沁。

克什克騰部一旗：札薩克駐吉拉巴斯峰，在古北口東北五百七十里。南距京師八百十里。遼，上京道地。金屬北京路。元屬上都路及應昌路地。明為蒙古所據。天聰八年，滅察哈爾，克什克騰索諾木戴青來歸，授掌旗一等臺吉，世襲。牧地在圍場北，當潢河之源。東界畢勒固圖和嶺，南界布圖坤，西界克勒特格伊場，北界烏蘇池。廣三百三十四里，袤三百五十七里。北極高四十三度。京師偏東一度。貢道由獨石口。其山：東曰蜘蛛山蒙名阿爾札、高澱山蒙名音納哈喀喇。東南，寧楚渾杜爾賓山。西南，恩都爾花山。西，烏素圖杜爾賓山、大黑山蒙名巴顏喀喇。西北，巴漢衣色裏山、博爾多克山。北，黃山蒙名巴顏洪戈爾、木葉山蒙名幾幾恩都爾。東北，馬尾山蒙名叟幾。西：潢河，大遼水西一源也，蒙名西喇木倫，源出百爾赫賀爾洪，東北流，會諸水，逕旗北，又東流入巴林。又東，逕阿嚕科爾沁南、翁牛特北，又東北流，會老河，逕札魯特南、喀爾喀北，折東南流，逕科爾沁左翼，又南會大遼水，入邊城，是為遼河。西：薩里克河，源出烏素圖杜爾賓山，東北流，入潢河。西北：衣爾都黑河，源出烏素圖杜爾賓山，西流，會伊黑庫窩圖河，東北流，入潢河。西北：格類河，源出興安山東，南流，會穆名河入潢河。東北：釜河蒙名陀惠，源出嶽碧爾山，北流入黑河。西南：高涼河，蒙名拜查，源出拜查泊，東北流，入潢河。東北：阿爾達圖河，源出興安山，西北流入烏珠穆沁，北流會葫蘆谷爾河。西北：捕魚兒海，蒙名達爾，公姑、野豬等四河流入其中，周數十里。

喀爾喀左翼部一旗：札薩克駐察罕和碩圖，在喜峰口東北八百四十里。西南距京師一千二百五十里。古鮮卑地。唐屬營州都督府。遼，上京道南境。金屬北京路。明為喀爾喀所據，後屬於西路札薩克圖汗。元太祖十六世孫格埒森札居杭愛山，始號喀爾喀，其孫巴延達喇為西路札薩克圖汗之祖，即今外蒙古四部之一。清初酋長古木布伊爾登與札薩克圖汗來降，後封貝勒，世襲，主左翼。牧地當養息牧河源。東界科爾沁，南界土默特左翼，西界奈曼，北界札魯特。廣一百二十五里，袤二百三十里。北極高四十三度四十二分。京師偏東五度二十七分。貢道由喜峰口。其山：東曰喀海拖羅海山。南，達祿拖羅海山、巴漢哈伯他海山。西南，五灰山蒙名烏尼蘇臺、大黑山蒙名巴顏喀喇、青山蒙名博羅惠博羅溫都爾，與奈曼東南接界。東南，他木虎岡。北：潢河，自翁牛特流入，又東流入科爾沁。西北：老河，蒙名老哈，自奈曼入，東北流，會潢河。東南：養息牧河，源出旗南，東北流，逕喀海拖羅海山，又東南，會庫昆河，逕養息牧牧廠，東流入彰武臺邊門，西至廣寧，又東南流入遼河。南：庫昆河，源出五灰山，東流入土默特。以上統盟於昭烏達。盟地在翁牛特左翼境內。

烏珠穆沁部二旗：在古北口東北。遼，上京道北境。金屬北京路。元屬上都路。明為蒙古所據，自號烏珠穆沁，察哈爾汗族也。林丹汗暴虐，貝勒多爾濟偕塞楞往依喀爾喀。天聰八年來歸，封多爾濟親王，主右翼，塞楞貝勒，主左翼，並世襲。其地東界索倫，西界浩齊特，南界巴林，北界瀚海。廣三百六十里，袤四百二十五里。貢道由獨石口。烏珠穆沁右翼札薩克駐巴克蘇爾哈臺山，在古北口東北九百二十三里。南距京師一千一百六十三里。牧地有音札哈河流入於沙，有胡蘆古爾河，瀦於阿達克諾爾。東界左翼，南界巴林，西界浩齊特左翼，北界車臣汗中右旗。廣三百六十里，袤二百一十里。北極高四十四度四十五分。京師偏東一度十分。其山：東曰瑞鹿山蒙名布虎圖。西，大小黃鷹山、黑山蒙名喀喇圖。西北，雙山蒙名賀嶽爾俄得、烏里雅臺山。東北，賽音恩都爾山。水則東南：賀爾洪河，源出噶木爾站，西流入蘆水。禿河一名葫蘆古爾，源出古什克騰東北，名阿爾達圖河，西北流入右翼，為葫蘆古爾河，又北流入阿達可池。烏珠穆沁左翼札薩克駐鄂爾虎河之側奎蘇陀羅海，在古北口東北一千一百六十里。南距京師一千四百里。牧地當索嶽爾濟山之西。有鄂爾虎河，繞其游牧，匯於和里圖諾爾。東界霍尼雅爾哈賴圖，南界庫冽圖，西界達賴蘇圖，北界額裡引什里。廣二百五十六里，袤二百一十五里。北極高四十六度二十分。京師偏東二度二十分。其山：東南曰哈爾站五藍峰。北，色爾蚌峰。水則東北：色野爾齊河，源出哈老圖泊，西南入蘆水。東南：音札哈河，自阿嚕科爾沁入，西北亦入蘆水。

阿巴哈納爾部二旗：在張家口東北。漢，上谷郡北境。晉屬元魏。隋、唐為突厥地。遼為上京道西境。金為北京路西北境。元屬上都路。明為蒙古所據，號所部曰阿巴哈納爾，本役屬於喀爾喀車臣汗。崇德間，臺吉塞冷、董夷思拉布來降，後封董夷思拉布貝子，主左翼，塞冷貝勒，主右翼，並襲封。所部東界浩齊特，西界阿巴噶右翼，南界正藍旗察哈爾，北界瀚海。廣百八十里，袤四百三十六里。貢道：右翼由張家口，左翼由獨石口。阿巴哈納爾右翼札薩克駐永安山，在張家口東北六百四十里。東南距京師一千五十里。牧地有達里岡愛諾爾。東界希爾當山，南界博羅溫都爾岡，西界哈喇堂，北界華陀羅海山。廣六十里，袤三百一十里。北極高四十三度三十分。京師偏東二十分。其山：南曰巴爾達木山。東，特爾墨山。北，哈納峰、僧機圖山。西，賀爾賀山。東南，大熊山蒙名巴賴都爾。東北，床山蒙名席勒。西北，雙山蒙名和嶽爾察罕陀羅海山。其水：南曰韭河，蒙名郭和蘇臺，自正藍旗察哈爾入，逕博羅岡，西北入阿巴噶。南，息雞澱，蒙名哈雅。東，葦澱，蒙名呼魯蘇臺布祿都。西南，褒勒泊。西北，袞布祿都泊。北，葛都爾庫泉、和幾葛爾泉。阿巴哈納爾左翼札薩克駐烏爾呼拖羅海山，在獨石口東北五百八十里。東南距京師一千一百里。牧地同上。東與北皆界浩齊特，南界阿巴噶，西界右翼旗。廣一百二十里，袤三百一十八里。北極高四十三度五十三分。京師偏東二十八分。其山：西曰色爾騰洪戈爾山，一名黃山。西北，布爾漢山、觸寶山、覆舟山蒙名呼里翁戈春。其水：北有黑勒泊。西北，達藍圖裏泉。

浩齊特部二旗：在獨石口東北。遼，上京道西境。金屬北京路。元屬上都路。明為蒙古所據。察哈爾汗族也。林丹汗暴虐，其貝勒博羅特、臺吉噶爾瑪色旺往依喀爾喀。天聰八年來降，以博羅特主左翼，噶爾瑪色旺主右翼，並郡王，襲封。所部東北界烏珠穆沁，南界克什克騰，西界阿巴噶。廣一百七十里，袤三百七十五里。貢道由獨石口。浩齊特右翼札薩克駐特古力克呼圖克湖欽，在獨石口東北六百九十里。東南距京師一千一百九十里。牧地當錫林河下游，北瀦為達母鄂謨。東界布爾勒吉山，南界札哈蘇臺池，西界布爾色克陀羅海，北界哈魯勒陀羅海。廣七十五里，袤三百七十五里。北極高四十四度。京師偏東三分。其山，右翼主山：東南，古爾板賀老圖山、古爾板俄得山。東，伊爾伯都山。南，布當圖山。北，胡呂山蒙名阿拉忒。西北，阿拍達蘭圖山。水則東：白濼蒙名柴達木。東南：大魚濼。南：松子泉蒙名和爾多。東北：察得爾泉。西北：昆都侖泉、布哈泉。浩齊特左翼札薩克駐烏默黑塞里，在獨石口東北六百八十五里。東南距京師一千一百八十五里。牧地濱大小吉里河。東界額爾起納克登，南界小吉里河源，北界奇塔特哈覃陀羅海，西界瑪齊布勒克烏蘭哈達。廣九十五里，袤三百一十里。北極高四十四度五分。京師偏東四分。其山：東南曰薩爾巴山。西北，野狐山蒙名烏納格忒。北，蘇門峰。西北，五藍峰。水則東南：天鵝濼、庫魯爾圖泉。北，沖戈爾泊。西南，阿祿布裏都泊。西北，賀老圖泉。

阿巴噶部二旗：在張家口東北。漢，上谷郡北境。晉為拓跋氏地。隋、唐為突厥地。遼，上京道西境。金屬北京路。元屬上都路。明為蒙古所據，號所部曰阿巴噶。本役屬於察哈爾。林丹汗暴虐，濟農都思噶爾、貝勒多爾濟往依喀爾喀。天聰九年來降，後以多爾濟主右翼，都思噶爾主左翼，並封郡王，世襲。所部東界阿巴哈納爾，西界蘇尼特，南界正藍旗察哈爾，北界瀚海。廣二百里，袤三百十里。右翼貢道由張家口。左翼貢道由獨石口。阿巴噶左翼札薩克駐巴顏額倫，在獨石口東北五百五十里。南距京師一千七十里。牧地環錫林河。東界巴爾啟臺之哈喇鄂博噶圖，南界烏蘇圖土魯格池，西界什爾登山，北界哈布塔噶陀羅海。廣一百二十里，袤一百八十里。北極高四十三度五十分。其山：東南曰哈爾塔爾山、喀喇得伯僧山、邵龍山。西南，武歷山蒙名哲爾吉倫、察里爾圖山。南，哈斯胡雅斯坡。其水：東南，陰涼河，蒙名魁屯，源出卓索圖站，流入旗界。東南，鶴壘斗勒泊。北，金河泊。西南，西喇布裏都泊。阿巴噶右翼札薩克駐科布爾泉，在張家口東北五百九十里。南距京師一千里。牧地有庫爾察罕諾爾，為固爾班烏斯克河所瀦。東界哈畢喇噶泉，南界伊柯什噶，西界庫庫勒，北界華陀博。廣八十里，袤三百一十里。北極高四十三度三十分。京師偏西二十分。其山：東南曰色幾庫山。南，硃爾哈臺拖羅海山。西北，馬尼圖拖羅海山、白石山蒙名插漢七老圖。北，阿拍濟哈山、霸特山蒙名克色克拖羅海、羖羊山蒙名特克拖羅海。其水：東南，韭河，蒙名郭和蘇臺，自阿巴哈納爾入，逕色幾庫山，西流入白海子。南，噶爾圖泊。東南，渾圖泊。西南，呼爾泊、鴛鴦濼蒙名昂吉爾圖。東，硃爾克額勒蘇圖泉。北，赤泉。東北，哈碧爾漢泉。

蘇尼特部二旗：在張家口北。漢，上谷、代二郡北境。後漢，烏桓、鮮卑地。隋、唐為突厥地。遼置撫州。金因之，屬西京路。元為興和路地。明為蘇尼特所據，察哈爾汗族也。天聰九年，其濟農叟塞、貝勒滕吉思來朝，後封叟塞郡王，主右翼，滕吉思弟滕吉泰郡王，主左翼，襲封。東界阿巴噶右翼，西界四子部落，南界察哈爾正藍旗牧廠，北界瀚海。廣四百六里，袤五百八十里。貢道由張家口。蘇尼特右翼札薩克駐薩敏錫勒山，在張家口北五百五十里。東南距京師九百六十里。牧地在瀚海北。東界額爾蘇霍吉爾，南界烏科爾齊老，西界特莫格圖，北界吉魯格。廣二百四十六里，袤二百八十里。北極高四十三度二分。京師偏西二度一分。其山：南曰布爾色克山、福山蒙名克什克、和爾和山。西南，烏克爾硃爾克山、俄爾綽克山。西，德林山。東北，巴輪明安拖羅海山、嵬名山蒙名札喇。東南，努倫坡。其水：西南曰長水，蒙名烏爾圖，源出和爾和山。東南，占木土鹽泊。南，西喇布祿泊、滾泊。電局在西蘇尼特王府東北七十里。蘇尼特左翼札薩克駐和林圖察伯臺岡，在張家口北五百七十里。東南距京師九百八十里。牧地當固爾班烏斯克河。東界庫庫勒山，南界察罕池，西界色柯爾山，北界阿爾噶里山。廣一百六十里，袤三百里。北極高四十三度三分。京師偏東一度二分。其山：東南曰巴顏特克山一名羖䍽山。西北，喀爾他和邵山。北，博錐拖羅海山、拜音拖羅海山一名祥古山。其水：東南曰努克黑忒水，一名兔園水，自察哈爾正藍旗入，逕福山北流入呼爾泊。西，古爾板馬潭泊。東南，呼爾泊。西南，黑山濼。以上統盟於錫林郭勒。盟地在阿巴噶左翼、阿巴哈納爾左翼兩旗界內。

四子部落一旗：札薩克駐烏蘭額爾濟坡，在張家口西北五百五十里。東南距京師九百六十里。漢，雁門、定襄二郡北境。晉為拓跋氏地。唐為振武軍地。遼為豐州地，屬西京道。金屬西京路。元屬大同路。明為阿祿喀爾喀所據，分與四子，號四子部。天聰八年，貝勒鄂木布來朝，後敘功封郡王，襲封。牧地有錫喇察漢諾爾，錫喇木倫河瀦之。東北界蘇尼特，西界歸化城土默特，南界鑲紅旗察哈爾。廣二百三十五里，袤二百四十里。北極高四十二度四十一分。京師偏西四度二十二分。貢道由張家口。其山：東曰博濟蘇克山。東南，陰山。南，白爾白狼山一名新婦山、爾多斯山。西南，納札海山、阿祿蘇門峰。西北，獨牛山蒙名烏克爾圖祿。東北：陽山蒙名北蘭。西，富峪蒙名巴顏鄂坡蘇。西北：黃水河，蒙名西喇木倫，自喀爾喀右翼入，東北流，出喀倫邊。西：希巴爾臺泉、雅孫哈柏濟爾泉。南：噶爾哈圖泉。西南：德本得泉、青堿泉蒙名博羅虎濟爾。西北：白石泉蒙名插漢齊老。

茂明安部一旗：札薩克駐徹特塞里，在張家口西北八百里。東南距京師二千二百四十里。漢，五原郡地。元魏，懷朔鎮地。唐，振武軍地。遼，東勝州地，屬西京道。金因之。元屬大同路。明初設衛戍守，蒙古據之，號曰茂明安。天聰八年，舉部來降。康熙三年，授僧格掌旗一等臺吉，襲封。牧地當愛布哈河源。東界喀爾喀，西界烏喇特，南界歸化城土默特，北界瀚海。廣百里，袤一百九十里。北極高四十一度十五分。京師偏西六度九分。貢道由張家口。其山：東曰伊克哈達圖山。東南，和嶽爾白爾克山、插漢峨博山。西南，哈拉海圖山、官山。西，羖羊山蒙名喀喇特克。西北，齊齊爾哈插漢七老山。東北，古爾板喀喇山、郭岳惠插漢七老山。南：昆都倫河，源出和嶽爾白爾克山，西流，逕官山，入烏喇特。東北：布祿爾托海河，源出伊克哈達圖山，北流，會愛畢哈河。愛畢哈河源出刻勒峰，東流，逕古爾板喀喇山，入喀爾喀。南：拜星圖泉，源出哈拉海圖山，西南流，會昆都倫河。

烏喇特部三旗：三札薩克同駐哈達瑪爾，在歸化城西三百六十里。東南距京師一千五百二十里。漢，五原郡。元魏，懷朔鎮。唐，中西受降城地。遼置雲內州，屬西京道。金因之。元為大同路。明為瓦喇所據。天聰七年，瓦喇臺吉鄂板達爾漢來朝，率圖巴額爾赫及塞泠伊爾登二旗歸附。順治五年，敘從征功，以圖巴掌中旗，鄂木布子鄂班掌前旗，色棱子巴克巴海掌後旗，同封鎮國公，授札薩克，世襲。前、中、後三旗同牧地，當河套北岸噶札爾山南。東界茂明安，南界鄂爾多斯左翼前旗，西界鄂爾多斯右翼後旗，北界喀爾喀右翼。廣二百一十五里，袤三百里。北極高四十度五十二分。京師偏西六度三十分。貢道由殺虎口。其山：東曰昆都倫山一名居延山、狼山蒙名綽農拖羅海山。西，木納山。北，河套山、雪山蒙名叉蘇臺。東北，敖西喜山、白石山蒙名插漢七老圖。西北，大青山蒙名漠喀喇、烏蘭拜星山一名赤城山。西南，席勒山一名床山。東南，漠惠圖坡。南：黃河，自鄂爾多斯西北境入，東流逕旗南，又東折南入歸化城土默特。西北：柳河，蒙名布爾哈圖，源出陽山東平地，西南流，會敖泉入黃河。哈柳圖河，源出席勒山北，南流會席勒河，逕馬神山，又西南折入黃河。北：東哈柳圖河，源出麥垛山，西南逕東西德爾山南、拜星圖北，為席漢河，又西南入黃河。烏爾圖河，源出雪山，西南流入黃河。帷山河，源出帷山，西南會黑河。黑河，蒙名喀喇木倫，自茂明安所屬地流入，西南流，逕帷山入黃河。齊齊爾哈納河，自茂明安入，西南流，逕白石山，亦會黑河。蘇爾哲河，源出雪山，西流會舍忒河。舍忒河源出敖西喜山，西流逕大青山入黃河。東：昆都倫河，東南五達河從之。

喀爾喀右翼部一旗：札薩克駐塔爾渾河，在張家口西北七百十里。東南距京師一千一百三十里。漢，定襄、雲中二郡北境。唐，振武軍地。遼，豐州地，屬西京道。金因之。元屬大同路。明為喀爾喀所據，臺吉本塔爾，喀爾喀土謝圖汗親屬，世為臺吉。順治中，與土謝圖汗有隙，來歸，封親王，主右翼。牧地在愛布哈、塔爾渾河合流處。東界四子部落，西界茂明安，南界歸化城，北界瀚海。廣百二十里，袤一百三十里。北極高四十一度四十四分。京師偏西五度五十五分。貢道由張家口。其山：東曰拜音拖羅海山、西神山。西南，哈達圖山、罽嶺蒙名毛德爾。北，白雲山蒙名插漢和邵。東北，插漢峨博山、摩禮圖峨博岡。東南，烏蘭峨博山、翁公峨博岡。西，西巴爾圖峨博岡。東南：黃水河，自歸化城土默特入境，逕翁公峨博岡，東北流，入四子部落。西北：愛畢哈河，自茂明安逕白雲山、喀喇峨博岡間，東流，出喀倫邊。以上統盟於烏蘭察布。盟地在四子部落境內，歸化城南百二十里。有五藍叉拍山，即此。

鄂爾多斯舊六旗，又增設一旗，共七旗：在綏遠西二百八十五里河套內。東南距京師一千一百里。秦，新秦中。漢，朔方郡地。晉，前後趙、前後秦、赫連夏地。元魏為夏州北境。隋於其地東置勝州、西置豐州，後改榆林、五原二郡。唐置州，復改郡。五代、宋、金屬西夏。元立西夏、中興等路。後廢，其地東屬東勝、雲內二州，延安、寧夏等路。明初置東勝等州，立屯戍，耕牧其中。嘉靖中，套西吉納部落擊破和實居此，是為鄂爾多斯。天聰九年，額林臣來歸，賜濟農之號。順治六年，封郡王等爵有差，七旗皆授札薩克，自為一盟於伊克昭。東界歸化城土默特，西界喀爾喀，南界陜西長城，北界烏喇特。東、西、北三面距河，自山西偏頭關至陜西寧夏街，延長二千餘里。貢道由殺虎口。乾隆元年裁。鄂爾多斯左翼中旗正中近東。札薩克駐敖西喜峰，在札拉谷西一百六十里，本隋、唐勝州地。牧地有納瑪帶泊，喀錫拉河出旗界東北流瀦焉。東至袞額爾吉廟，接左翼前旗，南至神木縣邊城，西至察罕額爾吉，接右翼前旗，北至喀賴泉，接右翼後旗。廣一百一十五里，袤三百二十里。北極高三十九度三十分。京師偏西七度。其水：東曰紫河，蒙名五藍木倫，源出臺石坡西平地，西南流入陜西邊境。東，袞額爾吉河，源出袞額爾吉坡南平地，西南流，會哈楚爾河。哈楚爾河源出喀楚爾坡西平地，西南流，會紫河，入神木，為屈野河。鄂爾多斯左翼前旗套內東南。古榆林塞。札薩克駐札拉谷，在湖灘河朔西百四十五里。明，榆林左衛地。牧地當偏關西。左倚黃河，東界湖灘河朔，南界清水河，西界左翼中旗，北界左翼後旗。廣二百四十五里，袤二百一十里。北極高三十九度四十分。京師偏西五度四十分。東南：和嶽爾喀喇拖羅海山一名夾山、黑山蒙名喀喇和邵。北：巴漢得石峰。西北：得石峰。東北：昆兌河，源出平地，東南流入黃河。東南：小昆兌河，亦東南流入黃河。東：布林河，源出查木，塔爾奇爾河，源出噶克插冒頓；哈岱河，源出賀爾博金坡南平地，均東南流入黃河。芹河，蒙名伊克西喇爾幾臺，源出杜爾伯特拜坡東平地，南流入邊城，為陜西府谷縣清水川。小芹河，源出得勒蘇臺坡南平地，克丑河，源出噶克插冒頓東平地，南西河，源出科爾口，俱東入芹河。西南：麞河，蒙名西爾哈，源出常樂堡，合葫盧海南流入紅石峽。鄂爾多斯左翼後旗套內東北。札薩克駐巴爾哈遜湖，在黃河帽帶津西百四十里。隋、唐，勝州、榆林郡治。牧地當山西五原南、薩拉齊西。東界薩拉齊，南界左翼前旗，西界左翼中旗，北界烏喇特。廣二百八十里，袤一百五十里。北極高四十度四十分。京師偏西八度。東南：退諾克拖羅海山，山西為拜圖拖羅海山。南：伊克翁公岡、巴漢翁公岡。東南：插漢拖羅海岡。西北：車根木倫河，源出撒爾奇喇地，東流入黃河。烏爾巴齊河，源出平地，黑河蒙名伊克土爾根，源出虎虎冒頓地；西：兔毛河，蒙名陶賴昆兌，源出敖柴達木，柳河，蒙名布爾哈蘇臺，源出插漢拖羅海岡，喀賴河，源出硃爾漢虎都克，西都喇虎河，源出吳烈泉，東坎臺河，源出布木巴泉，均北流入黃河。鄂爾多斯右翼中旗正西近南。札薩克駐錫拉布裏多諾爾，在鄂爾吉虎泊西南二百六十里。漢朔方郡南境。牧地當寧夏東北騰格里泊。東北皆界右翼後旗，南界右翼前旗，西界賽音諾顏左翼後旗。廣三百二十里，袤四百八十里。北極高三十九度四十分。京師偏西九度。南：蘇海阿祿山、賀佟圖山。西：色爾騰山。西北：黃草山蒙名庫勒爾齊、鄂藍喀喇陀羅海山、色爾蚌喀喇山。西南：庫葛爾黑河，源出庫葛爾黑泉，南流入邊，又西折出邊，入黃河。西北：伊克托蘇圖河，源出布海札剌克地，西流會黃河。西：巴漢托蘇圖河，源出巴惠泉，西北流，會依克托蘇圖河，入黃河。鄂爾多斯右翼前旗套內西南。札薩克駐巴哈諾爾，在敖西喜★西九十里。隋、唐，夏、勝二州地。牧地當陜西懷遠西北大鹽濼。東界左翼中旗，南界懷遠，西界右翼中旗，北界右翼後旗。廣一百八十里，袤二百七十里。北極高三十八度二十分。京師偏西九度。其山：南曰恩多爾拜山、巖靈山一名錦屏山。東南，總材山蒙名磨多圖。西南，巴音山。東南：上稍兒河，源出鯀布裏都，南流入邊城。南：席伯爾河，源出蟒喀圖虎爾虎地，南流會西克丑河入邊城，為榆林之榆溪。阿爾塞河，源出恩多爾拜山南平地，西南流，會席伯爾河。西南：金河蒙名西喇烏素，源出磨虎喇虎地，南流會哈柳圖河，東南流，合細河、金河二水，入榆林邊，至波羅營，會西來之額圖渾，為無定河。細河，蒙名納林河，源出托裏泉，南流亦會哈柳圖河。石窯川河，蒙名額圖渾，源出賀佟圖山北平地，東南流，合數小水，入懷遠邊，為恍忽都河，又折而東北，至波羅營，會海克圖河，為無定河。東：忒默圖插漢池，一名大鹽濼。西南：烏楞池，一名紅鹽池。南：長鹽池，蒙名達布蘇圖。鄂爾多斯右翼後旗套內西北。札薩克駐鄂爾吉虎諾爾河，在巴爾哈孫泊西一百七十里。隋、唐，豐州、九原郡治地。牧地當山西五原西、甘肅寧夏東北。右倚黃河，東界左翼後旗，南界左翼中旗，西界右翼中旗。北界烏喇特。廣一百八十里，袤一百六十里。北極高四十度四十分。京師偏西八度。西：馬陰山蒙名阿克塔賀邵。東南：吳烈鄂博拖羅海岡。西南：達爾巴漢岡。西：赤沙河，蒙名烏藍，源出赤沙泉，東北流，入鍋底池。西南：黃水河，蒙名西喇木倫，源出馬陰山北平地，東北流，入古爾板泊。鍋底池，周二十餘里，產鹽。兔河、赤沙河二水注其中，土名喀喇莽奈。鄂爾多斯右翼前末旗順治六年授二等臺吉。康熙十四年晉一等。乾隆元年，以族繁增旗一，授札薩克，世襲，掌右翼前末旗，附右翼前旗游牧。札薩克駐所，距綏遠城七百二十里。內蒙古驛凡五道：曰喜峰口，古北口，獨石口，張家口，殺虎口。自喜峰口至札賚特為一路，計千六百餘里，設十六驛。自古北口至烏珠穆沁為一路，計九百餘里，設九驛。自獨石口至浩齊特為一路，計六百餘里，設六驛。自張家口至四子部落為一路，計五百餘里，設五驛。自殺虎口至烏喇特為一路，計九百餘里，設九驛。自歸化城至鄂爾多斯計八百餘里，設八驛，仍為殺虎口一路。各驛站均設水泉佳勝處。以上自為一盟於伊克昭，與上五盟同列內札薩克。


\end{pinyinscope}