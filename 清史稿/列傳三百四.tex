\article{列傳三百四}

\begin{pinyinscope}
土司六

○甘肅

甘肅，明時屬於陜西。西番諸衛、河州、洮州、岷州、番族土官，明史歸西域傳，不入土司傳。實則指揮同知、宣慰司、土千戶、土百戶，皆予世襲，均土司也。清改甘肅為省，各土司仍其舊，有捍衛之勞，無悖叛之事。楊應琚曰：「按西寧土司計十六家，皆自明洪武時授以世職，安置於西、碾二屬。是時地廣人稀，城池左近水地，給民樹藝，邊遠旱地，賜各土司，各領所部耕牧。內惟土司陳子明系南人，元淮南右丞歸附，餘俱系蒙古及西域纏頭，或以元時舊職投誠，或率領所部歸命。李氏、祁氏、冶氏皆膺顯爵而建忠勛。迨至我朝，俱就招撫。孟總督喬芳請仍錫以原職世襲。今已百年，輸糧供役，與民無異。惟是生息蕃庶，所分田土多鬻民間，與民錯雜而居，聯姻而社，並有不習土語者。故土官易制，絕不類蜀、黔諸土司桀驁難馴也。」今寧郡外亦有土弁，合紀其始末為一卷。

狄道州：

脫鐵木兒，蒙古人。明初，授陜西平章宣慰使司都元帥，隨大將軍徐達招撫十八族鐵城、岷山等處，賜姓趙，更名安，授臨洮衛土官指揮同知。正統十年，卒，子英襲。傳至趙師範，清順治二年，底定隴右，師範率子樞勷歸附，仍令管理臨洮衛指揮使土司事務。同治元年，河回倡亂，趙壇領土兵防守州城。二年，壇赴洮州卓泥調撥鐵布番兵。適州城失守，敕書號紙均毀。四年，回匪圍鞏昌，壇赴陜甘大營請援，行至董家堡遇害。以兄子元銘為繼。光緒二十年，襲職，領兵部號紙。二十一年，河回復叛，渡河攻城，元銘率土兵五百由抹邦河進剿。至城南川，適統領威定軍何建威拔狄道，亦至，遂會軍抵河州。何以元銘勇，委帶威定前營，駐城南黃家灘。於邊家灣、三家集、羅神廟等處屢捷，解河州圍，加二品銜勇號。趙氏世居檜柏莊。

河州：

何貞南，河州人。元授陜西平章宣慰使司都元帥。明初，投誠，賜姓何，授河州衛土官指揮。傳至何永吉，清順治二年，歸附。五年，回變，其子揚威帶兵有功，請給號紙世襲。至乾隆年，趙武襲。撒回叛亂，武同子大臣在老鴉、南岔等關防禦。四十九年，石峰堡之變，父子防禦盡職。嘉慶四年，教匪由川入甘，時武患病，委子大臣在南界景古城瞎歌灘防堵。同治二年，武玄孫何柄繼。兵火倏起，守城有勞，復獲渠魁李法正，賞戴花翎。光緒四年，襲職。

韓哈麻，元、明時，授河州衛土司。清初，歸附。乾隆十四年，河州發給土千戶委牌，子霆襲。四十六年，撒回猖獗，統兵固守。旋因修蓋佛寺，違禁斥革。繼鹽茶回變，防禦有功，總督福康安給土司外委劄付。霆曾孫鈞，同治初，與賊接仗陣亡。子廷俊。同治十年，禦賊八峴山口，身先士卒，刀石弗避，左宗棠賞給養傷銀兩。又有韓完卜者，世襲指揮使。清初，歸附。其後韓千貫以劄印遺失，授為外委土司。雍正間，韓世公因逆夷跳梁，把隘無失，仍授指揮使。雯卒，子成璘襲。乾隆四十六年，陣亡。咸豐十一年，韓廷佐襲。韓氏世居韓家集。

岷州：

馬紀，自云伏波將軍後裔。元至正間，因防守哈達川九族，授指揮使職，家岷州衛。子珍，明洪武間，以功授世襲土官百戶。清順治二年，馬國棟歸附，授原職。馬氏世居宕昌城。

後成，明鎮守指揮能之季子，景泰間，守禦洮州；成子璋，成化間，征烏斯藏有功，授世襲土官百戶。清初，後承慶內附，為外委百戶。康熙三十年，劄委任事。乾隆九年，永慶孫發葵始實授土百戶。後氏世居攢都溝。

趙黨只管卜，岷州衛人。明洪武間，授世襲土官百戶。清初，趙應臣內附，為外委土官。康熙二十一年，授其子之鼎原職。趙氏世居麻霙里。

以上三土司，所轄雖號土民，與漢民無殊，錢糧命盜重案，俱歸州治，土司不過理尋常詞訟而已。

後祥古子，岷州衛人。明洪武二十八年，以功授世襲土官百戶。清順治間，後希魁歸附，授外委百戶。希魁曾孫榮昌，實授土百戶。光緒初，後振興改襲土把總。後氏世居閭井東。

綽思覺，革那族生番也。明宣德間，授土官副千戶。傳至宏基，順治十六年，歸附，因事革配。康熙十四年，其堂弟宏元於吳逆之變，恢復洮、岷有功，靖逆侯張勇題敘，仍授世襲副千戶。二十九年，宏元子廷賢，雍正初，與黃番煽亂，改土歸流。

洮州：

此夕的，洮州衛卓泥族番人。明永樂二年，率疊番、達拉等族投誠。十六年，授土官指揮僉事。正德間，玄孫旺秀調京引見，賜姓名楊洪。傳至楊朝樑，於順治十八年歸附，仍給劄管理土務，為外委土司。康熙十四年，吳三桂亂，助餉，授拜他喇布勒哈番，準襲二次。二十年，朝樑子威襲。四十五年，威子汝松襲。汝松子沖霄，仍襲指揮僉事。五十一年，黑番為亂，助剿有功。前山十八族、後山十九族黑番，俱給令管轄。曾孫宗業襲職。撒拉回變，以功賞三品頂戴花翎。四十九年，鹽茶回變，兩剿石峰堡，賞大緞二疋。嘉慶十九年，宗業弟宗基襲，兼攝禪定寺僧綱。宗基子元，道光二十四年襲。同治中，奉總督左宗棠檄，剿循屬撒匪，收復洮州新舊二城，歷獎至頭品頂戴、志勇巴圖魯。光緒六年，子作霖襲職，亦以軍功得頭品頂戴，領兵部號紙，兼攝護國禪師。日益言誇大，小弱者割地以鬻，遂並有眾土司地。作霖曾孫積慶，光緒二十八年襲。楊氏世居卓泥堡，地最大，南至階文，西至四川松潘界，土司中最強者，自以為楊業之裔。明正德賜姓之事，則已茫如矣。

昝南秀節，洮州衛底古族西番頭目。明洪武十一年，率部落投誠。十二年，督修洮州邊壕城池。十九年，隨指揮馬煜征疊州，以功授本衛世襲中千戶所百戶。子卜爾結，於洪武二十年襲。二十五年，同指揮李凱等招撫番、夷等，認納茶馬。永樂三年，賜姓昝。宣德五年，以護送侯顯功，升本衛實授百戶。傳至昝承福，清順治十年，歸附。奉洮州衛軍民指揮使司劄付，昝天錫於光緒二十年承襲。昝氏居資卜族。

永魯劄剌肖，洮州衛著遜族番人，明永樂間，以功授土官百戶。傳至永子新，清順治間，歸附，襲職。永隆於光緒二十五年承襲。永氏居著遜隘口。

西寧縣：

祁貢哥星吉，元裔。初封金紫萬戶侯，世守西土。洪武元年，歸附。五年，招撫西番，授副千戶。以追剿西番亦林真卉陣亡，子鎖南襲。永樂十年，從西寧侯宋琥追捕番酋老的罕等於討來川，予正千戶。傳至祁廷諫，襲職。崇禎十六年，闖寇賀錦擾西寧，廷諫率子興周與戰，斬錦。已而賊黨愈熾，並被俘送西安。清順治二年，英親王阿濟格至西安，破走逆闖，得廷諫，賞衣帽、鞍馬、採緞、銀兩，令回西寧安撫番族，仍授本衛指揮使，世襲。十年，病休。興周先以戰功授大靖營參將，至是襲職。會吳逆叛，興周子荊璞隨總兵王進寶克復蘭州、臨鞏諸城。同治元年，撒回復亂，祁敘古防堵有功。十一年，為土番拉莫丹所控，革職。

母李氏代理指揮使印。光緒十五年，以巡防功復職。祁氏世居寄彥才溝。

陳義，江蘇山陽人。父子明，元淮安右丞。至正二十三年，明常遇春兵至淮南，率眾投誠。洪武七年，隨李文忠北伐有功，授隨征指揮僉事。十六年，從征陣亡。義襲父職，調任燕山右護衛。靖難兵起，從燕王轉戰，升山西潞州衛指揮同知。永樂元年，隨新城侯張輔征甘、涼。旋扈成祖征木雅失里，逐北至紅山口，遷指揮使。又從耿炳文駐防甘肅，授西寧衛世襲指揮使。崇禎初，陳師堯隨洪承疇守松山，陣亡。清順治二年，陜西總督孟喬芳收甘肅，師堯弟師文歸附。五年，甘州回米喇印、丁國棟反，隨鎮羌參將魯典戰賊烏稍嶺，仍襲西寧衛指揮使。同治元年，撒回作亂，總督沈兆霖率師進剿，檄陳興恩守思觀。光緒四年，子迎春襲。陳氏世居陳家臺。

李文，西番人。父賞哥，元都督指揮同知。明洪武初，投誠。傳至李洪遠，襲指揮同知職。崇禎十六年，李自成黨陷甘州，獨西寧不下。賊將辛恩貴攻破之，洪遠與其妻祁氏暨家丁一百二十人死於難。清順治七年，洪遠子珍品歸附，仍與原官。咸豐八年，李爾昌襲。同治元年，撒拉回作亂，隨大軍進剿，賞藍翎。李氏世居乞塔城。

納沙密，西番人。明洪武四年，投誠，授總旗。清順治二年，納元標歸附，仍襲指揮僉事。同治元年，總督沈兆霖督軍進討撒回，納朝珍奉檄守南川什張加。光緒四年，朝珍子延年襲。納氏世居納家莊。

南木哥，姓汪氏，西寧州土人。明洪武四年，投誠。累除金吾左衛中衛所副千戶，加指揮僉事。傳至汪升龍，清順治二年，歸附，仍襲指揮僉事。同治元年，撒回反，南進善隨大軍前赴巴燕戎格所屬曲林莊防剿。二年，西寧逆回悉叛，奉檄守府城。十一年，回亂平，招集流亡土民復業。光緒十九年，子祖述襲。汪氏世居海子溝。

吉保，西番人。洪武四年，投誠，授百戶。二十三年，調錦衣衛前所鎮撫。子朵爾只襲。清順治二年，吉天錫歸附。十二年，仍襲指揮僉事。吉氏世居迭溝。

循化：

韓寶元，撒拉爾回人。明洪武三年，投誠，授世襲昭信校尉管軍百戶職銜。傳至韓愈昌，清康熙間，歸附，蒙靖寧將軍張劄委都司職銜。子炳，撫番有功，於雍正間奉兵部號紙，襲土千戶，管西鄉上四工韓姓撒拉。

韓沙班，明時，撫番有功，授世襲撒拉族土百戶。清順治間，歸附，管東鄉下四工馬姓撒拉。藏土百戶王國柱，清順治二年，歸附，授原職，管番民。明時防戍小土司也。

大通縣：

曹通溫布，大通川人。乾隆元年，以功補大通川土千戶，世襲。每年應納貢馬二十四匹，共折銀一百七十三兩。後因回亂，番民逃亡，總督左宗棠咨部，暫以半價交納。由大通縣管理。

碾伯縣：

朵爾只失結，蒙古人。元甘肅行省右丞。明洪武四年，投誠。六年，授西寧衛指揮僉事。子端竹襲。旋調守西寧衛。建文元年，從南軍征北平，陣亡。子祁震襲，始以祁為氏。祁秉忠，明史有傳。秉忠侄國屏，襲都指揮同知。崇禎十六年，流寇蹂西寧，力抗之。清順治二年，歸附。五年，甘州回陷甘、涼、肅諸州，國屏隨總督孟喬芳進剿，復甘州。九年，授西寧衛世襲指揮同知。子伯豸襲。吳三桂反，平涼提督王輔臣叛應之。逆黨陷鞏昌、臨洮、蘭州，伯豸統各土司隨西寧鎮總兵王進寶東征，平蘭州，累官至鑾輿使。聖祖親征噶爾丹、仲豸扈從，擢署溫州鎮總兵，回籍以原官署理指揮同知印務。雍正元年，青海酋羅卜藏丹津叛，大將軍年羹堯檄祁在璿守大峽口。撒拉陷河州，璿侄調元率土兵守碾伯城。鹽茶回田五作亂，調元守魯班峽。同治元年，撒回作亂，調元曾孫承誥協同防禦。以勞疾卒，承誥妻劉氏護理印務。光緒十一年，子貴玉襲。祁氏世居勝番溝。

李南哥，西番人。自云李克用裔。元西寧州同知。明洪武初，投誠，授指揮僉事世襲。招撫流散，收捕黑章砸等處番賊。永樂五年，卒，子英襲。獲番酋老的罕，進都指揮僉事。二十二年，中官鄧成等使西域，道安定、曲先，遇賊見殺，掠所齎金幣。仁宗初立，諭赤斤、罕東及安定、曲先詰賊主名，而敕英與指揮康壽等進討。英言知安定指揮哈三孫散哥、曲先指揮散即思實殺使者，遂率兵西入。賊驚走，追擊，逾昆侖山，深入數百里。至雅令闊，與安定賊遇，大敗之，俘斬千一百餘人，獲馬牛雜畜十四萬。曲先賊聞風遠遁，安定王桑爾加失夾等懼，詣闕謝罪。宣宗嘉英功，遣使褒諭宴勞之，令馳驛入朝。既至，擢右府左都督。宣德二年，封會寧伯，祿千一百石，並贈南哥子爵。英恃功驕，所為多不法。寧夏總兵史昭奏英有異志，英上章辯，賜敕慰諭之。英家西寧，招逋逃七百餘戶，置莊墾田，豪奪人產，復為兵部及言官所劾，追逃者入官。傳至李天俞，闖寇餘黨蹂湟中，天俞被執送西安，其家殉難者三百餘人。清順治二年，英親王阿濟格至關中，流寇潰散，天俞謁王，王賜衣冠、鞍馬、銀兩、彩緞，令回西寧招撫番族。五年，甘州回米喇印反。十年，授西寧衛指揮同知，世襲。吳三桂黨陷蘭州，總兵王進寶檄其子澍從征。澍與弟洽預調水夫五百餘名，各造木筏五十餘隻，由新城河口宵濟官軍，並率土兵千餘騎繼進，遂復蘭州、臨鞏諸城，擢游擊。傳至李長年，光緒四年，襲職。李氏世居上川口。

趙朵爾，岷州人。元招藏萬戶。明洪武三年，投誠。傳至趙瑜，清順治二年，歸附。十八年，仍襲指揮同知。同治初，撒回不靖，總督沈兆霖進剿，檄趙永齡率土兵隨官軍搜剿山後巴燕戎格等處逆黨。光緒七年，永齡襲職。趙氏世居趙家灣。

失剌，蒙古人。元甘肅省郎中。明洪武初，投誠，選充小旗。子阿吉襲小旗，始以阿為氏。扈成祖北征阿魯臺，戰魁列兒河有功，遷總旗。傳至阿鎮，清順治二年，歸附，依舊世襲。同治四年，逆回陷老鴉堡，阿文選率土兵禦賊於隘，眾寡不敵，死之，部下熸焉。光緒九年，文選子保衡襲。二十年，保衡子成棟襲。阿氏世居老鴉白崖子。

帖木錄，西寧衛土人。元，百戶。洪武四年，投誠，授原職。子大都，從都督宋晟討西番叛賊，獲捷遷千戶。永樂七年，卒，子甘肅襲職，始以甘為氏。崇禎十六年，流寇擾西寧，甘繼祖家被掠，失承襲號紙。清順治二年，歸附。吳三桂逆黨延及隴右，繼祖子廷建率土兵三百守黃河渡口，復隨王進寶征討，隴右以安。敘功，襲指揮僉事原職。甘鍾英，光緒四年襲。甘氏世居美都川。

鐵木，西寧州土人。明洪武四年，投誠，充小旗。子金剛保，從成祖北征，追木雅失里不及，移征阿魯臺，連戰於玄冥河、於靜慮鎮、於廣漢戎，皆有功。復從指揮李英討番酋老的罕於沙金城，大破之。二十年，再扈成祖北征，敗賊於魁列兒河，擢千戶。子硃榮襲職，始以硃為氏。從都指揮李英追安定賊，與戰，深入，歿於陣。數傳至硃秉權，值明末流寇賀錦之亂，失官誥號紙。清順治二年，秉權偕子廷璋歸附。康熙四十年，仍授指揮僉事，世襲。數傳至硃協，同治四年，湟中群回肆逆，協殉難。光緒十一年，協子廷佐襲。硃氏世居硃家堡。

薛都爾丁，西域纏頭回人。元，甘肅省僉事。明洪武四年，投誠，授小旗。子也裏只補役，洪熙元年，從征安定賊有功，擢所鎮撫。子也陜舍襲。陜舍孫祥，更姓冶氏。順治二年，冶鼎歸附，仍予世襲。冶氏世居米拉溝。

李化鰲，明世襲西寧衛指揮同知化龍之弟，錦衣衛指揮使光先之次子。清順治二年，歸附，授職百戶。光緒十五年，李長庚襲。李氏世居九家巷。

朵力，西寧州土人。明洪武四年，投充小旗。子七十狗補役。孫辛莊奴，始以辛為氏。清順治二年，辛偉鼎歸附，仍授試百戶職。同治四年，回亂湟中，堡塞俱毀，辛德成挈其子裕後避賊居藏地。光緒十二年，歸里。裕後襲。辛氏世居王家堡。

哈喇反，西寧州土人。明洪武四年，投充小旗。子薛帖裏加替役，以功授百戶。子喇苦襲，以功升副千戶，遂以喇為氏。清順治二年，喇光耀歸附，給與指揮僉事劄付。喇氏世居喇家莊。

平番縣：

鞏卜失加，元裔。父脫歡，封武定王，兼平章政事。明洪武四年，率諸子部落投誠，太祖授鞏卜失加為百夫長，俾統所部居莊浪，以功升百戶。永樂初，殉阿魯臺之難，傳子失加，累署莊浪衛指揮同知，賜姓魯氏。子鑒，鑒子麟，麟子經，三世名將，明史有傳。崇禎十年，以經曾孫印昌任西寧副總兵。及闖寇犯河西，印昌散家財享士卒，提兵至西大通，遇賊黨賀錦，揮兵奮戰，部卒殆盡，遂歿於陣。清順治十六年，印昌子宏歸附，襲指揮使，錫之敕印。宏卒，嫡子帝臣幼，以族人魯大誥代理土務。會吳逆叛，宏妻汪氏捐軍糧四百石。宏曾孫璠，乾隆四十六年，撒拉回攻圍蘭州，率土番兵三百人赴援，戰於亂古堆坪。賊悍甚，兵無後繼，璠負重傷，裹創力戰，竟突圍歸營。事聞，加一等職銜、花翎。鹽茶回復反，璠領土番兵防守蘭州城。道光六年，逆回張格爾犯邊，揚威將軍長齡進討，璠子紀勛奉檄購辦駝只、運軍糧。九年，官兵進剿安集延，仍承辦駝只。紀勛娶額駙阿拉善親王女，緣此習尚奢豪，盛極而衰。嫡孫如皋襲。咸豐初，如皋助軍餉。七年，省城修建錢局，捐本管山場木植數萬株，加二品頂戴、花翎。同治初，回亂，以功加副將銜。十三年，西寧肅清，加提督銜、譽勇巴圖魯。光緒十九年，如皋卒，子燾幼，母和碩特氏護土務。二十一年四月，燾嗣職。魯氏自燾以上，世襲掌印土司指揮使，駐扎莊浪，分守連城。

把只罕，元武定王平章政事長男。明洪武四年，隨父來降，授指揮僉事，後賜姓魯氏。數傳至魯典，清順治二年，歸附。陜西總督孟喬芳嘉其功，委署鎮海營參將，隨大軍征剿。數傳至魯緒周。同治三年，回變，緒周率所部御賊，陣亡，子熹襲職。光緒十一年，子服西襲職。自服西以上，世襲掌印土司指揮僉事。

魯鏞，元裔，與魯鑒同族。明時，以官舍隨征，授總旗。清順治二年，魯大誥隨魯希聖等歸附，仍授前職。光緒十九年，魯瞻泰襲。自泰以上，世居古城，襲土指揮使。

魯之鼎，與魯典同族。明時，世襲土指揮副使。清順治二年，隨典歸附。光緒十八年，魯維禮襲職。自維禮以上，世居大營灣，襲土指揮副使。

魯福，魯鑒次子。從鑒征討，屢立戰功。清順治二年，魯培祚隨魯典歸附。光緒十七年，魯應選襲職。世居西大通峽口，襲土指揮同知。

魯國英，元裔。明正千戶。清順治二年，魯大誠投誠，隨魯典剿甘、涼回逆，力戰陣亡。子景成，仍襲正千戶世職。光緒五年，魯福山襲。世居古城。

魯三奇，元裔。明世襲副千戶。清順治二年，三奇隨同族魯典歸附。光緒十六年。魯政襲職。世居馬軍堡。

西坪土官楊茂才，明正百戶。清順治二年，隨魯典投誠。數傳至楊得榮。同治中，逆回叛，得榮避難，不知所終。

西六渠土官何倫，明時，充小旗。清順治二年，何進功隨魯典歸附。數傳至何萬全。同治四年，捍禦逆回，創重而卒。子臣福襲。

楊國棟，明指揮同知。清順治二年，歸附。九年，復襲指揮同知。後無考。

魯察伯，明實授百戶。清初，歸附。康熙十六年，子魯襄，仍襲實授百戶。後無考。

海世臣，明指揮僉事。世臣子龍襲前職。清順治二年，海洪舟歸附。九年，仍襲指揮僉事。後無考。


\end{pinyinscope}