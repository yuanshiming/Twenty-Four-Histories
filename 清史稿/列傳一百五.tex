\article{列傳一百五}

\begin{pinyinscope}
阿桂子阿迪斯阿必達

阿桂，字廣庭，章佳氏。初為滿洲正藍旗人，以阿桂平回部駐伊犁治事有勞，改隸正白旗。父大學士阿克敦，自有傳。

阿桂，乾隆三年舉人。初以父廕授大理寺丞，累遷吏部員外郎，充軍機處章京。十三年，從兵部尚書班第參金川軍事。訥親、張廣泗以無功被罪，岳鍾琪劾阿桂結張廣泗蔽訥親，逮問。十四年，上以阿克敦年老，無次子，治事勤勉；阿桂罪與貽誤軍事不同，特旨宥之。尋復官，擢江西按察使，召補內閣侍讀學士。二十年，擢內閣學士。時方征準噶爾，命阿桂赴烏里雅蘇臺督臺站。逾年，父喪還京。旋復遣赴軍，授參贊大臣，命駐科布多，授鑲紅旗蒙古副都統。二十二年秋，授工部侍郎。輝特頭人舍楞約降，唐喀祿以兵往會，為所襲，阿桂率兵策應，上嘉之，賜花翎。上命阿桂與策布登扎布合軍擊舍楞，毋使逃入俄羅斯。阿桂言：「得降賊，謂舍楞將逃土爾扈特；或不達，且復回準噶爾。邀之中路，可擒獻。」上責其觀望，召還京。是年準部平，復命赴西路，與副將軍富德追捕餘賊。

霍集占叛，二十四年，命赴霍斯庫魯克從富德進討。八月，逐賊至阿勒楚爾，又至伊西洱庫爾淖爾，回眾降。霍集占走拔達克山。是年回部平。上以阿克蘇新附，為回部要地，命阿桂駐軍綏撫。二十五年，移駐伊犁。阿桂上言伊犁屯田、阿克蘇調兵諸事。上嘉其勇往，命專司耕作營造，務使軍士、回民皆樂於從事。時西域初定，地方萬餘里，伏莽尚眾，與俄羅斯鄰。上詔統兵諸大臣議，咸謂沙漠遼遠，牲畜凋耗，難駐守。阿桂疏言：「守邊以駐兵為先，駐兵以軍食為要。伊犁河以南海努克等處，水土沃衍，宜屯田。請增遣回民嫺耕作者往屯；增派官兵駐防，協同耕種；次第建置城邑；預籌馬駝，置臺站；運沿邊米赴伊犁；簡各省流人嫺工藝者，發備任使。」又奏定山川、土穀諸祀典，上用其議。阿桂造農器，督諸屯耕穫，歲大豐。

二十六年，疏言：「伊犁牧群蕃息，請停內地購馬駝。增招葉爾羌、喀什噶爾、阿克蘇、烏什回民詣伊犁，廣屯田。」皆稱旨。迭授內大臣、工部尚書、鑲藍旗漢軍都統，仍駐伊犁。奏瑪納斯庫爾、喀喇烏蘇、晶河三地屯田，人授十五畝。二十七年，疏定約束章程，建綏定、安遠二城，兵居、民房次第立，一如內地，數千里行旅晏然，予騎都尉世職。召還，賜紫禁城騎馬，命軍機處行走。調正紅旗滿洲都統，加太子太保。二十九年，命署伊犁將軍。尋調署四川總督。時金川土司郎卡與綽斯甲布等九土司構釁，阿桂巡邊，盡得郎卡狡獪怙惡狀，並悉其山川形勢，入奏。是冬，召還京。三十年，上南巡，命留京治事。

烏什回賴黑木圖拉作亂，詔馳赴烏什與將軍明瑞攻之，賴黑木圖拉中矢死，眾伯克復推額色木圖拉抗我師，自三月至八月，攻城不下。明瑞軍其北，阿桂軍其南，作長圍困之，絕其水道。賊糧盡，內訌，沙布勒者擒額色木圖拉以獻，烏什平。上責其遲延，示怯損威，部議奪官，命留任，駐雅爾城。旋復奪尚書，命還伊犁助明瑞治事。阿桂疏請移雅爾城於楚呼楚，從之。三十二年，授伊犁將軍。請自楚呼楚至烏爾圖布拉克設三臺，以通雅爾，下部行。

緬甸擾邊，總督劉藻、楊應琚先後得罪去，上命明瑞率師討之，至猛育，糧盡，戰沒。大學士傅恆自請行，三十三年，以傅恆為經略，阿桂及阿里袞為副將軍，仍授阿桂兵部尚書、雲貴總督。三十四年，以明德為總督，令阿桂專治軍事。阿桂請由銅壁關抵蠻暮，伐木造舟，俟經略至軍，進攻老官屯，且言軍糧不給。上以為畏怯，罷副將軍，改授參贊大臣。九月，舟成，傅恆亦至，分三路進：傅恆出萬仞關，由大金沙江西經猛拱、暮魯至老官屯；阿里袞率舟師循江下；阿桂率蠻暮新舟出江會之，先伏兵甘立寨。緬人從猛戛來拒，寨兵出擊，沉三舟，舟師噪應之，緬人大潰，殲其渠，遂與西岸軍合。老官屯守御堅，軍士多病瘴，阿里袞卒於軍，復授阿桂副將軍。傅恆亦病，上命班師，而緬酋懵駁亦懲甘立寨之敗，遣使議受約束，乃召傅恆還。命阿桂留辦善後，授禮部尚書。

三十五年，兼鑲紅旗漢軍都統。命赴騰越待緬人入貢。遣都司蘇爾相賚檄至老官屯，緬人拘之，索還木邦等三土司。疏入，上命罷尚書、都統，以內大臣留辦副將軍事。三十六年，疏請大舉征緬，入覲陳機密。上手詔詰責，命奪官留軍效力。是時金川酋郎卡已死，其子索諾木及小金川酋澤旺子僧格桑擾邊，四川總督阿爾泰徵之無功，上命阿桂隨副將軍、尚書溫福進討。十二月，署四川提督，克巴朗拉、達木巴宗各寨。三十七年二月，克資哩山，進克阿喀木雅。松潘總兵宋元俊亦復革布什咱。兩金川勢日蹙，合謀抗我師。上命溫福等三路進討，阿桂出西路阿喀木雅攻喇卜楚克，克之，奪普爾瑪寨，進逼美美卡。澤旺為子謝罪，索諾木亦代僧格桑請還侵地，上不許。時侍郎桂林代阿爾泰為總督，並領其眾，至墨隴溝，失利，副將薛琮死之，阿爾泰劾罷桂林。上授阿桂參贊大臣，命赴南路接剿。僧格宗者，小金川門戶也。甲爾木山梁為僧格宗要徑。阿桂乘賊怠，潛赴墨隴溝，夜半大霧，襲據之，進逼僧格宗，突入毀其碉，殲賊無算。上授溫福定邊將軍，豐升額、阿桂俱授副將軍，分道取美諾。阿桂克美都喇嘛寺，俯瞰美諾。僧格桑遁布朗郭宗，而溫福亦克西路來會，進剿布朗郭宗。僧格桑送孥金川而遁底木達，求見父澤旺，澤旺不納，渡河走金川。澤旺降，械送京師，小金川平。於是議討金川，金川賊巢二：曰噶拉依，曰勒烏圍。溫福由功噶爾拉，阿桂由當噶爾拉，合攻噶拉依；豐升額由綽斯甲布徑攻勒烏圍。復授禮部尚書。

三十八年正月朔，冒大雪，進奪當功噶爾拉諸碉，而溫福至木果木，索諾木誘降番叛襲軍後，斷登春糧道，我師潰，溫福死之。小金川與美諾等相繼陷。阿桂悉收降番械，毀碉寨，分置其人章谷、打箭爐，斬其桀驁者，親殿軍退駐達河。事聞，上怒甚，命發健銳、火器兩營，黑龍江、吉林、伊犁額魯特兵五千，授阿桂定西將軍，明亮、豐升額副將軍，舒常參贊大臣，整師再出。十月，攻下資哩。用番人木塔爾策，分師由中、南兩路進，潛軍登北山巔，遂取美諾，明亮等亦克僧格宗來會，凡七日，小金川平。

三十九年正月朔，阿桂抵布朗郭宗，人裹十日糧，分三隊進，轉戰以前，克喇穆左右二山，贊巴拉克山、色依谷山。二月，克羅博瓦山，勒烏圍門戶也。賊退守喇穆山。部將海蘭察從間道破色漰普寨，繞出山後，賊退守薩甲山嶺。海蘭察奪其峭壁大碉，諸寨奪氣，同時下，乘勝臨遜克爾宗。僧格桑死於金川，金川酋獻其尸，而死守遜克爾宗。十月，阿桂用策先克默格爾山及凱立葉，於是日爾巴當噶諸碉反在我師後，遂悉平之。賊退守康薩爾山。時豐升額出北路，師至凱立葉，望見煙火，以師來會；而明亮出南路，阻於庚額山；阿桂令移軍，冒雨破宜喜，與明亮軍隔河相望。十一月，克格魯克古丫口，金川東北之賊殆盡。

四十年正月，克康薩爾山梁。二月，克沿河斯莫思達寨。四月，克木思工噶克丫口。五月，克下巴木通及勒吉爾博山梁，進據得式梯，復克噶爾丹寺、噶明噶等寨。進攻巴占，屢攻不下。分兵從舍圖枉卡繞擊，牽賊勢。七月，克昆色爾及果克多山，進克拉栝寺、菑則大海山梁，旋克章噶。八月，克隆斯得寨，遂克勒烏圍。捷聞，上遣阿桂子阿必達齎紅寶石頂賜之。九月，克當噶克底諸寨。十月，克達木噶。十一月，克西里山雅瑪朋寨。十二月，克薩爾歪諸寨，進據噶占。四十一年正月，克瑪爾古當噶碉寨五百餘，遂圍噶拉依。索諾木母先赴河西集餘眾，大兵合圍，與其子絕，遂降。阿桂令作書招索諾木，而其頭目降者相繼，索諾木乃率眾降。金川平，安置降番，設副將、同知分駐其地。詔封一等誠謀英勇公，進協辦大學士、吏部尚書、軍機處行走。四月，班師。上幸良鄉城南行郊勞禮，賜御用鞍馬。還京獻俘，御紫光閣，行飲至禮，賜紫韁、四開褉袍。

初，阿桂去雲南，緬甸遣使議入貢，械送京師下獄。至是誅索諾木母子頭人，上命釋緬使令觀，譯告以故，縱之歸，冀以威武風動之。四十二年，署云貴總督圖思德奏：「懵駁已死，子贅角牙立，輸誠納貢，原歸中國人。請開關通市。」上以事重，當有重臣相度受成，命阿桂往蒞。五月，授武英殿大學士，管理吏部，兼正紅旗滿洲都統。緬甸使不至，遣蘇爾相等歸，遂召阿桂還。未幾，緬甸內亂。又十餘年，國王孟隕具表祝上八旬聖壽，定十年一貢。南徼始安。

四十四年，河決儀封、蘭陽，奉命往按。阿桂令開郭家莊引河，築攔黃壩；又於下流王家莊，築順黃壩：蓄水勢，逼溜直入引河。四十五年三月，堤工蕆，還京。兼翰林院掌院學士。旋命勘浙江海塘，築魚鱗石塘、柴塘，及範公塘。四十六年，工成，命順道勘清江陶莊河道高堰石工。

甘肅撒拉爾新教蘇四十三與老教仇殺，戕官吏。總督勒爾謹捕教首馬明心下獄，同教回民二千餘夜濟洮河犯蘭州，噪索明心。布政使王廷贊誅明心，賊愈熾。上命阿桂視師，時阿桂猶在工。命和珅往督戰，失利。賊據龍虎、華林諸山，道險隘。阿桂至，設圍絕其水道，進攻之，賊大潰。殲蘇四十三，餘黨奔華林寺，焚之，無一降者。甘肅冒賑事發，命按治，盡得大小官吏舞弊分賕狀，讞定，疏請增設倉廒，廣儲糧石，以濟民食。

秋，河決河南青龍岡，命自甘肅赴河南會河道總督李奉翰督塞河。故事，河決，當決處兩端築壩，漸近漸合，謂之「合龍」。十二月，兩壩將合，副將李榮吉謂水勢盛，宜緩，阿桂督之急。既合，屬吏入賀，榮吉獨不至，召之，則對使者曰：「為榮吉謝相公，壩不可恃，不敢離也。」越二日，果復決，阿桂馳視。榮吉已墮水，懸千金賞救之起，解御賜黑狐端罩覆之。因上疏自劾，請別簡大臣董其役，上詔答，略曰：「近年諸臣中能勝治河任者，舍阿桂豈復有人？惟當安心靜鎮，別求善策。」四十七年，奏請於下游疏引河，上游築大堤，並於北岸建壩，迫溜南趨。四十八年，工始竟，詣熱河行在，復命仍赴工次，審定章程。

浙江布政使盛住疏論總督陳輝祖籍王亶望家有所私，命阿桂如浙江按治。還，又命勘江南鹽河水道，又命勘河南蘭陽十二堡堤工，並於戴村建閘。四十九年，甘肅鹽茶回民張阿渾據石峰堡以叛。上遣福康安、海蘭察等討之，復命阿桂視師。兩月餘，破堡，戮張阿渾等，加一等輕車都尉世職。又命督河南睢州堤工。五十年，舉千叟宴，阿桂領班。又命勘河南睢州河工，並察洪澤湖、清口形勢。五十一年，又命勘清口堤工，並如浙江按倉庫虧缺，勘海塘；又命勘江南桃源、安東河決。再如浙江按治平陽知縣黃梅重徵，論如律。

五十二年，又命督塞睢州十三堡河決。時臺灣民林爽文叛，上命福康安討之，諮阿桂軍事。阿桂疏論師當扼要害，分道並進，先通諸羅道，廓清後路，自大甲溪進兵。諭曰：「所見與朕略同，已諭福康安奉方略。」睢州工竟，又命勘江南臨湖磚石堤工。五十三年，又命按湖北荊州水災。請疏窖金洲以導水，修萬城堤以護城。五十四年，命再勘荊州堤工。嘉慶元年，高宗內禪，阿桂奉冊寶。再舉千叟宴，仍領班，於是阿桂年八十矣，疏辭領兵部。二年八月，卒，仁宗臨其喪。贈太保，祀賢良祠，謚文成。

阿桂屢將大軍，知人善任使。諸將有戰績，獎以數語，或賚酒食，其人輒感激效死終其身。臨敵，夜對酒，深念得策，輒持酒以起，旦必有所號令。方溫福敗，受命代將。一日日欲暮，率十數騎升高阜覘賊砦。賊望見，獷騎數百環阜上。阿桂令從騎皆下馬，解衣裂懸林木，乃令上馬徐下阜。賊迫阜，從落日中睹旂幟，疑我師眾，方遣騎出偵，阿桂已還軍矣。師薄噶拉依，索諾木約以明日降，城柵盡毀。日暮，諸將謁阿桂，謂：「今日必生致索諾木，不然，慮有他。」阿桂不答，入帳臥。明旦，索諾木自縛詣帳下。阿桂謂諸將曰：「諸君昨日語，蓋慮索諾木他竄，或且死。我已得險要，竄安之？且能死，豈至今日？故吾以為無慮。」諸將皆謝服。及執政，尤識大體。康熙中，諸行省提鎮以次即有空名坐糧，雍正八年著為例。乾隆四十七年詔補實額，別給養廉。阿桂疏言：「國家經費驟加不覺其多，歲支則難為繼。此新增之餉，歲近三百萬，二十餘年即需七千萬。請除邊省外，無庸概增。」上不從。是時帑藏盈溢，其後漸至虛匱。此其一端也。乾隆末，和珅勢漸張，阿桂遇之不稍假借。不與同直廬，朝夕入直，必離立數十武。和珅就與語，漫應之，終不移一步。阿桂內念位將相，受恩遇無與比，乃坐視其亂政，徒以高宗春秋高，不敢遽言，遂未竟其志。

高宗圖功臣於紫光閣，前後凡四舉，列於前者親為之贊。

定伊犁回部五十人：大學士傅恆，將軍兆惠、班第、納木札爾，副將軍策布登扎布、富德、薩拉爾，大學士總督黃廷桂，參贊大臣親王色布騰巴爾珠爾，貝子扎拉豐阿，郡王羅卜藏多爾濟、額敏和卓，尚書舒赫德、阿里袞，總督鄂容安，侍郎明瑞、阿桂、三泰、鄂實，領隊大臣內大臣博爾奔察，提督豆斌、高天喜，副都統端濟布，護軍統領愛隆阿，前鋒統領瑪巘，副都統巴圖濟爾噶爾，散秩大臣齊凌扎布、噶布舒，郡王霍集斯，貝子鄂對，內大臣鄂齊爾，散秩大臣阿玉錫、達什策凌，副都統鄂博什、溫布、由屯、三格，侍衛奇徹布、老格、達克、塔納、薩穆坦、璊綽爾圖、塔瑪鼐、富錫爾、海蘭察、富紹、扎奇圖、阿爾丹察、五十保。

定金川五十人：將軍阿桂，副將軍豐升額、明亮，大學士舒赫德、于敏中，尚書福隆安，參贊大臣親王色布騰巴爾珠爾，都統海蘭察，護軍統領額森特、舒常，領隊大臣都統奎林、和隆武、福康安，副都統普爾普，荊州將軍興兆，參贊大臣提督哈國興，領隊大臣提督馬彪、馬全、書麟，副都統三保、烏什哈達、瑚尼爾圖、珠爾格德、阿爾都、阿爾薩朗、舒亮、科瑪、伊蘭保、佛倫泰、富興、德赫布、莽喀察，總兵海祿、敖成、官達色、成德、欽保、曹順、保寧、特成額、烏爾納，總兵敦柱，侍衛額爾特、托爾托保、泰斐英阿、柏凌、達蘭泰、薩爾吉岱，佐領特爾惇澈，副將興奎。

定臺灣二十人：大學士阿桂、和珅、王傑，協辦大學士福康安，領侍衛內大臣海蘭察，尚書福長安、董誥，總督李侍堯、孫士毅，巡撫徐嗣曾，成都將軍鄂輝，護軍統領舒亮、普爾普，提督蔡攀龍、梁朝柱、許世亨，總兵穆克登阿、張芝元、普吉保，散秩大臣穆塔爾。

定廓爾喀十五人：大學士福康安、阿桂、和坤、王傑、孫士毅，領侍衛內大臣海蘭察，尚書福長安、董誥、慶桂、和琳，總督惠齡，護軍統領臺斐英阿、額勒登保，副都統阿滿泰、成德。

功稍次者列於後，儒臣為之贊，惟阿桂與海蘭察四次皆前列。阿桂定金川元功，定臺灣首輔，皆第一；定廓爾喀以爵復第一，讓於福康安。道光三年二月，宣宗命配饗太廟。子阿迪斯、阿必達。

阿迪斯，初以三等侍衛坐阿桂征緬甸無功，奪職，發遣廣西右江鎮。逾年赦復官。累遷兵部侍郎，襲一等公。復累遷成都將軍。以川西盜發，逮問，發遣伊犁。赦歸。卒。

阿必達，初名阿彌達，高宗命更名。阿桂得罪，奪藍翎侍衛，發遣廣東雷瓊鎮。赦歸，復官。擢二等侍衛，命赴西寧祭告河神，探黃河真源，上命輯入河源紀略。累遷工部侍郎。卒。阿必達子那彥寶，官至成都將軍；那彥成，自有傳。

論曰：將者國之輔，智信仁勇，合群策群力冶而用之，是之謂大將。由是道也，佐天子辨章國政，豈有二術哉？乾隆間，國軍屢出，熊羆之士，因事而有功；然開誠布公，謀定而後動，負士民司命之重，固無如阿桂者。還領樞密，決疑定計，瞻言百里，非同時諸大臣所能及，豈不偉歟？


\end{pinyinscope}