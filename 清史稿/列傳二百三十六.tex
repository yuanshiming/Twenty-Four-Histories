\article{列傳二百三十六}

\begin{pinyinscope}
錫良周馥陸元鼎張曾易又楊士驤馮煦

錫良，字清弼，巴岳特氏，蒙古鑲藍旗人。同治十三年進士，用山西知縣，歷任州縣有惠政。光緒初，晉大旱，錫良歷辦賑務，戶必清查，款必實放，民皆德之。二十年，山東巡撫李秉衡奏調補沂州知府，擢兗沂曹濟道。抵任，值單縣大刀會滋事，亟率隊往，張示諭眾，祗擒首要，搜獲盟單，當眾焚之，匪黨感畏，皆散。調山西冀寧道，晉按察使。調湖南，擢布政使。

二十六年，拳亂召禍，京師危急。錫良以湖廣總督、湖北湖南巡撫會委，統率鄂、湘軍隊入衛，迎駕山西，立授巡撫。時和議未定，洋兵闌入晉邊。錫良念兩宮幸陜，和局固應兼顧，而保晉衛秦，亦不容忽。乃通令各軍嚴行防守，別遣委員出境犒師，相機因應，幸保無事。和約定，晉始弛防。

調湖北巡撫，復開缺。旋授河南河道總督。以事簡，奏請裁歸巡撫兼理，詔允行。調補河南巡撫，兼管河工。豫省吏治久隳，劾去道府以次數十人，政紀肅然。泌陽教案事起，立派兵馳捕首犯，被擾難民，無分民教，一律撫恤。調熱河都統。熱河本就蒙地設治，向沿舊習，不講吏事，尤患多盜。錫良首請改制，設立求治局，綜理吏治財政；開辦圍場荒地，以興墾務；整飭巡防，專意緝捕，匪風始戢。又以熱境地廣官少，奏請升朝陽縣為府，並增設阜新、建平、隆化三縣，熱河自此始有吏治。

二十九年，擢閩浙總督，調署四川。時方議借外款修川路，錫良力主自辦，集紳會議，奏設專局，招商股，籌公股，復就通省田租歲抽百分之三，名為租股，數年積至千萬以上，股款之多，為中國自辦鐵路最。三十年，廷議整飭藏事，藏人疑懼，駐藏幫辦鳳全被戕。錫良飛檄提督馬維騏督兵進剿，並令建昌道趙爾豐率師繼進，遂克巴塘，仍飭爾豐進討里塘。裏屬桑披寺築碉謀抗拒，爾豐以長圍困守六閱月，斷其汲道，始克攻破。桑寺既平，諸番心習服。於是自打箭爐以外，直至察木多、巴里、鄉城、德格等處，均改縣治，擴地至數千餘里；且興墾、開礦，設學廣教，番人漸知向化矣。

三十三年，調雲貴總督。滇省軍政久廢，器械尤缺，乃創練陸軍，設講武堂，添購槍砲，舊有防營一律改編，自是滇省始有新軍。滇多煙產，土稅為收入大宗，錫良毅然奏請禁種，各省煙禁之嚴，唯滇為最。滇南連越，越匪竄入河口，戕官擾境，立飭出隊分路截剿，數日而定。滇西土司以數十計，日漸恣橫。宣慰使刁安仁曾游東洋，外人稱以王爵，尤驕妄。聞有改土歸流之議，輒思蠢動。錫良先派員詢察，曉以利害，並令應襲各土司迅辦承襲，以安其心。刁安仁聞而畏感，遣其弟至，痛哭自陳改悔，邊境得以無事。

宣統元年，授欽差大臣，調東三省總督。東省自日俄戰罷，俄占北邊，日踞南境，局勢日危。錫良蒞任，即疏陳：「東三省逼邇京畿，關系大局。遼東租借之約，十三年即滿期，請朝廷主持，上下一心，以天下全力赴之，以贖回遼東半島為歸，否則枝枝節節為之，恐其不能及也。」疏入，不省。錫良又以東三省兩鄰分據，非修大支幹路，不足以貫串脈絡，因擬修錦州至璦琿鐵路。顧須橫貫南滿、東清，必非日、俄所原，尤非密借強國外款，不能取均勢而策進行。適美國財團代表游歷來奉，遂與密訂借款包修草約。三日議定，電奏請旨速正式簽定，即日、俄再爭，已落後著。乃部議梗緩，復機事不密，事竟報罷。及日俄協約，東事益急。錫良以救亡興政，均非款莫辦，再請商借二千萬兩，以千萬設銀行；其餘，半以移民興墾，半以開礦築路。仍不省。錫良慮東省危急情形，朝廷尚未深悉，乃請入覲面陳。

時醇親王監國攝攻，籌備立憲，廷議方注重集權。錫良先疏請實行憲法，歷陳：「立憲精神，在貴賤上下胥受治於法律，先革其自私自利之心。若敷衍掊克，似是而非，財力凋敝，人心渙漓，九年立憲，終恐為波斯之續。」又以近年重臣親貴出洋考察，徒飾觀聽，見輕外人，疏請停派，並慎選親貴實行留學。再疏諫中央集權，以為：「朝廷分寄事權於督撫，猶督撫分寄事權於州縣，無州縣即督撫不能治一省。如必欲以數部臣之心思才力，統治二十二行省，則疆吏咸為贅旒，風氣所趨，軍民解體。設有緩急，中央既耳目不及，外省則呼應不靈，為患實大。」均不報。至是，入都面陳監國，語尤切直，不省如故。告罷，又不允。

其時朝鮮為日並，錫良以事勢益迫，欲固民心，先厚民力，當以防匪為名，設立清鄉局，籌備預備巡警，部以兵法，實即民兵。奉人慮患思痛，爭先應募，期年得數萬人，全省皆兵。未幾，防疫事起，疫起俄境，沿東清鐵路，逐處傳染，未浹旬，蔓延奉、吉、黑三省。俄、日群思干涉，錫良以防疫純屬內政，嚴起防治，三月而疫絕。十一國醫士來奉考察，開萬國鼠疫研究會於省署，錫良主議，咸起頌之。

錫良督東，嚴吏治，肅軍制，清理財政，整頓鹽務，籌辦八旗生計，頗著成績。唯目睹內憂外患日危一日，顧所以為東邊計者，既多未如志，而朝政日非，民心日去，又無以挽救，屢稱病乞罷。三年，始允解任調理。

武昌變作，召入覲，廷議本以錫良赴山、陜督師，並請獨領一軍衛京畿。顧有人惎之，乃改授熱河都統，力疾赴任。遜位詔下，以病勢難支，乞罷，允之。臥病六年，堅拒醫藥，卒，年六十有六，謚文誠。

錫良性清剛，自官牧令，即挺立無所倚。嫉惡嚴，所蒞止，遇不職官吏，劾治不少恤；非義之財，一介不取；於權貴尤一無饋遺，故遇事動相牽制云。

周馥，字玉山，安徽建德人。初侍李鴻章司文牘，累保道員。光緒三年，署永定河道。初，天津頻患水，馥迭治津沽入海金鐘河、北運筐港減河及通州潮白河，設文武汛官資防守。並言天津為九河故道，不洩則水患莫瘳，請就上游闢減河而開屯田，南運下游分水勢。部議格不行。後提督周盛傳開興濟減河，屯田小站，實本馥議。丁艱，服除，署津海關道。朝鮮初通商，馥與美提督薛裴爾議草商約保衛之，首稱朝鮮為中國屬邦，固以防侵奪也，而樞府削之。馥私嘆曰：「分義不著，禍始此矣！」九年，兼署天津兵備道，俄真除津海關道。中法事起，鴻章命赴海口編民舶立團防。鴻章之督畿輔也，先後垂三十年，創立海軍，自東三省、山東諸要塞皆屬焉。用西法制造械器，輪電路礦，萬端並舉，尤加意海陸軍學校。北洋新政，稱盛一時，馥贊畫為多。醇親王校閱海軍，嘉其勞，擢按察使。再署布政使。築永定河北岸石堤衛京師，盧溝南減水石壩工尤鉅，自是河不溢。

中日開釁，馥任前敵營務處，跋涉安東、遼陽、摩天嶺之間，調護諸將，收集散亡，糧以不匱。和議成，乃自免歸。鴻章疏薦之，授四川布政使。至則課吏績，廣銀幣，積糧儲。慮教案易生釁，撰安輯民教示頒郡縣。未幾，拳亂作，八國聯兵內犯，鴻章為議和大臣，總督直隸，馥亦調直隸布政使。先隨鴻章入都，理京畿教案，數月事稍定，始赴保定受布政使印。先是法兵至保定，戕前布政使廷雍，遂踞司署。及聞馥來，列隊郊迎入署。久之，觀其設施，無間言，乃徐引去。鴻章卒，遂護直督。

俄擢山東巡撫，詔留議津榆路事。時和議雖成，外國兵壁天津，踞津榆鐵道，設都統，治民政，屢爭莫能得。至是，馥竟以片言解之。馥撫山東，值河決利津薄莊，議徙民居，不塞薄莊，俾河流直瀉抵海。沿河設電局，備石工，訖十餘年，河不為災。德踞膠州灣，築鐵道達省治，因占路側礦山。馥奏開濟南、周村商埠相箝制，德人意沮，自撤膠濟路兵，還五礦。

馥既膺疆寄，則益欲大有為，凡所以阜民財、瀹民智者，次第興舉，天子嘉之，擢署兩江總督，移督兩廣。三十三年，請告歸。越十四年，卒，謚愨慎。直隸、山東、江南士民皆祠祀之。

陸元鼎，字春江，浙江仁和人。同治十三年進士，以知縣即用，分山西，改江蘇。光緒二年，權知山陽。有奸豪民交通胥役，略人口行鬻，捕輒先遁。元鼎黎明起，盛儀從謁客，中道折至民家，破門入，縛治其豪，取出所略女婦數十人各放歸，驩聲雷動。補江寧，以憂歸。服除，坐補原缺，調上海。法蘭西人擊殺縣人沈兆龍，傷隱不見，法領事不承擊殺。元鼎曰：「時計表墜地，有鋼條內斷而磁面未損者，與此何以異？」領事語塞。如皋焚教堂，檄元鼎往視，教士聲言議不諧，當以兵戎見。元鼎曰：「如皋非軍艦所能至也。」不為動。抗議十餘日，乃定償銀四千，無他求。是時江南北焚教堂十餘所，次第定議，悉視如皋。

移知泰州。城河久淤墊，歲旱，民苦無水。元鼎濬治之，又移徙市廛迫河滸者，雖巨室無所徇。下河斜豐港故有堤，在泰州境者六十里，入東臺境，堤庳，水至勿能御。元鼎增高至十丈，廣如之，而豐其下以倍。工竟，按察使檄東臺治堤與泰州接，元鼎又助工十有一里，自是兩境無水患。尋調上元，援例以道員候選。

兩江總督劉坤一疏薦元鼎才任方面，二十一年，授惠潮嘉道，調江蘇糧道，遷按察使。陛見，溫語移時。論及前歲日本構戰，我軍槍彈多與口徑不合，以故敗。帝因諭樞臣戒督撫審軍實，且曰：「毋謂語由元鼎，使督撫生芥蒂也。」江陰焚教堂，縣吏捕首事者上之按察使。上海領事謂逮捕者非首犯，駐京公使言於總署，令領事往會鞫。元鼎曰：「會鞫有專官，按察使署非會鞫所。」領事言：「不會鞫，當觀讞也。」元鼎持不可，領事曰：「其如總署指揮何？」元鼎曰：「慎守國憲。官可辭，法不可撓！」領事怏怏去。樞臣聞而嘉之，曰：「不爾，又為故事矣。」尋署布政使，護巡撫。

二十九年，遷漕運總督，調湖南巡撫。時方在告，廣西匪起，窺湖南，貴州匪逼靖州。元鼎力疾赴官，籌邊防，與總督張之洞會奏以堵為防，不如以助剿為防。於是募勇，令提督劉光才防西路，令衡永道莊賡良入貴州，而道員黃忠浩佐之。賡良攻下龍貫峒，忠浩亦大敗悍賊於同樂。又令提督張慶雲助擊廣西四十八峒。亂徐定，朝命雲南布政使劉春霖移湖南，率所部滇軍助湘防。元鼎言滇軍不可用，已而後營果叛。醴陵會匪謀叛事洩，自承革命，語連日本留學生。元鼎誅二人，囚一人，他無所株連，人心大定。

徵兵之議起也，元鼎已調撫江蘇。上言：「南人柔脆，其應徵者多市井無藉，不勝兵。當專選江北淮、徐諸府，不當限區域。」部議格不行。其後逃亡相屬，如元鼎言。二十九年，京察開缺另簡。明年，召入京，奏對，語及江、浙爭滬杭鐵道事，元鼎力言士民忠愛無他心，上為動容。命以三品京堂候補，佐辦資政院事。俄，乞歸。宣統二年，卒於家。

張曾易又，字小帆，直隸南皮人。同治七年進士，以編修出知湖南永順府。地屬苗疆，號難治。斥貲募勇戢盜，悉置之法；吏之尤貪污者，彈劾之。徙知廣東肇慶府，有惠愛，督撫交章論薦。光緒二十年，除福建鹽法道。閩鹽踴貴，私運蜂起。為嚴立規約，奏免全釐以恤商，而正課亦饒。遷按察使，歲餘，病免。越三年，再起，召見，奏對稱旨，皇太后獎其明慎，即日授四川按察使，未到官，遷福建布政使。調廣西，桂故瘠區，又分任庚子賠款，益不支。曾易又改釐章，嚴比較，裁冗費，罷不急官吏，用以不絀。

二十九年，拜山西巡撫。日俄釁作，日軍進駐遼南。曾易又建議：「闢要地為商埠，別與日本密訂協守同盟之約，聲明不干內治。所慮者俄為日敗，必將取償於我；伊犁鄰近籓封，亦漸外鄉，故亟宜籌餉練兵，有備無患；而庫張鐵路可緩辦以伐其謀。」言頗扼要。馬賊劉天祐等擾後套，曾易又調集各軍討平之。

三十一年，調撫浙江。時浙西鹽梟煽熾，嘉湖統將吳家玉陰與梟通，都司範榮華尤不法。曾易又便道之官，或勸以兵從，曰：「是速之叛也！」遂輕騎逕嘉郡，召家玉入謁，諭以禍福，家玉不敢動，徐檄他將領其眾，而羈之甬東，僇榮華等，梟漸斂跡。浙路交涉久未決，草約逾定期，英領事猶堅執之。曾易又據約立爭，事乃定。

三十三年，頒下法律大臣沈家本試行訴訟法，曾易又言：「中國禮教功用遠在法律上，是以尊親之義，載於禮經。漢儒說論語，亦謂綱常為在所因，此各省所同，浙不能異者也。浙西梟匪出沒，浙東寇盜潛滋。治亂國用重典，猶懼不勝，驟改從輕，何以為治？此他省或可行，而浙獨難行者也。」於是逐條駁議之。

是年秋瑾案起。秋瑾者，浙江女生言革命者也，留學日本，歸為紹興大通學校教師，陰謀亂。曾易又遣兵至校捕之，得其左驗，論重闢，黨人大譁。調撫江蘇，俄調山西，稱疾歸。家居十四年，卒，年七十九。

楊士驤，字蓮府，安徽泗州人。光緒十二年進士，選庶吉士，授編修。保道員，補直隸通永道，擢按察使，遷江西布政使，復調直隸。三十一年，署山東巡撫。河貫東省千餘里，淤高而堤薄，歲漫決為巨害。士驤以為河所以歲決者，河工員吏利興修，又因以遷擢也。乃定章程：歲安瀾，官奏敘，弁兵支款如例；河決，官嚴參，不得留工效力，弁兵依律論斬。身巡河堤，厲賞罰，自是數年，山東無河患。曹州多盜，行清鄉法，嚴督捕。德兵違約，屯膠、高，久不撤。數月盜少戢，會各國撤京、津兵，士驤與德官議，遂盡撤駐路德兵。

三十三年，代袁世凱為直隸總督。世凱為政，首練軍籌款，尤多興革，務樹威信，北洋大臣遂為中外所屬目。士驤承其後，一切奉行罔有違，財政日竭，難乎為繼，而周旋因應，常若有餘，時頗稱之。明年，入覲。時議修永定河，士驤閱河工，疏言：「全河受病，一由下口高仰，宣洩不暢；一由減壩失修，分消無路。」盧溝橋以下舊有減壩，年久淤閉，宜折修，並挑減河，因請撥帑四十六萬餘兩。詔下部議。

宣統元年，德宗梓宮奉移西陵，詔所需不得攤派民間。士驤慨然思革百年之弊，疏曰：「國初因明季加派紛繁，民生彫敝，屢降旨申禁科累。近畿繁劇，供億多，不能盡革，故田賦較各省輕，而歲出差徭逾於糧銀之數。新政迭興，學堂、巡警諸費，無不取給於民，輸納之艱，日以加甚。擬官紳合查常年應官差徭，實系公用者，酌定數目，折交州縣自辦，不得濫派折錢；胥役書差，官給津貼。庶積弊一清，上下交益。」疏入，優詔答之。五月，卒，贈太子少保，謚文敬。

士驤少孤露，起家幕僚，至於專閫，與人無迕，眾皆稱其通敏云。

馮煦，字夢華，江蘇金壇人。光緒十二年一甲三名進士，授編修。疊上疏代奏，請圖自強，敦大本，行實政，德宗嘉納。典湖南鄉試，稱得士。二十一年，以京察一等授安徽鳳陽知府。鳳屬連年水澇，煦單騎按部，逐一履勘，以被災之重輕，定給賑之多寡，人霑實惠。並屢平反疑獄。總督劉坤一以心存利濟、政切先勞疏保，兩攝鳳潁六泗道。二十七年，遷山西按察使，調四川。廣安州有聚眾謀毀學堂者，獲四人，擬照土匪例正法。煦白大府，請按而後誅，以去就爭，至免冠抵幾，不得請不止。旋署布政使，復調安徽，兼署提學使。

三十三年，擢巡撫。時國是日非，海內外黨人昌言革命。巡撫恩銘被刺，眾情惶惑。煦繼任，處以鎮靜，治其獄，不株連一人，主散脅從，示寬大，人心始安。復疏言：「今者黨禍已亟，民生不聊。中外大臣不思引咎自責，合力圖強，乃粉飾因循，茍安旦夕，貽誤將來，大局阽危，日甚一日。挽救之方，唯以覈名實、明賞罰為第一義，而其要則在『民為邦本』一言。有尊主庇民之臣，用之勿疑；有誤國殃民之臣，刑之毋赦。政府能使天下自治，則天下莫能亂；政府能使天下舉安，則天下莫能危。根本大計，實系於此。」疏入，大臣權幸多忌嫉之。明年，遂罷。

宣統二年，江、皖大水，復起為查賑大臣，出入災區，規定辦法，施及豫東，未一年，凡賑三十九州縣，放款至三百餘萬。後復立義賑會。連年水旱，兼有兵災，遠而推至京、直、魯、豫、湘、浙，無歲不災，無災不賑，蓋自蒞官訖致仕，逮於耄老，與荒政相終始，眾稱善人。聞國變，痛哭失聲。越十有五年，卒，年八十五。

煦居官廉而好施。平素講學，以有恥為的，重躬行實踐。文章爾雅，晚境至鬻文自給云。

論曰：光緒初，督撫權重，及其末年，中央集權，復多設法令以牽制之，吏治不可言矣。錫良強直負重，安內攘外，頗有建樹。馥諳練，士驤通敏，元鼎辦交涉，曾易又論法律，並能持正。煦善治賑，與荒政相終始。「民為邦本」，善哉言乎！錫良初疏諫集權，樞廷轉相箝制。及事變起，大勢所趨，皆一如所言，世尤服其先見雲。


\end{pinyinscope}