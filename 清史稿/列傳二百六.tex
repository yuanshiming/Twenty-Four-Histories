\article{列傳二百六}

\begin{pinyinscope}
劉長佑劉岳昭岑毓英弟毓寶

劉長佑，字印渠，湖南新寧人。道光二十九年拔貢。與同縣江忠源友。咸豐二年，忠源率鄉勇赴廣西助剿，長佑從。粵匪自桂林走湖南，忠源破之於蓑衣渡，長佑有贊畫功，獎敘教諭。又從破瀏陽徵義堂會匪，擢知縣。三年，平衡山土匪，擢同知直隸州。忠源援湖北，遇賊崇、通間，長佑自長沙馳援，戰於通城，大破之，自是獨領一軍。忠源守南昌，長佑偕羅澤南赴援，解吉安圍，分兵克泰和，擢知府。忠源殉廬州，長佑偕忠源弟忠濬率千人馳援弗及，大憤，誓滅賊。

五年，江忠淑剿東安賊不利，駱秉章以長佑兼統其眾，所部始盛。克東安，追破之新寧。六年，復郴州，擢道員。江西賊方熾，秉章奏以長佑率蕭啟江等諸軍赴援，克萍鄉，加按察使銜。遣啟江復萬載，進圍袁州，屢擊敗援賊。十一月，降賊李能通為內應，克袁州。七年二月，進屯太平墟。賊由吉安大舉來襲，列陣二十餘里，以驍騎沖突，將士多死亡，全軍敗潰。長佑下馬引佩刀欲自裁，營務處劉坤一擁之上馬，退保分宜。近縣士民爭運糧械濟之，潰卒皆來歸，軍勢復振。

進規臨江，八月，石達開自撫州率二十萬眾來援，總兵普承堯戰峽江不利，賊薄太平墟。長佑乘其營壘未定，約蕭啟江、田興恕合戰，江忠義、李明惠先陷陣，盧秀峰繞其後，縱擊，大破之，遂圍郡城。捷聞，詔嘉其奮勇，賜號齊普圖巴圖魯。十二月，克臨江，殲賊酋張發紀，加布政使銜。八年，長佑病歸，以劉坤一代統其眾，蕭啟江自為一軍，合克新淦、崇仁，進克撫州。是年夏，長佑復至軍，屯建昌，迭敗賊於新城、金谿，敗入福建界。江西邊境肅清，記名遇江西道員缺簡放。

九年，回軍湖南剿郴、桂賊，解永州圍，記名以按察使題奏。石達開圍寶慶，長佑與李續宜分扼東西兩路，賊敗走，長佑追破之九鞏橋、白楊埔、大臨橋、蘆洪司，遂竄廣西，陷興安、靈州，直撲桂林。長佑倍道赴援，賊不虞其驟至，走慶遠，追擊之，所向皆捷，授廣西按察使，逾月，擢布政使。攻柳州，拔之。

十年，擢廣西巡撫。四月，克慶遠，破達開於思恩，又破之興安，乃遁竄。時廣西土匪猶蔓延，大者踞郡縣，小者千百為群，倏兵倏賊。長佑蒞任，整飭吏治，興練水師，匪氛漸戢。商貨流通，稅釐增倍。軍事餉事差能自固，不盡仰資鄰省。十一年，遣劉坤一剿柳州土匪，斬其渠伍聲揚，餘黨就撫。調水陸軍剿潯州艇匪，克府城，斬其渠陳開。貴州匪首黃金義投誠復叛，擒斬之。同治元年，長佑親赴潯州督防，分軍進剿，迭克要隘。尋擢兩廣總督，以所部楚軍付劉坤一接統，留剿廣西諸匪。

未幾，調直隸總督。時降捻張錫珠、宋景詩先後叛，畿輔騷動。二年春，長佑航海至天津，即赴衡水督師。三月，破賊束鹿，殲張錫珠。命督辦直隸、山東、河南三省交界剿匪事宜。宋景詩踞劉貫寨、甘官屯，合山東軍攻之，以遲延降級留任。九月，破賊張秋鎮，殲賊目楊殿一，景詩逸走，乃罷軍。

四年，僧格林沁戰歿曹州，捻匪益熾，畿南戒嚴，長佑遣兵自開州至張秋扼河防。奉天馬賊入喜峰口，坐疏防議處。八月，捻匪竄山東濮、範南岸，長佑馳赴大名，擊走之。疏請直隸分練六軍，議定營制，加練二軍，下部議行。

六年，滄州梟匪張六等劫慶雲、鹽山、寧津、南皮四縣鹽場，山東教匪應之，保定、天津、河間三府屬皆騷動。長佑檄前籓司唐訓方屯齊河，臬司張樹聲屯張秋，防捻。自率兵剿捕鹽梟，賊乘虛北走，過滹沱河，眾增至千餘，竄擾涿州、固安、永清、霸州，逼近京師，詔褫長佑職，以大學士官文代之。命下數日而梟匪平，予三品頂戴，率所部回籍。尋東捻平，詔念前勞，晉二品頂戴。

十年，起授廣東巡撫，尋調廣西。初，奸民出關劫掠越南，官兵不能制。悍酋吳終伏誅，而蘇國漢復起。九年，廣西提督馮子材進軍龍州，國漢旋乞撫於兩廣總督瑞麟，仍招納亡命，匪首鄧建新、曾亞日，分路肆擾。至是總兵劉玉成擒亞日於上林社，誅之。復會廣東軍攻克舊街，乘勝抵海寧，匪多散亡，國漢奔東興，亦就擒。長佑奏言：「論越南大局，則宜直搗河陽，一勞永逸。然河陽距關二千餘里，窮兵勞費，討捕為難。今擬芟蕩海陽、太原，即回師列戍，以固籓籬。庶可分助越之眾，協剿黔苗；抽出關之兵，先清土莽。」十月，副將陳得貴、游擊李揚才克越南從化府，遂會劉玉成克通化、白通，破瓊山、北山匪巢。十一年正月，復敗匪於三星山，擒其酋何三等，餘黨悉平。長佑檄劉玉成暫屯鎮撫，咨越南國王遣兵換防，久之不至；又以營弁滋事，暴兵非計，七月，乃撤入關內，搜捕沿邊伏匪。

時匪酋黃崇英猶踞越南河陽，結白苗攻保樂，擾我鎮安邊。十二年春，長佑檄關內外軍擊走之，密奏：「越南貧弱，版章日蹙，法國蠶食於濱海，黎裔虎視於橫山，桶岡則白苗跳梁，峒奔則黃酋雄踞。近聞其國君臣輸款法人，黃崇英受職黎裔，雖系道聽之言，亦系意中之事。臣竊謂黎裔為患，越南受之；法國為患，不僅越南受之。今欲拯敝扶衰，必須大舉深入。若合兩粵之力，寬以數年之期，步步設防，節節進剿，庶交夷可期復振，而他族不至生心。否則惟有慎固邊防，嚴杜勾結而已。」是時防越諸軍尚八千人，長佑檄劉玉成引軍北還，以六營屯關外諸隘，四營屯歸順、龍卅，令覃遠璡八營分駐關內。

十月，法人攻陷河內，黃崇英等乘機襲太原，潛與之通。山西奸民響應，北寧戒嚴。越南乞援，乃令劉玉成統十營進太原為左軍，道員趙沃統十營分部鎮安為右軍。法人尋與越南議和，黃崇英為越將劉永福所敗，潛伏河陽，遣黨陳亞水攻保樂。十三年十月，長佑閱兵南寧，令趙沃、劉玉成進軍。光緒元年二月，趙沃右軍由龍闌渡河克同文，白苗棄巢遁，沃撫之為助，遂攻底定、襄安，皆克之。劉玉成左軍敗賊白通，陣斬鄧志雄。崇英聞師至，嗾周建新拒左軍，陳亞水守猛法，自當右軍，憑險拒守。五月，沃軍克淰臺，直薄河陽，崇英敗走。右軍復敗陸之平援眾，進攻猛法。陳亞水惶懼，乞為內應，河陽、安邊同日降。崇英遁走，捕獲誅之。劉玉成左軍亦克通化、白通，斬周建新，合攻者巖，克之。陸之平遁，宣光、金沙江上下肅清。凱撤入關。

擢雲貴總督，二年，抵任。先是，滇邊野番殺英人馬加理，為交涉鉅案，及議定，允於雲南設埠通商。詔下其議，長佑疏言：「雲南山川深阻，種人獷悍成性，剽掠行旅。本地紳練，恃眾橫行，挾制官長。上下猜忌，法令不行。萬一防護不及，致有同於前案，或更甚於前案，其有害於雲南一隅猶小，其有撓於中夏全局甚大。且洋人知前案難辦，有免其既往之議；知後患難防，有保其將來之議。臣恐滇省官民，於已往者不以為幸免，而以為得計；將來者不引為前鑒，或敢於效尤。洋人通商，意在圖利，亦斷無不思遠害之理。應俟三五年內外官民稍稍安定，遣員商辦。」長佑以滇事漸定，屢疏引病乞罷，優詔慰留。

四年，騰越徼外土目耿榮高等攻陷耿馬，長佑遣將討之，榮高降；又剿平臨安、開化、廣南土匪。初，騰越蘇關先之亂，其黨劉寶玉逃之野山。野山在滇、緬之交，其夷自為君長，不隸羈屬。劉寶玉糾野貫十三種及盞達夷伏羅坤山，時出劫掠。會緬甸遣官詣騰越，持圖說約由野山通道列戍。長佑檄熊昭鏡赴騰越，召諸土司、野貫申禁約，誘誅寶玉於千崖，諸野夷皆解散。

七年，法兵窺越南東京，詔滇、粵備邊。長佑疏言：「法人自據嘉定以來，越南四境皆有商埠、教堂，脅其君臣，漁其財力。取越與否，非有甚異。其所以處心積慮，乃在通商雲南。與其既失越境，為守邊之計，不若乘其始動，為弭釁之謀。滇、粵三省，與越接壤，東西幾二千里，要害與共，勞費殊甚。若自三江口以至海陽，東西僅數百里，以中國兵力為之禦敵，兵聚而力省。以視防守滇、粵邊境，勞逸懸殊。請以廣西兵二萬為中路，廣東、雲南各以萬人相犄角。廣東之兵自欽、連而入，雲南之兵出洮江而東。別以輪船守廣東順化港口，斷其首尾，法人必無自全之理。」又力言劉永福可禦敵，請密諭越王給其兵食。疏入，詔下廷議。

八年，法兵陷東京，越匪紛起，廣西援兵至太原，長佑檄道員沈壽榕率軍出關，與為聲援。長佑屢以病乞罷，慰留未許。八月，入覲，予假兩月，九年，乃許開缺回籍。尋坐雲南報銷失察，降三級。十三年，卒於家。詔念前功，嘉其端謹老成，開復處分，仍依總督例議恤，謚武慎。廣西、雲南、湖南並立專祠。

劉岳昭，字藎臣，湖南湘鄉人。以文童投效湘軍。咸豐六年，從蕭啟江援江西，轉戰積功，累擢以知縣用。啟江器其才，使領果後營。七年，破賊高安鶯哥嶺，連拔彭家村賊巢。進攻臨江，擊敗援賊於太平墟。尋克臨江府城，擢同知。八年，從剿撫州賊，大捷於何家村、香溪諸處。崇仁賊踞白陂墟，又破之。由上頓渡進偪撫州，賊開東門逸，復其城，擢知府，賜花翎。九年，援南康，克新城墟，進搗池江。前軍潰，岳昭殿後，斃賊甚眾，克南安，援信豐，解其圍，加道員銜。石達開由江西擁眾犯湖南，岳昭移軍茶陵備之，而賊已趨寶慶，奉檄馳援。至柳家橋，遏東路，賊六萬餘撲營，岳昭偕副將餘星元、楊恆升等鏖戰三日，斃賊數千，援軍大集，賊解圍而遁。是役岳昭戰最力，名始顯。

十年，屯江華，賊酋陳金剛踞廣西賀縣，阻山為固，岳昭招降其黨。進拔蓮塘縣，破河東街賊屯，合蔣益澧軍克縣城，以道員記名，加按察使銜。是年冬，連破竄匪於道州、宜章，湘境肅清，賜號鼓勇巴圖魯。

十一年，駱秉章赴四川督師，疏請岳昭率所部從行。中途聞粵匪陳玉成犯湖北，陷隨州，秉章令岳昭回軍赴援，會諸軍克之，以按察使記名。石達開由龍山犯宣恩，窺伺施南，岳昭迎擊走之。而黔匪陷來鳳，同治元年春，岳昭進軍克其城，分軍截剿，迭捷於散毛河、白蘭壩兩河口，抵黑洞，斬馘尤多。石達開竄四川，圍涪州，岳昭會知府唐蜅、副將唐有耕破之仰天窩。渡江重慶截擊，解涪州圍。賊敗踞長寧，攻克之，復追敗之先市寨、得用壩、丁子場。賊尋踞敘州雙龍場，約降賊郭集益內應，破其營，殪賊近二萬。貴州巡撫張亮基疏薦其才，請擢用，二年，授雲南按察使；三年，遷布政使；皆未之任，留四川治軍。

駱秉章奏遣援黔，九月，克仁懷，連敗馬氾灘踞匪。四年，克正安，追賊至清溪河，斬其渠。五年，擢雲南巡撫，進規綏陽。天臺山最為城北險隘，列陣綴其前，從山後攻入，平其壘，投誠者三百餘寨。綏陽城賊吳元彪乞降，黔西北路始通。由溫水進剿，平菉竹山老巢，收降鐵匠坪、九倉壩及被脅巖洞二十餘處。六年，破沙窩踞賊，解大定圍。拔大屯朵壩賊壘，會滇軍平豬拱箐苗，又拔平遠牛場坉苗巢。黔西肅清。

七年，疏陳云南軍事，命赴本任。尋擢雲貴總督，駐軍曲靖。進攻尋甸，破七星橋木城，扼文筆山、法鼓山要沖，剷平附近村莊賊壘。收復果馬，疊捷於塘子、張徐灣諸處。援賊大至，圍攻果馬，各營皆陷，革職留任。八年，解馬龍圍，進逼尋甸，賊首馬天順、李芳園乞撫，遂復其城。

雲南捻亂已久，各軍惟布政使岑毓英所部最強，而毓英素尚意氣，岳昭開誠專任，調發進止悉聽之。毓英尋擢巡撫，和衷無牽制，軍事日有起色。九年，克麗江，復威遠、姚州，復永北、鶴慶、鎮南、鄧川、浪穹，拔鳳羽白米莊賊巢，平彌勒縣竹園踞匪。十年，平永善蠻匪，拔賓州賊巢，平香爐山槓匪，連克河西之大東溝、小東溝及臨安之五山夷寨。十一年，復貴州興義新城，先後克永平、雲南及趙州、蒙化各城。攻大理上下兩關，復大理府城，誅大酋杜文秀，詔復原職。十二年，滇省肅清，賜黃馬褂，疏請陛見。

光緒元年，以入覲遷延，御史李廷簫劾其規避，下部議褫職。九年，卒。署湖南巡撫龐際雲疏陳：「岳昭統兵十餘年，建功之地，黔屬為多；任事之艱，雲南為最；請復原官。」詔允之。

岳昭之規尋甸也，杜文秀遣黨萬餘，戰不利。從弟岳晙請岳昭速還曲靖，以固根本。賊果分黨往襲，以有備不得逞。岳晙守馬龍，賊圍之，伺懈出擊，走之。固守數月，練兵得三千人，會攻尋甸，破七星橋要隘，賊蹙乞降，猶懷反側，岳晙率三十人入城，示以坦白，人心始定。次日，毓英兵亦至，服其膽略。岳晙先以積功擢至道員，岳昭至滇後，專任毓英滇軍，其舊部多遣去云。

岑毓英，字彥卿，廣西西林人。諸生。治鄉團，擊土匪，以功敘縣丞。咸豐六年，率勇赴雲南迤西助剿回匪。九年，克宜良，權縣事。十年，克路南，署州事，擢同知直隸州。進攻澂江，兼署知府。十一年，克澂江賊壘，破昆陽海口賊，迤西回匪連陷楚雄、廣通、祿豐，省城戒嚴。毓英赴援，同治元年，破賊大樹營。時總督張亮基引疾去，巡撫徐之銘主撫，回酋馬如龍通款，毓英往諭順逆，如龍獻所踞新興等八城，之銘奏以毓英攝布政使。尋以安撫功，加按察使銜，賜花翎。二年，回弁馬榮叛，戕總督潘鐸，毓英率所部粵勇一千，與弟毓寶等守籓署。之銘微服詣毓英，司道皆集，分兵守東、南門，密召馬如龍入援。如龍至，誅亂黨，馬榮跳走南寧，合馬聯升踞曲靖八屬。詔嘉毓英守城功，擢道員。

率師西剿，復富民、安寧、羅次、高明、祿豐、武定、祿勸、廣通、陸涼、南安諸城，及黑、元、永三鹽井，進搗楚雄。會東路有警，之銘檄回省，分兵克霑益、平彞。赴楚雄督攻，克其城。進復大姚、雲南、趙州、賓川、鄧川、浪穹、鶴慶，分道進規大理上下關。三年，克定遠，圍攻鎮南，大破援賊於普棚。馬聯升復陷霑益，犯馬龍，回軍破之於天生關。進攻曲靖，復馬龍、霑益。進克尋甸，擒馬榮、馬興才，克曲靖，擒馬聯升，並誅之。尚書趙光疏呈滇紳公啟，言毓英所向有功，特詔嘉勉，下總督勞崇光據實保奏。四年，肅清迤東，加布政使銜，賜號勉勇巴圖魯。

西路自毓英軍移去，所克諸城多復陷，僅存楚雄未失。毓英駐軍曲靖，護省城運道。五年，命署布政使，勞崇光至是始至滇受事，奏以提督馬如龍專辦西路，令毓英督剿豬拱箐苗。豬拱箐隸貴州威寧州，與海馬姑相犄角，山溪阻深，苗酋陶新春、陶三春分據之。糾聚苗、教諸匪及粵匪石達開餘黨，凡十數萬人，迭擾滇之鎮雄、彞良、大關、昭通，黔之大定、黔西、威寧、畢節，且及川疆，三省會剿久無功。毓英上書駱秉章，謂權不一則軍不用命，原率滇軍獨任，期百二十日覆其巢，授迤西道，署布政使如故。

六年，擢布政使。二月，師抵豬拱箐，令張保和、林守懷領二千人，由大溜口出二龍關後，掩襲吳家屯，自督三千人攻關。賊傾巢出戰，關後砲發，賊回救，毓英揮軍夾擊，三隘皆下，遂奪吳家屯，擒斬數千。賊自海馬姑來援，截擊之，斬其酋，餘賊反奔。令蔡標、劉重慶分軍圍剿海馬姑，克紅巖、尖山，賊援乃斷，遂逼豬拱箐老巢。賊以巨石自山顛墜下，驅牛馬突營，將士多傷亡，毓英督軍搏戰，斬悍酋，賊始卻。於營前掘深坎，賊所發石盡陷坎內，誘降惈人，得賊虛實，選敢死士二千，填壕以進，連破木城二，直搗其巢，縱火焚之，斬馘二萬，擒陶新春及其死黨，磔之，拔山男婦四萬餘人。乘勝合攻海馬姑，伏兵山前後，進毀賊壘三十餘，以噴筒環燒，擒陶三春及悍酋二百餘人，皆斬之，賊悉平。計自進兵至是，僅逾期四日，加頭品頂戴。

馬如龍剿迤西屢失利，勞崇光病歿，杜文秀大舉東犯，連陷二十餘城，省垣告急。是年冬，毓英自豬拱箐凱旋曲靖，先遣弟毓寶助省防。七年春，揚言師出陸涼，而取道宜涼、七甸，連破大小石壩、小板橋、古庭庵、金馬寺賊壘，進屯大樹營。馬如龍來會，人心始定。昆陽匪首楊震鵬夜渡昆明池襲省城，毓寶擊敗之，震鵬負創遁。進攻楊林，毓英鼻受槍傷，回軍省城，連破石虎關賊壘，擒賊渠李洪勛，擢授巡撫。附省賊壘猶繁，與之相持。總督劉岳昭初至滇，由馬龍進剿尋甸，失利，賊勢復熾。

毓英疏陳軍事、餉事，略曰：「杜文秀竊踞迤西十有三載，根深蒂固。今擬三路進兵，一出迤南牽賊勢，一出三姚、永北斷賊援，大軍由楚雄、鎮南直搗中堅，使賊面面受敵，不能兼顧。臣選精銳六萬，更番戰守，既無停兵之時，亦免師老之患。兵勇無須外募，以本省兵剿本省賊，既習地利，復熟賊情。現在滇省兵勇鄉團已調集八萬有奇，擬俟附省逆壘肅清，認真裁汰，選定精銳，以資得力。滇省綠營額設馬步兵三萬七千數百名，承平日久，訓練多疏，將不知兵，兵不知戰。倉卒有事，則募勇以代兵；餉需支絀，不能不後兵而先勇。於是兵丁愈困，營務益弛。通省營兵所存不及十一，臣擬即此六萬人中，擇補營額，目前仍令隨征，事竣再飭歸伍。既有常業，自有恆心，責以成功，收效必速。滇省近年用兵，多藉鄉勇之力，擬按州縣之大小，定徵調之多寡，共編鄉勇四十營，分兩班隨營征討，餉銀仍由各地籌捐。兩年之內，迤西肅清，即可裁撤歸農。滇省兵勇，向於餉銀之外，每名月支米三斗。現擬用兵六萬，每年共需米二十餘萬石，為數甚鉅。歷年皆按成熟田畝酌抽釐穀，約十分取其一二，資助軍食，與川之津貼，黔之義穀，名異實同。今請照舊抽收，並將近年可徵地丁抽糧，全數改徵糧米，如不敷用，再行籌價採買接濟，一俟軍事肅清，分別裁止。滇省綠營官兵俸餉，有閏之年，需銀七十萬兩有奇，無閏需銀六十四萬數千兩。現既易勇為兵，則餉銀較勇糧稍厚。倘因籌餉維艱，每月先給半餉，加以賞需軍火各費，約共需銀八萬兩。鹽課、地丁、釐稅之外，每月所短不過三四萬兩，應由外省協撥，較之向例協餉，有減無增。若發全餉，則每月應由外省撥銀六萬，較常例所增亦屬無幾。現在部臣指撥各省協滇軍餉，如浙江、廣東、江西，距滇較遠，籌撥起解，往返經年，緩難濟急。請飭改作京餉，另由川、楚等省應解京餉，改撥濟滇，兩無窒礙。至於選任鎮將，宜不拘資格，不惜情面，凡有能將三千兵以上，才當一面者，雖其名位尚卑，亦宜委署要職。其謀勇平常，僅止熟習營務，縱系實缺，另予差遣，勿使幸位。」疏入，下部如所議行。

八年春，賊酋楊榮率眾數萬踞楊林長坡，分黨踞小偏橋、十里鋪、羊芳凹、牛街、興福寺，省城大震。毓英督諸軍分剿，奪回小偏橋諸處，復連敗之於蕭家山、鸚鵡山，擒斬逾萬，劃除省東賊壘百餘。西北兩方賊仍負隅拒守，毓英令副將楊玉科、總兵李維述等規迤西，與騰越義兵約期並進。於是副將張保和等克富民、昆陽，總兵馬忠等克呈貢、晉寧、易門、澂江、祿豐，玉科等克武定、祿勸、元謀、羅次、定遠、大姚，維述等克廣通、楚雄、南安及黑瑯、元水諸井。凡悍酋劇匪，擒斬殆盡，省城解嚴，被詔嘉獎。

九年，澂江回復叛，踞府城，毓英率軍往剿，圍其郛，十年二月，克之。並拔竹園、江那諸賊巢，迤西軍亦克麗江、劍川、永北、鶴慶、賓川、姚州、鎮南諸城。疏言：「滇省前事之誤，東南未定，遽議西征，屢致喪師失地。今通籌全局，必先掃蕩東南兩迤，然後全軍西上，方無後顧之憂。」

十一年，迤東、迤西兩路悉平，西軍亦先後克復永昌、鄧川、浪穹、趙州、雲南、永平、蒙化及上下兩關，而大理賊猶堅守，恃騰越、順寧互為應援。十一月，毓英親往督戰，先斷賊援，直薄城下，掘隧道，陷城垣數十丈，奪東南兩門入。賊守內城，晝夜環攻，守陴賊多死。杜文秀窮蹙服毒，其黨舁之出城詐降，斬首傳示，勒繳軍械，賊黨猶請緩期。毓英令楊玉科率壯士二百入城受降，布重兵城外夾擊之，斬酋目三百餘名，生擒楊榮、蔡廷棟、馬仲山，磔於市。大理肅清，賜黃馬褂，予騎都尉世職。十二年，順寧、雲州、騰越皆下，全滇底定，加太子少保，晉一等輕車都尉世職。

十三年，兼署云貴總督。光緒二年，丁繼母憂。五年，服闋，授貴州巡撫，加兵部尚書銜。七年，調福建督辦臺灣防務，開山撫番，濬大甲溪，築臺北城。八年，署云貴總督，九年，實授。

法越兵事起，自請出關赴前敵，屯興化。十年，命節制關外粵、楚各軍。會廣西軍潰於北寧、太原，毓英全師退屯保勝，以未奉命，降二級留任。七月，命進軍決戰，連復越南館司、鎮安、清波、夏和諸縣，屯館司關，規取河內諸省。令丁槐、何秀林攻宣光，以地雷毀其城，擒斬甚眾。十一年，京察，開復降級處分，令覃修綱攻克緬旺、清水、清山。法兵援宣光，掘地營延袤十餘里扼之。破法兵於臨洮府，奪梅枝關。連克不拔、廣威、永祥，進搗山西、河內，廣西軍亦收復諒山。越南興安、寧平、南定、興化、太原各省聞風響應。會和議成，詔班師。五月，回駐邊關。十二年，會勘邊界，兼署巡撫。十三年，剿順寧惈黑夷匪張登發，平之。十四年，京察，議敘。十五年，皇太后歸政，晉太子太保。尋卒，贈太子太傅，入祀賢良祠，雲南、貴州建專祠，謚襄勤。子春煊，官至四川總督。

弟毓寶，從毓英轉戰雲南，功最著，累擢道員，賜號額圖琿巴圖魯。光緒十年，出關援剿宣光、臨洮，旋克廣威府、不拔縣、梅枝關，賜黃馬褂。十四年，授福建鹽法道，擢雲南按察使，權布政使，護巡撫，兼護總督。二十一年，調貴卅布政使，未行，復調雲南。毓寶勇於戰陣，不諳文法，御史溥松劾其護總督時，任用私人，政刑失當，坐奪職，卒於家。雲貴總督崧蕃疏陳毓寶戰功，詔復原官。

論曰：劉長佑樸誠廉毅，老於軍事，時病其失之慈柔。自言：「於是非邪正，不自欺以欺人。」非飾辭也。滇、粵籌邊，尤有遠見。劉岳昭治滇，能屈己以聽岑毓英。毓英與滇事相終始，跋扈霸才，竟成戡定偉績，信乎識時之傑，能自樹立者已。


\end{pinyinscope}