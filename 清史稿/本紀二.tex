\article{本紀二}

\begin{pinyinscope}
太宗本紀一

太宗應天興國弘德彰武寬溫仁聖睿孝敬敏昭定隆道顯功文皇帝，諱皇太極，太祖第八子，母孝慈高皇后。上儀表奇偉，聰睿絕倫，顏如渥丹，嚴寒不慄。長益神勇，善騎射，性耽典籍，諮覽弗倦，仁孝寬惠，廓然有大度。

天命元年，太祖以上為和碩貝勒，與大貝勒代善、二貝勒阿敏、三貝勒莽古爾泰為四大貝勒。上居四，稱四貝勒。

太祖崩，儲嗣未定。代善與其子岳託、薩哈廉以上才德冠世，與諸貝勒議請嗣位。上辭再三，久之乃許。

天命十一年丙寅九月庚午朔，即位於沈陽。詔以明年為天聰元年。初，太祖命上名，臆制之，後知漢稱儲君曰「皇太子」，蒙古嗣位者曰「黃臺吉」，音並闇合。及即位，咸以為有天意焉。

辛未，誓告天地，以行正道，循禮義，敦友愛，盡公忠，勖諸大貝勒等。甲戌，諭漢官民有私計遁逃及令奸細往來者，雖首告勿論，後惟已逃被獲者論死。丙子，諭曰：「工築之興，有妨農務，前以城郭邊墻，事關守御，有勞民力，良非得已。茲後止葺頹壞，不復興築，俾民專勤南畝。滿洲、漢人，毋或異視，訟獄差徭，務使均一。貝勒屬下人，毋許邊外行獵。市稅為國費所出，聽其通商貿易，私往外國及漏稅者罪之。」丁丑，令漢人與滿洲分屯別居。先是漢人十三壯丁為一莊，給滿官為奴。至是，每備禦止留八人，餘悉編為民戶，處以別屯，擇漢官廉正者理之。設八固山額真，分領八旗。以納穆泰為正黃旗固山額真，額駙達爾漢為鑲黃旗固山額真，額駙和碩圖為正紅旗固山額真，博爾晉為鑲紅旗固山額真，額駙顧三泰為鑲藍旗固山額真，托博輝為正藍旗固山額真，徹爾格為鑲白旗固山額真，喀克篤禮為正白旗固山額真。又設十六大臣，贊理庶政，聽八旗訟獄。又設十六大臣，參理訟獄，行軍駐防則遣之。乙未，蒙古科爾沁土謝圖汗奧巴遣使來吊。

冬十月己酉，以蒙古喀爾喀札魯特部敗盟殺掠，私通於明，命大貝勒代善等率精兵萬人討之，先貽書聲其罪，上送至蒲河山而還。癸丑，別遣楞額禮、阿山率輕兵六百入喀爾喀巴林地，以張軍勢。丙辰，科爾沁土謝圖汗奧巴及代達爾漢等十四貝勒各遣使來吊。達硃戶徵卦爾察部，獲其人口牲畜以歸。明寧遠巡撫袁崇煥遣李喇嘛及都司傅有爵等來吊，並賀即位。甲子，大貝勒代善等大破札魯特，斬其貝勒鄂爾齋圖，獲貝勒巴克及其二子並拉什希布等十四貝勒而還。

十一月辛未，上發沈陽迎大貝勒代善，師次鐵嶺樊河界。癸酉，行飲至禮，論功，頒賚將士。戊寅，上還沈陽。察哈爾阿喇克綽忒部貝勒圖爾濟率百戶來歸。乙酉，遣方吉納、溫塔石偕李喇嘛往報袁崇煥，且遺書曰：「頃停息干戈，遣使吊賀，來者以禮，故遣官陳謝。昔皇考往寧遠時，曾致璽書言和，未獲回答。如其修好，答書以實，勿事文飾。」崇煥不以聞，而令我使齎還。卓禮克圖貝勒之子衛徵巴拜手巂其家屬來歸。科爾沁貝勒青巴圖魯桑阿爾齋、臺吉滿珠什哩各齎鞍馬牛羊來吊。

十二月庚子，禁與蒙古諸籓售賣兵仗。壬戌，黑龍江人來朝貢。

天聰元年春正月丙子，命二貝勒阿敏，貝勒濟爾哈朗、阿濟格、杜度、嶽言乇、碩托率兵征朝鮮。上曰：「朝鮮累世得罪，今明毛文龍近彼海島，納我叛民，宜兩圖之。」復遣方吉納、溫塔石遺書明袁崇煥，言興師由七大恨，並約其議和，及每歲餽報之數。

二月己亥，以書招諭蒙古奈曼部袞出斯巴圖魯。

三月壬申，阿敏等克朝鮮義州，別遣兵搗鐵山，明守將毛文龍遁走。又克安州，進至平壤城，渡大同江。朝鮮國王李倧遣使迎師。阿敏等數其七罪，仍遣使趣和。倧懼，率妻子遁江華島，其長子李★遁全州。阿敏復遣副將劉興祚入島面諭倧。倧遣其族弟原昌君李覺獻馬百匹、虎豹皮百、錦苧各四百、布一萬五千。庚子，與朝鮮盟，定議罷兵。壬申，明袁崇煥遣杜明忠偕方吉納等以書來，並李喇嘛書，欲釋恨修好。惟請減金幣之數，而以我稱兵朝鮮為疑。辛巳，阿敏等遣使奏捷。乙酉，命留滿洲兵一千、蒙古兵二千防義州，滿洲兵三百、蒙古兵一千防鎮江城。並諭李倧曰：「我留兵義州者，防毛文龍耳。」阿敏等旋師，以李覺歸。

夏四月甲辰，遺袁崇煥書曰：「釋恨修好，固所原也。朝鮮自尊輕我，納我叛亡，我遲之數年，彼不知悔，是以興討。天誘其衷，我軍克捷。今已和矣，而爾詭言修好，仍遣哨卒偵視，修葺城堡。我國將帥，實以此致疑。夫講信修睦，必藉物以成禮，我豈貪而利此，使爾國力不支？可減其半。歲時餽答，當如前議，則兩國之福也。」書成，聞崇煥方築塔山、大凌河、錦州等城，遂罷遣使，而以書付杜明忠還。更責崇煥曰：「兩國修好，當分定疆域。今又修葺域垣，潛圖侵逼。倘戰爭不息，天以燕、雲畀我，爾主不幸奔竄，身敗名裂，為何如也。自古文臣不更事者徒為大言，每喪師殃民，社稷傾覆。前者遼左任用非人，而河東西土地盡失，今尚謂不足戒而謀動干戈耶？」癸丑，阿敏等自朝鮮凱旋，上迎於武靖營，賜阿敏御衣一襲，餘各賜馬一匹。乙卯，論征朝鮮將士功，擢賞有差。戊辰，上還沈陽。乙丑，以書諭察哈爾臺吉濟農及奈曼袞出斯巴圖魯來和。

五月戊辰，遣朝鮮國王弟李覺歸國，設宴餞之，並賜鞍馬裘帶等物。辛未，上聞明人於錦州、大凌河、小凌河築城屯田，而崇煥無報書，親率師往攻之。乙亥，至廣寧，乘夜進兵。丙子，明大凌河、小凌河兵棄城遁，遂圍錦州。明臺堡兵二千餘人來降，悉縱之歸。丁丑，明鎮守遼東太監紀用、總兵趙率教遣人詣師請命。上開誠諭之，並許紀用親來定議。用不答，遂攻錦州。垂克，明援兵至，退五里而營，遣人調沈陽兵益師。庚寅，固山額真博爾晉等以兵至。癸巳，攻寧遠城，殲其步卒千餘人。既，明總兵滿桂出城而陣，上欲擊之，三大貝勒均諫止。上怒，趣諸將戴兜鍪，率阿濟格疾馳而進，敗其前隊，追至寧遠城下，盡殪之。諸貝勒不及胄而從，濟爾哈朗、薩哈廉、瓦克達俱被創。錦州守兵亦出城合戰，我軍復迎擊之。游擊覺羅拜山、備禦巴希陣歿，上臨其喪，哭而酹之。我軍還駐雙樹鋪。乙未，復至錦州。

六月己亥，攻錦州，值天溽暑，士卒死傷甚眾。庚子，班師。丁未，上還沈陽。是歲，大饑，斗米值銀八兩，銀賤物貴，盜賊繁興。上惻然曰：「民饑為盜，可盡殺乎！」令鞭而釋之，仍發帑賑民。

秋七月己巳，蒙古敖漢瑣諾木杜棱、塞臣卓禮克圖、奈曼袞出斯巴圖魯舉國來附。朝鮮國王李倧遣使報謝，並獻方物，命阿什達爾漢等往報之，尋以義州歸朝鮮。是月，明袁崇煥罷歸。

八月辛亥，察哈爾阿喇克綽忒部貝勒巴爾巴圖魯、諾門達賚、吹爾扎木蘇率眾來歸。是月，明熹宗崩，其弟信王嗣位，是為莊烈帝。

九月甲子朔，諭國家大祀大宴用牛外，其屠宰馬騾牛驢者悉禁之。

冬十一月庚午，察哈爾大貝勒昂坤杜棱來降。辛巳，薩哈爾察部來朝貢。

十二月甲午朔，察哈爾阿喇克綽忒貝勒圖爾濟伊爾登來降。

二年春正月戊子，格伊克里部長四人率其屬來朝。

二月癸巳朔，以額亦都子圖爾格、費英東子察哈尼俱為總兵官。朝鮮國王李倧遣其總兵官李蘭等來獻方物，並米二千石，更以一千石在中江平糶。庚子，以往喀喇沁使臣屢為察哈爾多羅特部所殺，上率師親征。丁未，進擊多羅特部，敗之，多爾濟哈談巴圖魯被創遁，獲其妻子，殺臺吉古魯，俘萬一千二百人還。丁巳，以戰勝，用八牛祭天。

三月戊辰，上還沈陽，貝勒阿敏等率群臣郊迎，行抱見禮。以弟多爾袞、多鐸從征有功，賜多爾袞號墨爾根戴青，多鐸號額爾克楚虎爾。庚寅，以賜名之禮宴之。戊子，給國人無妻者金，使娶。以貝勒多爾袞為固山貝勒。

夏四月丙辰，巴林貝勒塞特爾，臺吉塞冷、阿玉石、滿硃習禮率眾來歸。明復以袁崇煥督師薊、遼。崇煥素弗善毛文龍。時文龍據皮島，招集遼民，有逃亡則殺以冒功，遂得擢總兵，便宜行事。後更致書與我通好。上遣科廓等賚書往報。既，文龍執科廓等送燕京。崇煥以文龍私通罪紿殺之。

五月辛未，明人棄錦州。貝勒阿巴泰等率兵三千略其地，隳錦州、杏山、高橋三城，毀十三站以東墩臺二十一。先是顧特塔布囊以其眾自察哈爾逃匿蒙古地，遇歸附者輒殺之。辛巳，命貝勒濟爾哈朗、豪格率兵討顧特塔布囊。乙酉，顧特伏誅，俘其人口牲畜以萬計。長白山迤東濱海虎爾哈部頭目裡佛塔等來朝。

八月辛卯，與喀喇沁部議和定盟。乙未，賜奈曼貝勒袞出斯號達爾漢，札魯特喀巴海號衛徵。乙卯，朝鮮來貢。

九月庚申，徵外籓兵共征蒙古察哈爾。癸亥，上率大軍西發。丙寅，次遼陽。敖漢、奈曼、喀爾喀、札魯特、喀喇沁諸貝勒、臺吉各以兵來會。己巳，駐師綽洛郭爾。甲戌，宴來會諸貝勒。科爾沁諸貝勒不至。土謝圖汗額駙奧巴、哈談巴圖魯、滿硃習禮如約，請先侵掠而後合軍。上怒，遣使趣之。時奧巴違命，徑歸。滿硃習禮及臺吉巴敦以所俘來獻，上賜滿硃習禮號達爾漢巴圖魯，巴敦號達爾漢卓禮克圖，厚賚之。丙子，進兵擊席爾哈、席伯圖、英、湯圖諸處，克之，獲人畜無算。

冬十月辛卯，還師。丙申，諭敖漢、奈曼、巴林、札魯特諸貝勒，毋得要殺降人，違者科∶。壬寅，上還沈陽。以劉興祚詐稱縊死，逃歸明，系其母及妻子於獄。

十二月丁亥朔，遺土謝圖汗額駙奧巴書，數其罪。巴牙喇部長伊爾彪等來朝貢。蒙古郭畀爾圖、札魯特貝勒塞本及其弟馬尼各率部來歸。

三年春正月庚申，土謝圖汗奧巴來請罪，宥而遣之。辛未，敕科爾沁、敖漢、奈曼、喀爾喀、喀喇沁諸部悉遵國制。丁丑，諭諸貝勒代理三大貝勒直月機務。

二月戊子，諭三大貝勒、諸貝勒、大臣毋得科斂民間財物，犯者治罪。己亥，合葬太祖高皇帝、孝慈高皇后於沈陽之石嘴頭山，妃富察氏祔。喀爾喀札魯特貝勒戴青、桑土、桑古爾、桑噶爾寨等率眾來附。甲辰，上南巡，閱邊境城堡，圮薄者修築之。戊申，次海州，有老人年一百三歲，妻一百五歲，子七十三歲，召見賜牛種。辛亥，上還沈陽。

三月戊午，申蒙古諸部軍令。

夏四月丙戌朔，設文館，命巴克什達海及剛林等繙譯漢字書籍，庫爾纏及吳巴什等記注本朝政事。

五月丁未，奈曼、札魯特諸貝勒越界駐牧，自請議罰。上宥之。

六月乙丑，議伐明，令科爾沁、喀爾喀、札魯特、敖漢、奈曼諸部會兵，並令預採木造船以備轉餉。丁卯，喀喇沁布爾噶都戴青、臺吉卓爾畢，土默特臺吉阿玉石等遣使朝貢。辛巳，土默特臺吉卓爾畢泰等來朝貢。

秋七月辛卯，喀爾喀臺吉拜渾岱、喇巴泰、滿硃習禮自科爾沁來朝。甲午，孟阿圖率兵征瓦爾喀。乙未，庫爾喀部來朝貢。

八月庚午，頒八旗臨陣賞罰令。乙亥，諭曰：「自古及今，文武並用，以文治世，以武克敵。今欲振興文教，試錄生員。諸貝勒府及滿、漢、蒙古所有生員，俱令赴試。中式者以他丁償之。」

九月壬午朔，初試生員，拔二百人，賞緞布有差，免其差徭。癸未，貝勒濟爾哈朗等略明錦州、寧遠諸路還，俘獲以三千計。丙戌，阿魯部杜思噶爾濟農始遣使來通好。癸卯，喀喇沁布爾噶都來朝貢。

冬十月癸丑，上親征明，徵蒙古諸部兵以次來會。庚申，次納裡特河，察哈爾五千人來歸。壬戌，次遼河。丙寅，科爾沁奧巴以二十三貝勒來會。上集諸貝勒大臣議徵明與徵察哈爾孰利，皆言察哈爾遠，於是徵明。辛未，次喀喇沁之青城。大貝勒代善、三貝勒莽古爾泰止諸貝勒帳外，入見密議班師。既退，岳託等入白諸將在外候進取。上不懌，因曰：「兩兄謂我兵深入，勞師襲遠，若糧匱馬疲，敵人環攻，無為歸計。若等見及此，而初不言，朕既遠涉，乃以此為辭。我謀且隳，何候為！」岳託堅請進師。八固山額真詣代善、莽古爾泰議，夜半議定。諭曰：「朕承天命，興師伐明，拒者戮，降者勿擾。俘獲之人，父母妻子勿使離散。勿淫人婦女，勿褫人衣服，勿毀廬舍器皿，勿伐果木，勿酗酒。違者罪無赦。固山額真等不禁，罪如之。」乙亥，次老河，命濟爾哈朗、岳託率右翼兵攻大安口，阿巴泰、阿濟格率左翼兵攻龍井關。上與大貝勒代善、三貝勒莽古爾泰率大兵繼之。丁丑，左翼兵克龍井關，明副將易愛、參將王遵臣來援，皆敗死。漢兒莊、潘家口守將俱降。戊寅，上督兵克洪山口。辛巳，上至遵化。莽古爾泰率左翼兵自漢兒莊來會。遺書明巡撫王元雅勸降。

十一月壬午朔，右翼諸貝勒率師來會。先是濟爾哈朗等克大安口，五戰皆捷，降馬蘭營、馬蘭口、大安營三城，明羅文峪守將李思禮降。山海關總兵趙率教以兵四千來援，阿濟格迎擊斬之。甲申，諸貝勒攻遵化，正白旗小校薩木哈圖先登，大兵繼之，遂克其城。明巡撫王元雅自經死。上親酌金卮賜薩木哈圖，擢備御，世襲罔替，賜號巴圖魯，有過赦免，家固貧，恤之。蒙古兵擾害羅文峪民。令曰：「凡貝勒大臣有掠歸降城堡財物者斬，擅殺降民者抵罪，強取民物，計所取倍償之。」己丑，敘克城功，將士賞賚有差。壬辰，參將英俄爾岱、文館範文程留守遵化，大軍進逼燕京。有蒙古兵殺人而褫其衣，上命射殺之。甲午，徇薊州。乙未，徇三河。丙申，左翼貝勒赴通州視渡口。明大同、宣府二鎮援兵至順義，貝勒阿巴泰、岳託擊敗之。順義降。上至通州，諭明士民曰：「我國夙以忠順守邊，葉赫與我同一國耳，明主庇葉赫而陵我，大恨有七。我知終不相容，故告天興師。天直我國，賜我河東地。我太祖皇帝猶原和好，與民休息。爾國不從，天又賜我河西地。及朕即位，復徇爾國之請，遂欲去帝稱汗，趣制國印，而爾國不從。今我興師而來，順者撫，逆者誅。是爾君好逞干戈，猶爾之君殺爾也。天運循環，無往不復，有天子而為匹夫，亦有匹夫而為天子者。天既佑我，乃使我去帝號。天其鑒之！」辛丑，大軍逼燕京。上營於城北土城關之東，兩翼營於東北。明大同總兵滿桂、宣府總兵侯世祿屯德勝門，寧遠巡撫袁崇煥、錦州總兵祖大壽屯沙窩門。上率右翼大貝勒代善，貝勒濟爾哈朗、岳託、杜度、薩哈廉等，領白甲護軍、蒙古兵進擊桂、世祿，遣左翼大貝勒莽古爾泰、阿巴泰、阿濟格、多爾袞、多鐸、豪格等，領白甲護軍、蒙古兵迎擊崇煥、大壽，俱敗之。癸卯，遣明歸順王太監賚書與明議和。乙巳，屯南海子。戊申，袁崇煥、祖大壽營於城東南隅，樹柵為衛，我軍偪之而營。上率輕騎往視。諸貝勒請攻城，諭曰：「路隘且險，若傷我士卒，雖得百城不足多也。」因止弗攻。初，獲明太監二人，令副將高鴻中，參將鮑承先、寧完我等受密計。至是，鴻中、承先坐近二太監耳語云：「今日撤兵，乃上計也。頃上單騎向敵，敵二人見上語良久乃去。意袁都堂有約，此事就矣。」時楊太監佯臥竊聽。翌日縱之歸，以所聞語明帝，遂下崇煥於獄。大壽懼，率所部奔錦州，毀山海關而出。諸貝勒大臣請攻城，上曰：「攻則可克，但恐傷我良將勁卒，餘不忍也。」遂止。

十二月辛亥朔，大軍經海子而南，且獵且行，趣良鄉，克其城。壬子，總兵吳訥格克固安。辛酉，遣貝勒阿巴泰、薩哈廉以太牢祀金太祖、世宗陵。丙寅，復趨燕京，敗明兵於盧溝橋，殲其眾。明總兵滿桂、孫祖壽、黑雲龍、麻登雲以兵四萬柵永定門之南。丁卯黎明，師毀柵入，斬桂、祖壽及副將以下三十餘人，擒黑雲龍、麻登雲，獲馬六千，分賜將士。戊辰，遣達海賚書與明議和。壬申，貝勒阿巴泰、濟爾哈朗略通州，焚其舟，攻張家灣，克之。達海賚議和書二分置安定、德勝門外。乙亥，復遣人賚書赴安定門。俱不報。丙子，駐師通州。丁丑，岳託、薩哈廉、豪格率兵四千圍永平。遂克香河、馬蘭峪諸城，復叛去。己卯，大軍趣永平。

四年春正月辛巳朔，大軍至榛子鎮、沙河驛，俱降。壬午，至永平。先是，劉興祚自我國逃歸，匿崇煥所。至是，率所手巂滿洲兵十五人、蒙古兵五百欲往守沙河。聞大兵至，改趣永平之太平寨，襲殺喀喇沁兵於途。上怒其負恩，遣貝勒阿巴泰等禽斬之，裂其尸以徇。癸丑，上授諸將方略，乘夜攻城。城中火藥自發，敵軍大亂，黎明克之。貝勒濟爾哈朗等入城安撫。丙戌，上率諸將入城，官民夾道呼萬歲。貝勒濟爾哈朗、薩哈廉守永平。以降官白養粹為永平巡撫，孟喬芳、楊文魁為副將，縱鄉民還其家。是日，上率大軍趣山海關。敖漢、奈曼、巴林、札魯特諸部兵攻昌黎，不克。臺頭營、鞍山堡、遷安、灤州以次降。建昌參將馬光遠來歸。丁酉，明兵攻遵化，貝勒杜度擊敗之。明兵入三屯營，先所下漢兒莊、喜峰口、潘家口、洪家口復叛。庚子，達海等復漢兒莊，貝勒阿巴泰守之。辛丑，喀喇沁布爾噶都為明兵所圍，遣軍往救，未至，布爾噶都自擊敗之。其帥明兵部尚書劉之綸領兵至，樹柵。我軍砲毀其柵。之綸屯山中。大貝勒代善圍之，勸之綸降，不從。破其營，之綸被箭死。壬寅，移師馬蘭峪，毀其近城屯堡。丙午，喀喇沁蘇布地上書明帝，論和好之利，且勸以愛養邊民、優恤屬國之道。不報。樂亭復叛。

二月辛亥朔，諭貝勒諸臣，凡將士驍勇立功者，勿與攻城之役。甲寅，宴明降將麻登雲等於御幄，謂之曰：「明主視爾等將士之命如草芥，驅之死地。朕屢遣使議和，竟無一言相報，何也？」登雲對曰：「明帝幼沖，大臣各圖自保，議和之事，儻不見聽，罪且不測，故懼不敢奏。」上曰：「若然，是天贊我也，豈可棄之而歸。但駐兵屯守，妨農時為可憫耳。且彼山海關、錦州防守尚堅，今但取其無備城邑可也。」己未，遺書明帝，仍申和好，並致書明諸臣，勸其急定和議，至是凡七致書矣。甲子，明榆林副將王世選來降。上班師，貝勒阿巴泰、濟爾哈朗、薩哈廉及文臣索尼、寧完我等守永平，鮑承先守遷安，固山額真圖爾格、那木泰等守灤州，察喀喇、範文程等守遵化。駐灤三日，論功行賞。壬申，諭曰：「天以明土地人民予我，其民即吾民，宜飭軍士勿加侵害，違者治罪。」上至永平，降官郎中陳此心謀遁，事覺論斬，上赦之，聽其所往。

三月壬午，上還沈陽。庚寅，遣二貝勒阿敏、貝勒碩託率兵五千往守永平四城，貝勒阿巴泰等還。庚子，阿魯四子部遣使來盟。

夏四月壬子，明兵攻灤州，不克。己卯，貝勒阿巴泰、濟爾哈朗等自永平還。上問是役俘獲較前孰多，對曰：「此行所獲人口甚多。」上曰：「財帛不足喜，惟多得人為可喜耳。」

五月己丑，諭諸臣厚撫俘眾。壬辰，阿敏、碩託等棄永平四城歸。時明監軍道張春、錦州總兵祖大壽等合兵攻灤州。那穆泰、圖爾格、湯古代等出戰，屢敗明兵，然兵少，阿敏、碩託畏不往援，明兵用砲攻灤州，那穆泰等不能支，棄城奔永平。會天雨，我軍潰圍出，無馬被創者死四百餘人。阿敏、碩託聞之恐，遂殺降官白養粹等，盡屠城中士民，收其金幣，乘夜出冷口。察哈喇等亦棄遵化歸。上方命貝勒杜度趨永平協守，且敕阿敏善撫官民，無侵暴，將整兵親往。庚子，聞阿敏棄城，且大肆屠戮，乃止。

六月甲寅，收系棄城諸將，數其罪。乙卯，御殿宣阿敏十六罪。眾議當誅。上不忍致法，幽之。碩託、湯古代、那穆泰、巴布泰、圖爾格等各奪爵、革職有差。諸將中有力戰殺敵者釋之。先是阿敏既屠永平官民，以其妻子分給士卒。上曰：「彼既屠我歸順良民，又奴其妻子耶！」命編為民戶，以房舍衣食給之。

秋九月戊戌，申諭諸大臣滿、漢官各勤職業。

冬十月辛酉，諭編審各旗壯丁，隱匿者罰之。

十一月甲午，那堪泰部虎爾噶率家屬來歸，阿魯四子部諸貝勒來歸。壬寅，阿魯伊蘇忒部聞上善養民，留所部於西拉木輪河，而偕我使臣察漢喇嘛來朝。

十二月戊辰，科爾沁貝勒圖美衛徵來朝。

五年春正月庚辰，諭已故功臣無後者，家產給其妻自贍。壬午，鑄紅衣大砲成，金雋曰「天祐助威大將軍」。軍中造砲自此始。乙未，以額駙佟養性總理漢人軍民事，漢官聽其節制。己亥，幸文館，入庫爾纏直房，問所修何書。對曰：「記註所行政事。」上曰：「如此，朕不宜觀。」又覽達海所譯武銓，見投醪飲河事，曰：「古良將體恤士卒，三軍之士樂為致死。若額駙顧三臺對敵時，見戰士歿者，以繩曳之歸，安能得人死力乎！」庚子，朝鮮貢物不及額，卻之，以書責其罪。

二月庚申，敕邊臣謹斥堠。甲戌，孟阿圖徵瓦爾喀，奏捷。

三月乙亥朔，鑲藍旗固山額真、額駙顧三臺罷，以太祖弟之子篇古代之。書諭大貝勒代善、三貝勒莽古爾泰及貝勒諸大臣，求直言過失。丁亥，閱漢兵。甲午，誅劉興祚、興治家屬，赦其母。丁酉，朝鮮復遣使來貢。辛丑，遣滿達爾漢、董訥密遺朝鮮王書，索戰船助攻明。不許。

六月癸亥，定功臣襲職例。黑龍江伊札訥、薩克提、伽期訥、俄力喀、康柱等五頭目來朝。

秋七月甲戌，黑龍江虎爾哈部四頭目來朝貢。庚辰，始設六部，以墨勒根戴青貝勒多爾袞，貝勒德格類、薩哈廉、岳託、濟爾哈朗、阿巴泰等管六部事。每部滿、漢、蒙古分設承政官，其下設參政各八員，啟心郎各一員，改巴克什為筆帖式，其尚稱巴克什者仍其舊。更定訐告諸貝勒者準其離主例，其以細事訐訴者禁之。諭貝勒審事冤抑不公者坐罪。除職官有罪概行削職律，嗣後有罪者，分別輕重降罰有差。並禁官民同族嫁娶，犯者男婦以奸論。又諭貝勒諸大臣省過改行，求極諫。甲申，鬧雷虎爾哈部四頭目來朝貢。癸巳，定小事賞罰例，令牛錄額真審理，大者送部。明總兵祖大壽等築大凌河。檄諸蒙古各率所部來會征之。己亥，大軍西發，命貝勒杜度、薩哈廉、豪格留守。庚子，渡遼河，申誡諸將恤士卒。

八月壬寅朔，次舊遼河而營，蒙古諸部率兵來會。癸卯，集蒙古諸貝勒，申前令，無擅殺掠。於是分兵兩路，貝勒德格類、岳託、阿濟格以兵二萬由義州入屯錦州、大凌河之間，上自白土場入廣寧。丁未，會於大凌河，乘夜攻城。令曰：「攻城恐傷士卒，當掘壕築壘困之。彼若出，與之戰，外援至，迎擊之。」乃分八旗兵合圍，令蒙古兵承其隙。辛亥，明馬步兵五百人出城，達爾哈擊敗之。壬子，射書城中，招蒙古人出降。癸丑，明兵出城誘戰。圖賴先入，達爾哈繼之，四面環攻，貝勒多爾袞亦率兵入。城內砲矢俱發，圖賴被創，副將孟坦、屯布祿、備禦多貝、侍衛戈裏戰歿。上以圖賴等輕進，切責之。以紅衣砲攻明臺，兵降者相繼。乙卯，遺祖大壽書曰：「往者我欲和，爾國君臣以宋為鑒，不我應。爾國非宋，我亦非金，何不達若此。朕今厭兵革，更以書往，惟將軍裁之。」大壽不答。丁巳，明松山兵二千來援，阿山、勞薩、土魯什擊敗之。甲子，貝勒阿濟格、碩托遮擊明援兵。丁卯，明錦州兵六千來攻阿濟格營。會大霧，覿面不相識。忽有青氣沖敵營，闢若門，我軍乘霧進，大戰，敗之，擒游擊一，盡獲其甲仗馬匹。辛未，上詣貝勒阿濟格營，酌金卮勞諸將。明兵突出，師夾擊，又大敗之。

九月丁亥，上以兵趨錦州，見塵起，上命諸軍勿行，自率擺牙喇兵二百，與貝勒多鐸緣山潛進。明錦州兵七千突出進上前。上甫擐甲，從者不及二百人，渡河沖敵軍。敵不能當，潰走。諸軍繼至，又大敗之，斬一副將而還。己丑，復以書招祖大壽。庚寅，上設伏山內，誘大壽出，將擒之，大壽驚遁，自是閉城不出。時城中穀止百石，馬死盡，煮馬肉為食，以鞍代爨。乙未，明太僕寺卿監軍道張春，總兵吳襄、鍾緯等，以馬步兵四萬來援，壁小凌河。戊戌，明援兵趨大凌河，距城十五里。上率兩翼騎兵沖擊之，不動。右翼兵猝入張春營，敵遂敗，吳襄及副將桑阿爾寨先奔。張春等復集潰兵立營，會大風，敵乘風縱火，將及我軍，天忽雨，反風，復戰，遂大破之，生擒張春及副將三十三人。春不屈，乞死，上赦不殺。是役也，祖大壽仍以我為誘敵，故城中無應者。是夕黑雲龍遁去。

冬十月丁未，以書招祖大壽、何可剛、張存仁。己酉，再遺大壽書。壬子，以紅衣砲攻於子章臺。臺最固，三日臺毀，守臺將王景降，於是遠近百餘臺俱下。甲寅，遣降將姜新招祖大壽。大壽亦遣游擊韓棟來會。癸亥，議三貝勒莽古爾泰上前持刃罪，降貝勒，奪所屬五牛錄。乙丑，祖大壽約我副將石廷柱議降。丙寅，大壽遣其子可法為質。戊辰，大凌河舉城降，獨副將何可剛不從。大壽掖可剛至軍前殺之，夜至御營，上優遇之，大壽遂獻取錦州策。己巳，遣兵隨大壽夜襲錦州，會大霧，失伍，還。

十一月庚午朔，縱大壽還錦州。戊寅，毀大凌河城。己卯，班師。乙酉，上還沈陽。丙戌，察哈爾侵阿魯西拉木輪地，貝勒薩哈廉、豪格移師征之，會察哈爾已去，乃還。

閏十一月庚子朔，諭曰：「我兵之棄永平四城，皆貝勒等不學無術所致。頃大凌河之役，城中人相食，明人猶死守，及援盡城降，而錦州、松、杏猶不下，豈非其人讀書明理盡忠其主乎？自今凡子弟年十五歲以下、八歲以上，皆令讀書。」遣庫爾纏等責朝鮮違約罪。庚戌，禁國中不得私立廟寺，喇嘛僧違律者還俗，巫覡星士並禁止之。

十二月壬辰，參將寧完我請設言官，定服制。上嘉納之。丙申，用禮部參政李伯龍言，更定元旦朝賀行禮班次。

六年春正月癸亥，閱漢兵。

二月壬申，定儀仗制。丁丑，謁太祖陵，行時享禮。戊子，諭海州等處城守官三年一赴沈陽考察。丁酉，諭戶部貝勒德格類以大凌河漢人分隸副將以下，給配撫養。給還貝勒莽古爾泰所罰人口。

三月戊戌，賚大凌河諸降將有差。命達海分析國書音義。庚戌，定訐告諸貝勒者輕重虛實坐罪例，禁子弟告父兄、妻告夫者，定貝勒大臣賜祭葬例。丁巳，徵察哈爾，徵蒙古兵，頒軍令。

夏四月戊辰朔，上率大軍西發，阿巴泰、杜度、揚古利、伊爾登、佟養性留守。己巳，次遼河。丙子，次西拉木輪河。己卯，次札滾烏達，諸蒙古部兵以次來會。乙酉，次哈納崖。察哈爾汗林丹聞我師至，大懼，驅歸化城富民牲畜渡河西奔，盡委輜重而去。庚寅，次都勒河，聞察哈爾林丹遠遁，上趨歸化城。丙申，大軍自阿濟格和爾戈還趨察哈爾。

五月癸卯，諭諸部貝勒大臣勿輕進，勿退縮，勿殺降，勿分散人妻子，勿奪人衣服財物。甲辰，次布龍圖布喇克。丁未，勞薩奏報察哈爾遁去已久，逐北三日無所見。上自布龍圖旋師。戊申，定議徵明。丙辰，次硃兒格土。時糧盡，忽逢黃羊遍野，遂合圍殺數萬，脯而食之。無水，以一羊易杯水而飲。上命各牛錄持水迎給之。庚申，次木魯哈喇克沁，貝勒阿濟格率左翼略宣府、大同，貝勒濟爾哈朗率右翼略歸化城，上與大貝勒代善、貝勒莽古爾泰統大軍繼進。甲子，上至歸化城，兩翼兵來會。是日，大軍馳七百里，西至黃河木納漢山，東至宣府，自歸化城南至明邊境，所在察哈爾部民悉俘之。

六月丁卯朔，蒙古部民竄沙河堡，上以書諭明守臣索之。明歸我男婦三百二十、牲畜千四百有奇。辛未，寧完我、範文程、馬國柱合疏言：「伐明之策，宜先以書議和，俟彼不從，執以為辭，乘釁深入，可以得志。」上嘉納之。甲戌，大軍發歸化城，趨明邊。丁丑，明沙河堡守臣使賚牲幣來獻。己卯，庫爾纏等自得勝堡，愛巴禮等由張家口，分詣大同、宣府議和。書曰：「我之興兵，非必欲取明天下也。遼東守臣貪黷昏罔，勸葉赫陵我，遂嬰七恨。屢愬爾主，而遼東壅不上聞。我兵至此，欲爾主察之也。及攻撫順，又因十三省商賈各遺以書，慮其不克徑達，則各以書進其省官吏，冀有一聞。乃縱之使去，寂焉不復。語云：『下情上達，天下罔不治；下情上壅，天下罔不亂。』今所在征討，爭戰不息，民死鋒鏑，雖下情不達之故，抑豈天意乎？我今聞誠相告，國雖褊小，惟欲兩國和好，互為貿易，各安★獵，以享太平。若言不由衷，天其鑒我。前者屢致書問，憤疾之詞，固所不免。此兵家之常，不足道也。幸速裁斷，實國之福。我駐兵十日以待。」庚辰，駐大同邊外。庫爾纏偕明得勝堡千總賚牲幣來獻。上不納。復遺書明守臣曰：「我仰體天意，原申和好。爾果愛民，宜速定議。若延時不報，縱欲相待，如軍中糧盡何。至書中稱謂，姑勿論，我遜爾國，我居察哈爾之上可耳。」癸未，趨宣府，守臣以明主所給察哈爾緞布皮幣一萬二千五百歸我。庚寅，駐張家口外，列營四十里。癸巳，明巡撫沈棨、總兵董繼舒遣人賚牛羊食物來獻。上宴之，遂定和議，大市於張家口。科爾沁部兵三人潛入明邊，盜牛驢，斬其首者，鞭二人，貫耳以徇。甲午，明巡撫沈棨遣使來請盟。命大臣阿什達爾哈等蒞之，刑白馬烏牛，誓告天地。禮成，遣啟心郎祁充格送明使歸。明以金幣來獻。晉封皇子豪格為和碩貝勒。是月，遼東大水。

秋七月丁酉朔，復以書約明張家口守臣信誓敦好，善保始終，且謂和議遼東地方在內，爾須遣官往告。上率大軍還。庚子，至上都河，明以和議成，來餽禮物，酌納之。辛丑，蒙古諸貝勒辭歸。庚戌，次擺斯哈兒。游擊巴克什達海卒。庚申，上還沈陽。

八月丁卯，召明諸生王文奎、孫應時、江雲入宮，問以和事成否。三人皆言，明政日紊，和議難必。且中原盜賊蜂起，人民離亂。勸上宣布仁義，用賢養民，乘時吊伐，以應天心。癸酉，六部署成，頒銀印各一。甲午，命固山額真察民疾苦，清理刑獄。察哈爾檮納楚虎爾來歸。

九月癸卯，修復蓋州城，移民實之。甲寅，命戶部貝勒德格類、兵部貝勒岳託展耀州舊界至蓋州迤南。

冬十月乙丑朔，幸開原。甲戌，還沈陽。遣衛徵囊蘇喇嘛赴寧遠，賚書致明帝曰：「我國稱兵，非不知足而冀大位，因邊臣欺侮，致啟兵釁。往征察哈爾時，過宣府定和議，我遂執越境盜竊之人戮之塞下，我之誠心可謂至矣。前邊臣未能細述，今欲備言，又恐疑我不忘舊怨，如遣信使來，將盡告之。若謂已和，不必語及往事，亦惟命。」又與明諸臣書曰：「宣府守臣與我盟時，約我毋侵遼東，誓諸天地。今爾乃有異議，天可欺乎？執政大臣宜通權變，慎勿徒事大言，坐失事機。若堅執不從，惟尋師旅，生靈荼毒，咎將誰歸？」

十一月壬寅，明寧遠守臣以我所遺書封固，不敢以陳，請露封，許之。辛亥，阿祿部都思噶爾濟農所屬祁他特吹虎爾臺吉來附。壬子，遣使往朝鮮定歲貢額。

十二月乙丑，定朝服及官民常服制。三貝勒莽古爾泰卒。乙亥，吳巴海征兀札喇遣使告捷。

七年春正月庚子，諭各牛錄額真以恤貧訓農習射。辛丑，朝鮮來貢，不及額。丁未，復書責之。戊申，皇長女下嫁敖漢部貝勒都喇爾巴圖魯子臺吉班第。乙卯，徵兀札喇師還。

二月癸亥朔，阿魯科爾沁汗車根率固木巴圖魯、達爾馬代袞等舉國來附。己卯，庫爾纏有罪，誅。癸未，土魯什、勞薩等略寧遠。

三月丁酉，築★場、攬盤、通遠堡、岫巖四城。辛丑，郭爾羅斯部臺吉固木來朝。丙辰，明故總兵毛文龍部將孔有德、耿仲明遣使來約降。

夏四月乙丑，察哈爾兩翼大總管塔什海虎魯克寨桑來附。乙亥，使參將英俄爾岱等借糧朝鮮濟孔有德軍，不從。

五月乙未，吳喇忒臺吉土門達爾漢等來朝。壬子，貝勒濟爾哈朗、阿濟格、杜度率兵迎孔有德、耿仲明於鎮江，命率所部駐東京。

六月壬戌，諭將士毋侵擾遼東新附人民，違者孥戮之。癸亥，召孔有德、耿仲明入覲，厚賚之。丙寅，遣英俄爾岱遺朝鮮王書曰：「往之借糧，貴國王以孔有德等昔隸毛氏，無輸糧養敵之理。今有德歸我，糧已足給。惟兵卒守船，輓運維艱，近距貴國，以糧給之甚便。朕思王視明為父，視朕為兄，父兄相爭數年，而王坐觀成敗，是外有父兄之名，而內懷幸禍之意。若力為解勸，息兵成好，不惟我兩國樂見太平，即貴國亦受其福。若仍以兵助明，合而御我，則構兵實自王始。」己巳，諭官民冠服遵制畫一。癸酉，以孔有德為都元帥，耿仲明為總兵官，並賜敕印。戊寅，英俄爾岱奏報朝鮮用明人計，借兵倭國，又於義州南嶺築城備我。集諸貝勒大臣議之，皆言宜置朝鮮而伐明。己卯，貝勒岳託、德格類率右翼楞額禮、葉臣，左翼伊爾登、昂阿喇及石廷柱、孔有德、耿仲明將兵取明旅順口。甲申，東海使犬部額駙僧格來朝貢。丁亥，諭曰：「凡進言者，如朕所行未協於義，宜直言勿諱。政事或有愆忌，宜開陳無隱。六部諸臣，奸偽貪邪，行事不公，宜行糾劾。諸臣有艱苦之情，亦據實奏聞。茍不務直言，遠引曲喻，剿襲紛然，何益於事？」

秋七月辛卯朔，諭滿洲各戶有漢人十丁者授棉甲一，以舊漢軍額真馬光遠統之。壬辰，阿祿部孫杜棱子臺吉古木思轄布，寨桑吳巴什、阿什圖、巴達爾和碩齊等，吳喇忒部臺吉阿巴噶爾代皆來朝貢。甲辰，貝勒岳託等奏克旅順口。

八月庚申朔，英俄爾岱等自朝鮮還，以復書允糧濟我守船軍士。壬戌，貝勒阿巴泰、阿濟格、薩哈廉、豪格等略明山海關外。庚辰，貝勒德格類、岳託師還。丁亥，以副將石廷柱為總兵官。

九月庚子，貝勒阿巴泰等師還。上以其不深入，責之。癸卯，英俄爾岱等往朝鮮互市。庚戌，明登州都司蔡賓等來降。

冬十月壬戌，遣使外籓蒙古各部，宣布法令。丙寅，大閱。丁卯，發帑賚八旗步兵。己巳，諭曰：「置官以來，吏、戶、兵三部辦事盡善，刑部訊獄稽延，罔得實情，禮部、工部皆有缺失。夫啟心郎之設，欲其隨事規諫，啟乃心也。乃有差謬而不聞開導，何耶？」又曰：「爾等動以航海取山東攻山海關為言。航海多險，攻堅易傷，是以空言相賺，不啻為敵計耳。兵事無藉爾言，惟朕與諸貝勒有過，當極言耳。」又諭文館諸儒臣曰：「太祖始命巴克什額爾德尼造國書，後庫爾纏增之。慮有未合，爾等職司紀載，宜悉心訂正。朕嗣大位，凡皇考行政用兵之大，不一一詳載，後世子孫何由而知，豈朕所以盡孝道乎？」丙子，授明降將馬光遠為總兵官，王世選、麻登雲為三等總兵官，馬光先、孟喬芳等各授職有差。癸未，明廣鹿島副將尚可喜遣使來約降。

十一月甲辰，英俄爾岱復賚書往朝鮮，責以違約十事。戊申，遣季思哈、吳巴海往征朝鮮接壤之虎爾哈部。辛亥，上獵於葉赫。

十二月辛未，上還沈陽。

八年春正月庚寅，諭蒙古諸貝勒令遵我國定制。黑龍江羌圖裏、嘛爾幹率六姓來朝貢。癸巳，詔宗人自興祖直皇帝出者為六祖後，免其徭役。乙未，正黃旗都統、一等總兵官楞額禮卒。癸卯，漢備御訴漢人徭役重於滿洲，戶部貝勒德格類以聞。上命禮部貝勒薩哈廉集眾諭其妄。漢總兵官石廷柱等執備禦八人請罪，上曰：「若加以罪，則後無復言者。」並釋之。戊申，塔布囊等徵察哈爾潰眾於席爾哈、席伯圖。己酉，蒿齊忒部臺吉額林臣來歸。丁巳，免功臣身故無嗣者丁之半，妻故始應役，著為令。

二月壬戌，定喪祭例，妻殉夫者聽，仍予旌表；逼妾殉者，妻坐死。遣貝勒多爾袞、薩哈廉往迎降將尚可喜，使駐海州。丁卯，都元帥孔有德劾耿仲明不法狀，諭解之。戊辰，遣阿山等略錦州。

三月丁亥朔，日有食之，綠虹見。辛卯，命譚泰、圖爾格略錦州。壬辰，副將尚可喜率三島官民降，駐海州。己亥，大閱。甲辰，遣英俄爾岱往朝鮮互市。令孔有德、耿仲明、尚可喜幟用白鑲皁，以別八旗。壬子，考試漢生員。

夏四月辛酉，升授太祖諸子湯古代等副將、參將、備御有差。又以哈達、烏喇二部之後無顯職，授哈達克什內為副將，烏喇巴彥為三等副將。詔以沈陽為「天眷盛京」，赫圖阿喇城為「天眷興京」。改定總兵、副將、參將、游擊、備御滿字官名。丁丑，尚可喜來朝，命為總兵官。乙亥，以太祖弟之子拜尹圖為總管。辛巳，初命禮部考試滿洲、漢人通滿、漢、蒙古書義者，取剛林等十六人為舉人，賜衣一襲，免四丁。乙酉，金繼孟等自明石城島來降，以隸尚可喜。

五月丙戌朔，黑龍江巴爾達齊來貢。庚寅，察哈爾臺吉毛祁他特來朝。定滿、漢馬步軍名。丙申，議徵明，諸貝勒請從山海關入。上曰：「不然，察哈爾為我軍所敗，其貝勒大臣將歸我，宜直趨宣、大以逆之。」乃集各都統部署軍政，遣國舅阿什達爾哈徵科爾沁兵，以書招撫遺眾之在明境者。壬寅，定百官功次，賜敕書，其世襲及官止本身者，分別開載有差。甲辰，季思哈、吳巴海征虎爾哈部奏捷。命貝勒濟爾哈朗留守盛京，貝勒杜度守海州，吏部承政圖爾格等渡遼河，沿張古臺河駐防，並扼敵兵，俱授方略。畢，上率大軍前發。己酉，次都爾鼻，諸蒙古外籓兵以次來會。甲寅，次訥裡特河。

六月辛酉，頒軍令於蒙古諸貝勒及孔有德、耿仲明、尚可喜，曰：「行軍時勿離纛，勿諠譁，勿私出劫掠。抗拒者誅之，歸順者字之。勿毀廟宇，勿殺行人，勿奪人衣服，勿離人夫婦，勿淫人婦女。違者治罪。」先是，察哈爾林丹西奔圖白特，其部眾苦林丹暴虐，逗遛者什七八，食盡，殺人相食，屠劫不已，潰散四出。至是，絡繹來附者前後數千戶。辛未，次庫黑布裏都，議覺羅布爾吉、英俄爾岱擅殺察哈爾布顏圖部眾罪，並奪其賜。甲戌，次喀喇拖落木，命貝勒德格類率兵入獨石口，偵居庸關，期會師於朔州。戊寅，諭蒙古諸貝勒曰：「科爾沁噶爾珠塞特爾等叛往索倫，為其族兄弟等追獲被殺，朕心惻然。朕欲宣布德化，使人民共登安樂。今諸貝勒雖以罪誅，亦朕教化所未洽也。」又命減阿魯部達喇海等越界駐牧罪。壬午，察哈爾土巴濟農率其民千戶來歸。喀爾喀部巴噶達爾漢來歸。甲申，命大貝勒代善等率兵入得勝堡，略大同，西至黃河，副都統土魯什、吳拜等逕歸化撫察哈爾逃民，俱會師朔州。

秋七月己丑，命貝勒阿濟格、多爾袞、多鐸等入龍門，會宣府，上親統大軍自宣府趨朔州，期四路兵克期並進。辛卯，毀邊墻。壬辰，入上方堡，至宣府右衛，以書責明守臣負盟之罪，仍諭其遣使議和。癸巳，駐城東南。時阿濟格攻龍門，未下，令略保安。丁酉，營東城，遺明代王書，復約其遣使議和。代善攻得勝堡，克之。明參將李全自縊死。進攻懷仁、井坪，皆不克，遂駐朔州。丙午，上圍應州，令代善等趣馬邑。土魯什至歸化城，察哈爾林丹之妻率其八寨桑以一千二百戶來降。庚戌，阿濟格等攻保安州，克之。壬子，德格類入獨石口，取長安嶺，攻赤城，不克，俱會師於應州。

八月乙卯，命諸將略代州。薩哈廉襲崞縣，拔之。丙辰，碩托入圓平驛。甲子，阿巴泰等取靈丘縣之王家莊，克之。禮部承政巴都禮戰歿。又攻應州之石家村堡，克之。丙寅，上發應州，聞明陽和總督張宗衡、大同總兵曹文詔駐懷仁，度是夜必奔大同，令土魯什、吳拜伏兵邀之。師行遲，宗衡等逸去。上怒責之。戊辰，上至大同，遺書文詔，令贊和議。又遺書眾官，索察哈爾餘孽之在明者。文詔挑戰，擊敗之。貝勒阿巴泰等拔靈丘。明代王母楊氏與張宗衡、曹文詔以書來請和。辛未，遣使以書報之。壬申，代善率師來會。癸酉，駐師大同，遣明宗室硃乃廷及俘獲僧人入城。三索報書，俱不答。縱乃廷妻子及硃乃振還。丁丑，營四十里鋪，得明間諜書北樓口，為書報之曰：「來書以滿洲為屬國，即予亦未嘗以為非也。惟遼東之官欺凌我國，皇帝惑於臣下之言狂，雖干戈十數年來，無一言詢及，使我國之情不達，若遣一信使判白是非，則兵戈早息矣。欲享太平，只旦暮間事。不然，爾國臣僚壅蔽欺罔，虛報斬伐，以吾小國果受傷夷，詎能數侵，豈皇帝之聰明獨不能一忖度耶？原和之誠，黑雲龍自知之，慮其恐結怨於大臣不盡告耳。」己卯，大軍至陽和。明總兵曹文詔詭以書言狂張宗衡，偽言砲傷我兵，得纛一桿等語，為我邏者所獲。上乃遺宗衡書曰：「予謂爾明當有忠臣義士實心謀國者，乃一旦虛言狂至此，豈不愧於心乎？今與公等約，我兵以一當十，能約期出戰，當勒兵以俟。若言狂言欺君，貽害生靈，禍蘗將無窮矣。」壬午，次懷遠。癸未，駐左衛。

閏八月丙戌，以書責明宣府太監欺君誤國罪。丁亥，副都統土魯什被創卒。攻萬全左衛，克之。庚寅，班師。察哈爾噶爾馬濟農等遣使乞降，言其汗林丹病殂，汗子及國人皆欲來歸，於是命阿什達爾哈等往偵之。丁酉，移軍舊上都城。庚戌，移軍克蚌。辛亥，察哈爾寨桑噶爾馬濟農等率其國人六千奉豆土門福金來歸。

九月戊辰，留守貝勒濟爾哈朗疏報季思哈、吳巴海征虎爾哈俘一千三百餘人。阿魯部毛明安舉國來附。辛未，渡遼河。壬申，上還盛京。

冬十月己丑，建太祖陵寢殿，樹松，立石獸。壬辰，論徵宣、大將士功罪。己亥，科爾沁臺吉吳克善來歸其妹，納之。庚戌，以八年征討克捷，為文告太祖。壬子，朝鮮國王李倧遣使以書來。上以其言不遜，復書切責之。

十一月乙丑，六部官考績升授有差。

十二月癸未朔，朝鮮國王以書來謝罪。壬辰，命副都統霸奇蘭、參領薩木什喀征黑龍江未服之地。丙申，分定宗室、額駙等專管佐領有差。丁酉，墨勒根喇嘛以嘛哈噶喇金像來貢，遣使迎至盛京。癸卯，察哈爾祁他特車爾貝、塞冷布都馬爾等各率所部人民來歸。遣吳巴海、荊古爾代征瓦爾喀。甲辰，佐領劉學誠疏請立郊壇，勤視朝。上曰：「疏中欲朕視朝勤政是也。至建立郊壇，未知天意所在，何敢遽行，果成大業，彼時議之未晚也。」

九年春正月丁卯，上親送科爾沁土謝圖濟農等歸國。癸酉，免功臣徭役。丁丑，詔太祖庶子稱「阿格」，六祖子孫稱「覺羅」，覺羅系紅帶以別之。有詈其祖父者罪至死。

二月壬午，令諸臣薦舉居心公正及通曉文藝可任使者。丁亥，編喀喇沁部蒙古壯丁為十一旗，每旗設都統一員，下以副都統、參領二員統之。戊子，諭曰：「邇來進言者皆請伐明，朕豈不以為念。然亦須相機而行。今察哈爾新附，人心未輯，城郭未修，而輕於出師，何以成大業。且大兵一舉，明主或棄而走，或懼而請和，攻拒之策，何者為宜？其令高鴻中、鮑承先、寧完我、範文程等酌議以聞。」己丑，沈佩瑞請屯田廣寧、閭陽，造舟輓粟，為進取計。上嘉納之。乙未，範文程、寧完我請薦舉不實宜行連坐法。丁未，命多爾袞、岳託、豪格、薩哈廉將精騎一萬，收察哈爾林丹之子額爾克孔果爾額哲。

三月戊辰，諭曰：「頃民耕耨愆期，蓋由佐領有事築城，民苦煩役所致。嗣有濫役妨農者治其罪。」庚午，察哈爾寨桑巴賴都爾等一千四百餘人來歸。

五月乙卯，霸奇蘭、薩木什喀征黑龍江虎爾哈部，盡克其地，編所獲人口以歸，論功升賞有差。癸亥，上以西征諸貝勒經宣、大境，度明必調寧、錦兵往援，遣貝勒多鐸率師入寧、錦撓之。己巳，命文館譯宋、遼、金、元四史。壬申，貝勒多鐸奏報殲明兵五百人於錦州松山城外，殺其副將劉應選。丙子，貝勒多爾袞、岳託、薩哈廉、豪格等奏報兵至西喇硃爾格，遇察哈爾囊囊太妃暨臺吉瑣諾木等以一千五百戶降，遂抵額爾克孔果爾額哲所居，其母率額哲迎降。

六月乙酉，貝勒多鐸凱旋，賜良馬五，賞從征將士有差。丁酉，吳巴海、荊古爾代師還，論功亦如之。明登州黃城島千總李進功來降。辛丑，諭曰：「太祖以人民付朕，當愛養之。諸貝勒非時修繕，勞苦百姓，民不得所，浸以逃亡，是違先志而長敵寇也。今朝鮮賓服，察哈爾舉國來附，茍不能撫輯其眾，後雖拓地，何以處之？貝勒大臣其各戢驕縱以副朕意！」壬寅，察哈爾臺吉瑣諾木率其屬六千八百人來歸。癸卯，諭曰：「太祖禁貝勒子弟郊外放鷹，慮其踐田園、擾牲畜也。今違者日眾。語曰：『涓涓不塞，將成江河。』其嚴禁之。」

秋七月癸酉，論漢人丁戶增減，擢參領李思忠等六員官，高鴻中等十一員黜罰有差。

八月庚辰，貝勒多爾袞、岳託、薩哈廉、豪格以獲傳國玉璽聞。先是元順帝北狩，以璽從，後失之。越二百餘年，為牧羊者所獲。後歸於察哈爾林丹汗。林丹亦元裔也。璽在蘇泰太妃所。至是獻之。時岳託以疾留歸化城，多爾袞等率兵略明山西，自平虜衛入邊，毀長城，略忻州、代州，至崞縣。甲申，繪太祖實錄圖成。乙巳，上率大貝勒代善及諸貝勒多爾袞等師次平虜堡。丁未，渡遼河，閱巨流河城堡。

九月癸丑，貝勒多爾袞等師還，獻玉璽，告天受之。額爾克孔果爾額哲及其母來朝。庚午，上還宮。壬申，召諸貝勒大臣數代善罪。眾議削大貝勒號及和碩貝勒，奪十佐領，其子薩哈廉奪二佐領，哈達公主降庶人，褫其夫瑣諾木濟農爵號。上皆免之。

冬十月己卯，以明議和不成，將進兵，遣使賚書諭明喜峰口、董家口諸邊將。管戶部事和碩貝勒德格類卒。癸未，命吳巴海、多濟裏、札福尼、吳什塔分將四路兵征瓦爾喀。

十一月丁未朔，命額爾克孔果爾額哲奉母居孫島習爾哈。

十二月辛巳，哈達公主莽古濟之僕冷僧機首告貝勒莽古爾泰生時與女弟莽古濟、弟德格類謀逆，公主之夫瑣諾木及屯布祿、愛巴禮與其事。會瑣諾木亦自首。訊得實，莽古濟、莽古爾泰子額必倫及屯布祿、愛巴禮皆伏誅。莽古爾泰餘子、德格類子俱為庶人。瑣諾木自首免罪。授冷僧機三等副將。丁酉，謁太祖陵。甲辰，貝勒薩哈廉與諸貝勒及大貝勒代善盟誓，請上尊號。上不許。會蒙古貝勒復來請。上曰：「朝鮮兄弟國，宜告之。」

十年春正月壬戌，皇次女下嫁額爾克孔果爾額哲。

二月丁丑，八和碩貝勒與外籓四十九貝勒各遺書朝鮮，約其國王勸進尊號。戊子，遣使至明邊松棚路、潘家口、董家口、喜峰口、賚書致明帝，索其報書。定諸臣帽頂飾。庚寅，寧完我以罪免。

三月丙午朔，清明節，謁太祖陵。辛亥，改文館為內國史、內祕書、內弘文三院。乙卯，遣貝勒阿濟格、阿巴泰築噶海城。庚申，吳什塔等征瓦爾喀，遣使奏捷。諭曰：「蒙古深信喇嘛，實乃妄人。嗣後有懸轉輪結布幡者，宜禁止之。」乙丑，英俄爾岱等自朝鮮還，言國王李倧不接見，亦不納書，以其報書及所獲倧諭邊臣書進。諸貝勒怒，欲加兵。上曰：「姑遣人諭以利害，質其子弟，不從，興兵未晚也。」丁卯，外籓蒙古十六國四十九貝勒及孔有德、耿仲明、尚可喜俱以請上尊號至盛京。

夏四月己卯，大貝勒代善，和碩貝勒濟爾哈朗、多爾袞、多鐸、岳託、豪格、阿巴泰、阿濟格、杜度率滿、漢、蒙古大臣及蒙古十六國四十九貝勒以三體表文詣闕請上尊號曰：「恭維我皇上承天眷祐，應運而興。當天下昏亂，修德體天，逆者威，順者撫，寬溫之譽，施及萬姓。征服朝鮮，混一蒙古。遂獲玉璽，受命之符，昭然可見，上揆天意，下協輿情。臣等謹上尊號，儀物俱備，伏原俞允。」上曰：「爾貝勒大臣勸上尊號，歷二年所。今再三固請，朕重違爾諸臣意，弗獲辭。朕既受命，國政恐有未逮，爾等宜恪恭贊襄。」群臣頓首謝。庚辰，禮部進儀注。壬午，齋戒，設壇德盛門外。


\end{pinyinscope}