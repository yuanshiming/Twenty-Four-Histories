\article{列傳二百八十四}

\begin{pinyinscope}
孝義一

硃用純吳蕃昌從弟謙牧沈磊周靖耿燿弟炳兄子於彞

耿輔李景濂汪灝弟晨日昂日升黃農曹亨黃嘉章

鄭明允劉宗洙弟恩廣恩廣子青藜何復漢許季覺

吳氏四孝子雷顯宗趙清榮漣薛文弟化禮

曹孝童丁履豫鍾保覺羅色爾岱翁杜佟良克什布

王麟瑞李盛山李悃奚緝營周士晉黃有則

王尚毅胡鍈李三張夢維樂太希董盛祖

徐守仁李鳳翔卯觀成葛大賓呂斅孚

王子明馮星明張元翰俞鴻慶姜瑢湯淵魏興

戴兆笨潘周岱張淮張廷標胡其愛方其明鄧成珠

張三愛楊夢益閻天倫夏士友白長久郭味兒聶宏

董阿虎張乞人席慕孔張長松崔長生榮孝子

無錫二孝子啞孝子

清興關外，俗純樸，愛親敬長，內愨而外嚴。既定鼎，禮教益備。定旌格，循明舊。親存，奉侍竭其力；親歿，善居喪，或廬於墓；親遠行，萬里行求，或生還，或以喪歸。友於兄弟，同居三五世以上，號義門，及諸義行，皆禮旌。親病，刲股刳肝；親喪，以身殉：皆以傷生有禁，有司以事聞，輒破格報可。所以教民者，若是其周其密也。國史承前例，撰次孝友傳，亦頗及諸義行。合之方志甄錄、文家傳述，無慮千百人。採其尤者，用沈約宋書例，為孝義傳。事親存沒能盡禮；或遘家庭之變，能不失其正；或遇寇難、值水火，能全其親。若殉親而死，或為親復仇，友於兄弟，同居三五世以上，及凡有義行者，各以類聚。事同，以時次。孝為二卷，友與義合一卷。

硃用純，字致一，江南昆山人。父集璜，明季以諸生死難。用純慕王裒攀柏之義，自號曰柏廬。棄諸生，奉母。其學確守程、硃，知行並進，而程於至敬。來學者授以小學、近思錄。仿白鹿洞規，設講約，從者皆興起。居喪哀毀，嘗曰：「宰我欲短喪，吾黨皆以為怪，然可見古人喪禮之盡，必蔬水饘粥哭泣哀毀無茍弛。若今人飲酒食肉不改其常，雖更三年，豈謂久哉？」晚作輟講語，又為治家格言，語平易而切至。病將革，設先人位，拜於堂，告無罪，顧弟子曰：「學問在性命，事業在忠孝。」乃卒。用純與徐枋、楊無咎稱「吳中三高士」，皆明季死事之孤也。

吳蕃昌，字仲木，浙江海鹽人。父麟徵，明季死難，蕃昌事所後母查孝，居喪，水漿不入口。既殯，啜粥，不茹蔬果。寢苫，不脫衰絰。比葬，嘔血數升，逾小祥遂卒。

從弟謙牧，字裒仲。為程、硃之學。事母硃孝，居喪，杖不能起。疾稍間，手編父遺集，復困。治窀穸，哀動行路。謙牧體素羸，益不自勝，遂卒。蕃昌、謙牧皆交於張履祥，履祥稱之。

時以孝著者，復有歸安沈磊，亦履祥友也。磊事母嚴，母不御酒肉，磊力請，終不聽。有疾，醫為言，乃御酒肉。磊客授於外，弟子具時食，不忍食，以為母未嘗也。弟子乃先以饋母，曰：「太君食矣。」乃食，率以為常。

周靖，江南吳縣人。父茂蘭，刺血上書明父順昌冤，事具明史。靖少補諸生，事親能盡力。茂蘭卒，擗踴哭泣，喪葬悉如禮。三年不脫衰絰，不飲酒食肉。小祥，有疾作，或謂在禮得飲酒食肉，靖不可。靖素善作篆，或請題榜，亦以喪辭。

耿燿，河南太康人。世農。父應科，好施與，七世同居，顏其堂曰「效藝」。兄光，明諸生，孝後母而教諸弟嚴，燿從之學，事必諮而後行。明末，流寇屠太康，燿與弟炳舁母避河北，貿布以養。母病，朝出暮歸，不解帶累月。母卒，挽車歸母喪。炳亦純謹，定興耿權與弟極以孝友聞，炳慕其為人，分田舍處之，孫奇逢為作三耿傳焉。方寇至，光前卒，未葬，子於彞號泣守其柩不去，寇執之，推隕城下，傷腰膂，幾死。寇退，歸掬土掩柩乃去。縣饑，知縣餽以粟，散贍貧乏。督僮蔬，任饑者刈以食。

同時有耿輔，虞城人。奉母避寇開封，寇決河灌城，倚浮木負母以渡。母卒，哀毀，緇衣粗食終其世。

李景濂，字亦周，浙江鄞縣人。幼喪母，父再娶於何而卒。何年少，媒氏欲奪之，景濂聞，伺於道，出椎擊之，歸告何。何相與慟哭，誓相依終身。何教景濂嚴，景濂事何甚謹。何嗜酪，景濂日入市求之，端捧急趨，如鳥張翼。市人怪而求其故，則皆嘆其孝，為讓道。何老病，景濂侍疾七年不怠。何卒，景濂亦六十，廬墓三年，作孺子泣。景濂明諸生，明亡，棄諸生去為醫。

汪灝，江南休寧人。晨、日昂、日升，其弟也。父病咯血，灝年十六，割股和藥進，良愈。後數年病足，晨割股煉為末，敷治亦愈。又數年復咯血，晨復割臂以療。更數年，疾大作，灝復割臂，勿瘳。晨病，日昂泣曰：「吾兄割臂愈父，吾不能割以愈吾兄乎？」眾尼之。懵且僕，匠治棺，日升持匠斧斷指，血淋漓，調藥以飲晨。有司表其門曰「一門四孝友」。

錢塘吳瑗及弟琦、璠、琰相友愛，年皆逾九十。江蘇華亭姜應龍，應龍子世璜，世璜子文樞，文樞子超萃，超萃子懷權，懷權子栻，六世皆以孝行旌，人尤以為難。

黃農，江南元和人。父袞，諸生。農年十餘，母吳病六年，農侍疾不懈。母卒，慟屢絕，坐臥母柩側。袞客授於外，攜農俱。久之，察其枕漬淚若膏，貌臒然如初喪。袞客授稍遠家，農歸，五日一往省，袞止之，則私伺門外問安否，衣服器用，時其寒暑具以往。一夕，心悸，走省，袞得暴疾，舁以歸。會除夕禱神，原減算益父，袞愈。農三十餘而卒，妻金，亦賢孝。

曹亨，陜西鎮安人。年十一喪母，不能具棺，號泣於路，乞自鬻為斂。或與之金，葬母畢，即詣其家執役終身。

黃嘉章，湖南桂陽人。吳三桂之亂，從父避兵連珠崖。父歿，兄嘉林年十六，嘉章亦年十一，自鬻以葬父。嘉林稍長，力為傭，得錢贖嘉章還，兄弟相友愛。

鄭明允，江南歙縣人。康熙間，耿精忠兵至，明允侍母抱譜牒及先世遺筆入山。賊大索山中，明允夜負母匿僻塢，還挈二子，未至，霧溢山，虎聲震林木，納二子石穴中，疾趨侍母。賊退，二子亦無恙。兄病，視湯藥不去側。及亡，每慟輒絕。與其戚同賈，失其貲，明允發橐金盡與之。族子縊客舍，明允為坐守達曙，白於官，出私財以斂。有友蕩其貲，困甚，明允罄所有佽之，無難色。明允世業醫，精而不試，曰：「十得九，猶有一誤。」業賈終其身。

劉宗洙，字長源；弟恩廣，字錫三：湖北襄城人。父漢臣，明季從軍。襄城破，被數創，幾殆。恩廣兩耳斷，號泣負以歸。宗洙方走避寇，聞父難，往赴，賊截其耳鼻。居數年，父病，嘗糞，時稱襄城「嘗糞孝子」。父歾，與季弟宗泗同居，俄與恩廣皆得官，以母老不出。母歾，恩廣嘔血至篤疾。或慰解，曰：「勿復言，五內裂矣！」遂卒。宗洙積哀兼痛弟，亦嘔血卒。

恩廣子青藜，康熙四十五年進士，選庶吉士。遭父喪，哀毀嘔血，事母不復出。

何復漢，江西廣昌人。十五而喪父，哭淚皆血。長事母孝，母疾作，嘗糞苦甘以測病深淺，不解帶者數月。母歾，寢苫三月，淚漬苫左右盡血痕。葬，乃廬墓側，日夜悲號，喪終猶廬居。耿精忠兵至，復漢守墓不去，親知毀其廬，乃哭而行。著古今粹言示子孫。子人龍，康熙五十二年進士，入翰林。

許季覺，浙江海寧人。少尚俠，既折節讀書。居親喪，水漿不入口者七日，杖而後起。含殮、殯葬、虞祔、卒哭、祥禫皆用古禮。葬，躬負土，廬於側，朝夕哭不輟。季覺故與同縣查氏交密，查氏貴，營葬侵許氏墓地。季覺曰：「吾不能以友賣親。」訟連年不決，親朋居間，季覺終不讓。查氏誣季覺通海，逮獄，有為辨者，獄稍解，避地山陰。查氏復誣以他事，再逮獄。季覺度不免，獄中碎瓷盎吞之，死。

吳氏四孝子，江南崇明人，失其名。父壯年家貧，鬻子為富家奴。及長，皆能自贖。娶婦列肆居，養父母，兄弟議奉父母膳，月而易。諸婦曰：「翁姑老矣！月而易，必三月後方為翁姑具膳，太疏。」復議日而易，諸婦又曰：「翁姑老矣！日而易，必三日後方為翁姑具膳，仍太疏。」乃議伯具早餐，仲午，叔脯，次日季具早餐，周而復始。越五日，諸子合具饌奉父母，子孫皆侍，諸婦以次上酒食，以為常。室置★，兄弟各具錢五十，父食畢，取錢入市嬉，易果餌，歸畀諸孫，錢將盡，復具。父或從博徒戲，兄弟潛以錢畀博徒，令陽負與其父以為歡。行之數十年，父母皆將百歲，奉事不衰。陸隴其為之傳。

雷顯宗，河南陳州人。諸生。父病瘓，顯宗摩掌熱拊父四支，二十七晝夜不倦，父良愈。居數年，復病劇，侍湯藥兩月餘，竟卒，哀毀柴立。居母喪亦如之。康熙中，歲饑，出米粟濟貧乏，代償其逋賦。有鬻其孥者，贖以歸。佽婚葬者三百餘家。顯宗年九十，朔望集家人講孝經、曲禮、內則諸篇，里閈稱其家範。

趙清，山東諸城人。生有至性，嗜酒，與同縣李澄中、劉翼明輩遍陟縣中山，縱飲，輒沉頓。喪父，廬墓側百日，母往攜以歸。喪母，復廬墓側，麻衣躬畚鍤，負土為墳，毀幾殆。客有勸者，清曰：「清所以為此者，蓋下愚居喪法耳。清狂蕩如湍水，不居墓側，將食旨，久而甘；聞樂，久而樂；居處，且久而安。不一期，沉湎不可問矣。不孝孰甚！」居廬久，或傳有狼與犬為守廬，狎不相齧也。

榮漣，江南無錫人。少孤，多病，母令為道士。善詩畫。事母孝，出游得珍玩、良藥必以奉母。游倦歸，晨昏侍母側。母卒，廬墓不復出。漣與縣人杜詔及僧妙復號「三逸」。

薛文，江南和州人。弟化禮。貧，有母，兄弟一出為傭，一留侍母，迭相代。留者在母側絮絮與母語，不使孤坐。日旰，傭者還，挾酒米魚肉治食奉母，兄弟舞躍歌謳以侑。寒，負母曝戶外，兄弟前後為侏儒作態博母笑。母篤老，病且死，治殯葬畢，毀不能出戶。傭主跡至家，文與化禮骨立不能起，哭益哀，數日皆死，時康熙四十二年也。知州何偉表其閭。偉勤於民，卒，民祠焉。乾隆間，學政硃筠令以文、化禮附韋祠。

曹孝童，江南無錫人。居南郭，父為圬者。童五歲，父或扃戶出，則竟日不食。鄰或哺之，泣不食，俟父歸同食。父死，童嗚咽匍匐死父側，鄰市棺為斂。

丁履豫，江南婁縣人。少孤，事母孝。兄二、弟一皆出游，以歲所入畀履豫，使營甘旨。母卒將斂，畫師貌母像絕肖，履豫諦視久之，大慟，僕地遽絕。

鍾保，滿洲鑲黃旗人。父希晉，以步軍校從討吳三桂，積功當遷，鍾保以父老，力勸請休奉養。康熙間，自刑部筆帖式累遷刑部郎中，居父喪哀慟，水漿不入口。事母尤謹，歸必侍母側。兄蕩產，撫其孤，祖遺田宅悉推與之。弟貧，周之甚力。雍正二年，舉孝子，賜金，旌其門。官至工部侍郎。

覺羅色爾岱，滿洲鑲紅旗人，德世庫七世孫也。性篤孝。年十七，父病，醫不效，乃割左臂為糜以進，病稍間，旋歾。事母益謹，母病飲食減，亦減飲食；飲食不能進，憂之，亦輟飲食；母能飲食，乃復常。雍正元年，命舉忠孝節義，以色爾岱應，詔賜白金，旌其門，授銀庫主事，勤其官，遷郎中。

康熙間，以割臂療親旌者，有翁杜、佟良，與色爾岱同時有克什布。翁杜，滿洲鑲白旗人；佟良，蒙古鑲黃旗人：官防禦。克什布，滿洲鑲紅旗人，官三等侍衛。

王麟瑞，福建南靖人。諸生。八歲喪母，事後母如所生。母病暍，非時思食梅，麟瑞繞樹呼號，不食三日，梅夜華，結實奉母，母良愈。父喪，廬墓三年，遇虎，虎為卻避。雍正初，詔舉孝廉方正，縣以麟瑞上。四年，授陜西道監察御史，出為直隸永平知府。

李盛山，福建羅源人。母病，割肝以救，傷重，卒。巡撫常賚疏請旌，下禮部，禮部議輕生愚孝，無旌表之例。雍正六年三月壬子，世宗諭曰：「朕惟世祖、聖祖臨御萬方，立教明倫，與人為善。而於例慎予旌表者，誠天地好生之盛心，聖人覺世之至道，視人命為至重，不可以愚昧誤戕；念孝道為至弘，不可以毀傷為正。但有司未嘗以聖賢經常之道，與國家愛養之心，明白宣示，是以愚夫愚婦救親而捐軀，殉夫而殞命，往往有之。既有其事，若不予以旌表，無以彰其苦志。故數十年來雖未定例，仍許奏聞，且有邀恩於常格之外者。聖祖哀矜下民之盛心，如是其周詳而委曲也。父母愛子，無所不至，若因己病而致其子割肝刲股以充飲饌、和湯藥，縱其子無恙，父母未有不驚憂惻怛慘惕而不安者，況因此而傷生，豈父母所忍聞乎？父母有疾，固人子盡心竭力之時，儻能至誠純孝，必且感天地、動鬼神，不必以驚世駭俗之為，著奇於日用倫常之外。婦人從一之義，醮而不改，乃天下之正道，然烈婦難，節婦尤難。夫亡之後，婦職之當盡者更多，上有翁姑，則當代為奉養。他如修治蘋蘩，經理家業，其事難以悉數，安得以一死畢其責乎？朕今特頒訓諭，有司廣為宣示，俾知孝子節婦，自有常經，倫常之地，皆合中庸，以毋負國家教養矜全之德。倘訓諭之後，仍有不愛軀命，蹈於危亡者，朕亦不概加旌表，以成激烈輕生之習也。」盛山仍予旌表。

李悃，河南開封府人，失其縣。貧為木工，父病痺，奉侍惟謹。歲歉，不能養，乃行乞於市，歸啖父。後得賑穀一石，慮不能繼，日舂升許供父，而以秕自咽。父病劇，夜中鄰人時聞悃撫摩嗟泣聲，遲明則悃抱父足死矣，父亦一慟而絕。鄰人愍其孝，收而葬之。

奚緝營，字聖輝，江蘇寶山人。父士本，以孝旌。緝營幼讀論語，至「父母之年，不可不知」，輒隕涕簌簌，師奇之，謂真孝子子也。母病，刲臂以療。士本老，惡寒，緝營夜抱父足眠，以為常。兩弟早卒，撫其孤如所生。女兄嫁而貧，從妹寡，皆依以居，為營婚嫁。

周士晉，江蘇嘉定人。母病久，醫言惟飲人乳可生，士晉子生方九月，謀於妻李，棄道旁，以乳乳母。母病已，問兒，以殤對，後李不復姙，亦無怨。越十二年，有僧為殷氏子推命，年月日與士晉兒同，詰之，則得諸道旁者也，父子得復合。

黃有則，湖南邵陽人。四歲喪父，母孫劬苦育以長。遣就傅，或迂之，孫曰：「吾忍死，不欲兒廢學也。」有則大感慟，奮學，客授養母。夏無帳，主人以進，命撤之，曰：「吾母無此也。」寒為制棉衣，又卻之，曰：「家貧，無以暖母，不忍享奇溫。」一夕風雪，既寐，復起，行三十里歸省母。母喜曰：「吾正思兒。」是時母逾九十，有則亦六十矣。母喪，以毀卒。

王尚毅，陜西郃陽人。為人傭。母佞佛，欲鑿山造佛像，力不逮，將死，以命尚毅。尚毅傭，嗇衣食積錢，買山闢洞，琢石為佛像，洞六，像十二，皆手造。或愍而助之，謝曰：「力不己出，非敬母命也。」錢盡乃輟，復出傭，得錢更為之，如是三十餘年。山植柏，圍以紫荊，洞上下蒔迎春，洞成方冬，花盡開，山人怪之，名曰九華洞。山無水，鑿池而雨至，遂不涸，名曰青龍池。

胡鍈，浙江上虞人。鍈九歲從母汲，母墮井，鍈呼救未至，亦躍入井，救至，引以出，俱不死。中歲游陜西，一夕忽心痛，曰：「殆吾父病耶？」馳還，父正病，旋卒，哀慟盡禮。方冬母病，求醫，途遇盜，衣盡褫，冒寒行數十里，與醫俱歸。

李三，江蘇宜興人。一目眇，一足跛。父死，二兄皆娶，析產，有田六畝、屋四椽、舟一，二兄分田、屋，而畀三以舟。迭養母，三奉母食必有肉，母至二兄所，三輒私致甘旨。二兄死，嫂一前死、一嫁，三獨奉母。晨爨畢，乃以舟應客，或當出五十里外，度盡日不能返，雖重雇不之許。事母三十年，鄰里稱其孝，撫兄子慈，而教之嚴。母將死，呼孫執手泣曰：「兒學好，毋累汝叔怒！」自是不復怒其兄子。

張夢維，直隸元城人。縣諸生。父晚病風痺，夢維日侍左右，臥起飲食溲溺皆躬自扶持。父愍其勞，呵之去，少退，復前，數年不少懈。事母如事父。居喪哀毀，準家禮，屏俗習。弟病疽，為剪發灼艾，日數省視，及卒，慟甚，幾喪明。弟妻或詬誶，待之有加，撫孤女逾己出，弟妻卒悟且悔。少師郡人衛鶴鳴，治程、硃之學。鶴鳴卒，心喪三年。授弟子孝經、小學，以力行為本。

樂太希，湖北通山縣人。幼慧，三歲母負以嬉，墮地傷額。祖母問，詭對，恐祖母見憐而怒母也。父疾，抑搔澣濯，晝夜不去側。居喪盡哀，既葬，恆繞墓悲痛。母疾及喪亦如之，廬墓側居五年。早為諸生，以事親不應試，或延使授經，輒辭，慮違親也。親既終，益篤學。

董盛祖，雲南黑鹽井人。盛祖不知書，早失父，事母謹，起居飲食侍視不少懈。一妹嫁里中，盛祖出負販，呼妹還侍母，妹亦善事母如盛祖。盛祖行遇蛇當道，驚曰：「母得無病乎？」歸則母方病，呼祖，人皆怪之。母喪，哭甚哀，或慟絕，鄰里驚救之，乃甦。盛祖有妻早亡，不更娶。或勸之，曰：「娶婦以事親，顧賢者實難。脫不賢，將戾吾母，吾能安乎？」卒不娶。未終喪，遂卒。

徐守仁，安徽青陽人。世為農，未嘗讀書。四歲而孤，事母孝。得傭直，市酒肉奉母，母呼共食，輒以持齋謝，實不忍分甘也。母歿，哀慟。既葬，露處墓側，蛇虺不避，里人哀之，為廬舍飲食焉。守仁並奉其父木主以居，四年，乃還其室，須發皆白。

李鳳翔，直隸武強人。善事父母。鳳翔以父老，自請佐家事，而督諸弟讀書、習射，應文、武試。父將終，遺命析產，心憐幼子而未有言。鳳翔察父意，益以所分三之一。父歾，事母益謹。道光初，滹沱連歲氾溢，閭里蕩析，負鳳翔債者二千餘緡，悉焚其券，復散錢濟貧者。又遇旱，所藝蔬果任饑者採食。族子早孤，他縣人以迎喪遇盜，皆厚周之。或將屠馬，鳳翔贖以歸，馬馴異常畜，鄉人感之，遂無屠馬者。

卯觀成，雲南恩安人。父漢而母夷。烏蒙亂，父死，母被掠，鬻為婢。亂定，觀成無所依，為昭通禁卒。父母嘗為聘婦，舅促觀成娶，娶而不與婚。三年，舅詰之，曰：「吾非不欲婚也，行將嫁吾未婚之妻，取所直歸吾母。與之婚，情不能割，義亦不可出也。」語且泣。有義之者，募得六十金，以半贖其母，半為營廬舍，成婚，仍為禁卒以養母。

葛大賓，字興森，湖南湘鄉人。諸生。四歲喪父，哀慟如成人。喪終，值忌日，出主祭，主僕，粉落「葛」字脫，露「周」姓，蓋木工飾周氏廢主為之。大賓痛哭引咎，告墓易主。事母鉅細必躬，疾嘗藥，生徒有餽則獻。嘗出客授，獨坐心動，亟還呼母，母出，屋後山遽頹，壓母坐處。母歿，飲不入口者五日。既葬，不脫衰，腰以下縷皆盡。喪終，祭必哀，兄弟既分居，財盡，大賓復與同居，通財無所私。歿則庀其喪，無子，為立後。

呂斅孚，湖南永定人。父孟卿，貧，以客授自給。母病將殆，思肉食，斅孚方七歲，貸諸屠，屠不可，泣而歸。聞母呻吟，益痛，內念股肉可啗母，取廚刀礪使利，割右股四寸許，授其女弟，方五歲，令就爐火炙以進。母疾良已，孟卿歸，察斅孚足微跛，得其狀，與母持以哭。斅孚曰：「毋然，兒固無所苦也。」鄉人皆嗟異稱孝童。長為諸生，學政溫忠翰疏聞，尋除華容訓導。孟卿亦嘗刲股愈父病，然斅孚割股時，初不知父有是事也。

王子明，甘肅通渭人。諸生。事母孝。出為客，蔬果新出，必遙獻乃食。嘗赴試，母聞桃香久不散，女曰：「此必吾兄所獻。」記其日，歸驗之，果然。

馮星明，甘肅秦安人。為營卒，戍龍山。食新韭，置諸案，叩首。同伍問之，曰：「以獻母。」咸以為迂。或歸候其母，母曰：「他日吾假寐，夢兒以韭食我，覺，猶有餘香。」叩其日，星明獻韭時也。

張元翰，直隸南皮人。光緒五年舉人，除獲鹿教諭，遷知縣。方謁京師，父嗣陶時為萬全教諭，卒官。元翰奔赴慟哭，幾不能勝。居喪三年，悉用古禮。喪終，以知縣待缺河南，奉母赴官，攝澠池、寧陵諸縣。方有事於考城，而母遽卒，元翰以父母卒皆不克視終事，大痛。將歸葬，自為文祭告，憑棺一慟而絕。

俞鴻慶，湖南善化人。光緒十八年進士，改庶吉士，授編修。事父母篤孝。官京師，歲必乞假歸省。二十七年，母歾，鴻慶方自西安還京師，聞喪奔還，哀慟若不欲生。父年已八十，衰病，鴻慶跬步不去側，婉容愉色，依慕如少時。冬夜必數起省視，或竟夕不眠。二十九年，父歾，鴻慶慟甚，以毀卒，距父勿方匝月。

姜瑢，雲南習峨人。父文柄，嘗遠游，瑢裹糧行求，得以歸。貧，析薪治圃以養。父嗜飲，日必具酒，家益貧，父為罷飲。命子跪而請，翌日偕樵於山，買酒歸，共勸酣飲，日以為常。父歾，輒提父嘗飲壺沽酒，哭於墓，人稱其圃為「孝子圃」。

湯淵，江蘇常熟人。八歲喪父。母茅紡織不稍休，淵見輒淚下。少長，為負販，勸母暫休，母曰：「休，不且餒死耶？」淵大慟。客至，母擎茗椀呼淵持以出，淵跪而受，自責貧不能具僕婢也。娶，生子而婦亡，或勸再娶，曰：「吾已有子，何忍分養母力以養婦？」竟以鰥終。母卒，哀號動行路。其後家稍裕，方冬，有被而無褥，曰：「吾母昔無此也。」將卒，命市棺視殯母之費。

魏興，直隸新城人。早喪父，興與弟繼宗皆入伍。繼宗戰死，興以母老，出伍為樵以養。歲饑，米貴，興以米奉母，而自食糟糠，恆不飽。興亦老，樵不足，毀屋，伐屋後樹以鬻。安康諸生張鵬翼聞其事，過興，見興侍母左右扶持如童子，因問其鄰魏叟：「與其母日何食？」鄰曰：「興敢包穀，母食麥。」鵬翼大嗟異，以其事白知府，月予以粟，興母子始得飽。

戴兆笨，安徽旌德人。少從父業縫紉，十三喪母，盡禮，事後母如母。父病噎，亦減飲食，百方療父，不得，則刲肱糜以進，終不愈。慟甚，廬墓側，朝夕稽顙。時歸省後母，呼妻出，戒以善侍養，不入其室。

潘周岱，安徽涇縣人。為竹工，與父同傭，必躬其勞而遺父易且逸者。父創足，負以往返。老廢，周岱獨應傭，得酒肉時蔬懷歸，燂以進。家食，必父母食乃食。歲饑，奉父母必豐，次以食弟，躬與妻子飽糠覈。父母疾，左右侍養無須臾去側。母家山下泉洌，母病篤，夜半思得泉以飲，周岱挈瓶往，行四十餘里，鄉晨以泉至。居喪，旦暮悲號，先後廬墓三年。喪既終，夕必詣墓爇香燃燈，如是終其身。妻吳亦孝，無違命。

張淮，浙江秀水人。貧，粗識字，為人收田租。父有心疾，思食羊，非特殺則不食，淮買羊殺以食父。思出游，則賃肩輿侍以出，窮日乃還。父疾數年，凡所思，百方致之，不稍怠。疾篤，刲肱進，卒不治。

同時張廷標，為衣工。奉母，常效市中兒嬉戲以娛母。一日鄰家火，負母出，遷祀先之具，而不及他器用。節所入為弟娶婦，而終身不自娶。縣人與淮稱「二孝子」，道光初年事也。

胡其愛，江南桐城人。為人傭而養母。母病疲癃，其愛日夕在左右，視臥起飲食。出就傭，具晨餐，度午不能歸，出勺米付鄰媼，囑代爨，必拜。鄰媼止之，行數里外，復遙拜。夜必歸，為母滌中裙廁牏。在傭家得肉食，即請歸遺母。母出觀優，負以往，夜則負以還。欲往戚黨家，亦如之。母歿，負土為墳，居悒悒而卒。

方其明，亦桐城人。亦為傭而養母，母亦病疲癃。其明慮出傭母饑渴，乃棄傭為丐，負母以出，得食必先母。母卒，乃為圃，時荷鋤而泣曰：「昔為乞，苦饑寒，不離母側；今稍足衣食，思母不可得矣！」

鄧成珠，福建泰寧人。亦為傭而養母。傭所距家遠，日乞米一合，昧旦送母所，還執傭。母盲不能炊，乃負母依主家傍舍，朝夕為具食。主或以為言，成珠曰：「成珠自減餐奉母，不敢重累主人也。」居五年，母卒，葬畢，辭主人，不知所之。

張三愛，江南歙縣人。為人役。事母孝，母病，不能具藥物。或謂之曰：「汝欲愈母病，盍刲肝？」三愛禱於叢祠，破腹，肝墮出，以右手劙肝，得指許，左手納於腹，束以白麻。歸以肝和羹飲母，母良愈，三愛創亦合。三愛所事主，故嘗為知縣，貧，逋賦，三愛輒代承，被笞，不少懟。主病且死，命三愛去，三愛勿聽，事主之子如事主。

楊夢益，陜西郃陽人。賣菜傭也，事母孝，妻賈力紡織以佐養。乾隆中，歲饑，夢益與妻食糠籺，盛米於囊，置其中，熟以奉母。米盡，將鬻子，族人感而周之，乃止。

閻天倫，甘肅隴西人。貧，父居僧寺，天倫與妻楊，雞鳴起磨面，及明入市，求父所嗜往饋，午若晡皆然，夜則從父寢。父失明，天倫為茹素，年餘，目復明。天倫先父卒，楊賣漿為養，如天倫在時。翁卒，力營葬，忌日必祭，終其身。

夏士友，湖北江夏人。事母孝，傭力以養，不足，則減己食食母。鄰或邀食，必先為母具食，然後往。寒，語母勿早起，自執炊置食床前，又丁寧囑母善自護，乃出，如是以為常。年四十未娶，或愍之，助其娶婦。居半載，士友自外歸，婦與姑詬於室，流涕責婦，即日出之。或曰：「出婦，如無後何？」士友曰：「有婦，欲其孝；有子孫，亦欲其孝。茍不孝，安用婦？安用子孫？」年餘，士友疾卒，母哭之慟，鄰有張某感士友孝而不得終事母，月供薪米，終其身。

白長久，甘肅平番人。幼孤，貧，負販奉母，具甘旨。母或不怡，以首抵母，引手披其頸，俟解乃止。里社演劇，負母往觀，侍側說劇中事。母年八十，長久亦六十，未嘗稍懈。光緒中，青海辦事大臣豫師餽以金，不受。母卒，朝夕詣墓，饋食三年。

郭味兒，甘肅禮縣人。賣漿，出必拜母，歸亦然。母嚴，稍不當意即恚，味兒為孺子狀悅母。母苦脛痛，或言瘞枯骨，母當愈，黎明輒攜長鑱徘徊丘隴間，寒暑不間。母卒，飲不入口，五日毀卒。

聶宏，陜西鄠縣人。賣酒，事親孝，得錢易甘脆奉親。母卒，臥父榻側，時省視。畜犬，得餅銜飼母，人以為孝感。

董阿虎，江南山陽人。少喪父，為人擔水，得值養母。稍有餘，必具甘旨。積十餘年，構茅屋奉母。一日，鄰被火，阿虎負母避，還跪戶外，乞神佑。俄左右盡爇，獨阿虎茅屋存。

張乞人，順天永清人，失其名。父死，行乞以養母。穴土為居，天大雪，知縣魏繼齊過其處，聞歌聲出地中，怪而呼問之，曰：「今日母生日，歌以勸餐耳。」繼齊命車載其母子至縣，繼齊母畀其母粟及布，繼齊與銀十緡。乞人叩頭曰：「官母賜我母，不敢不受；官賜我，我不敢受。」繼齊問其故，曰：「民愚，不知此十緡官何所受之？我母年八十，我年六十一，為清白百姓足矣。」繼齊不復強，將為營室，乞人負其母去，不知所終。

席慕孔，廣東三水人。善養母。嘗娶妻生子。歲饑，田數畝盡鬻，妻怨其貧，求去，遂遣之。夏秋助人耕穫為傭，冬則乞食以養。得餅餌歸食母，得餘羹，啜湆，以肉歸。

張長松，山東棲霞人。母瞽，長松出為傭，主人與之食，輒不盡，歸遺母。無所事則乞諸鄰里，母食已，乃食其餘。冬大雪，長松病不能出，呼母涕泣言曰：「兒不肖，不能養吾母，乃乞食，母賴以活。今疾憊，母老，可若何？」遂死。

崔長生，江南邳州人。生而瘖，手又攣。為傭養父母，出入必面。歲大祲，乞食於市，得糟糠，上父母，自食草根木實以活。拾字紙，得遺金，待失者逾月不得。乃易母彘飼之，茁壯蕃息，為父母治送死之具。喪父母，舁葬於中野，遂去，不知所終。

榮孝子，河南遂平人。幼癡聾，無名。家本饒，後中落，貧甚。父卒，無所居，奉母居棲流鋪。出乞食，擇所得供母，自食其餘。得少，則但供母，而自忍饑歸。見母必叩頭，食必跪進。母食則起而舞，食減則泣。母或故減食以食子，則泣不受。母七十餘卒，縣人為具斂，朝暮泣，終其身。吏以孝子旌其楣，亦不知孝子為何名也。卒亦七十餘。

無錫二孝子，皆失其姓氏。其一瞽，磨粉為業，事母至孝，竭力供甘旨。年至四十餘復明，人皆異之。其一啞，行乞得錢以養母，必具酒脯。母卒，食必祭，祭必伏地號痛。既葬，哭於墓，見者皆感。

啞孝子，無姓氏，或曰雲南昆明人。家有母，老矣，行乞以養。得食必奉母，母食然後食。母或怒，嬉戲拜且舞，必母樂乃已。得錢密投諸井，母卒，鄉人有欲醵錢以助斂者，與如井，數數指水中，鄉人為出錢，營殮且葬。事畢，遠游不知所終。


\end{pinyinscope}