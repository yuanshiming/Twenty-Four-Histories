\article{列傳六十八}

\begin{pinyinscope}
費揚古滿丕碩岱素丹馬斯喀佟國綱邁圖格斯泰

阿南達子阿喇納吉勒塔布殷化行

潘育龍孫紹周從孫之善額倫特康泰泰弟海

費揚古，棟鄂氏，滿洲正白旗人，內大臣三等伯鄂碩子。狀貌魁異。年十四，襲爵。

康熙十三年，從安親王岳樂率兵徇江西討吳三桂。三桂將黃乃忠糾眾萬餘自長沙犯袁州，費揚古與副都統沃赫、總兵趙應奎擊敗之，克萬載。十五年，擊走夏國相於萍鄉，進圍長沙，累戰皆捷。十八年，復敗吳國貴於武岡。師還，擢領侍衛內大臣，列議政大臣。

噶爾丹劫掠喀爾喀，遣使諭罷兵，不從，數擾邊境。二十九年，授裕親王福全為撫遠大將軍，率師討之，命費揚古往科爾沁徵兵，參贊軍事。秋，擊敗噶爾丹於烏闌布通。三十二年，歸化城增戍兵，以費揚古為安北將軍駐焉。三十三年，噶爾丹遣使至，請入貢。費揚古發兵迎護，偵其眾男婦千五百有奇，留之歸化城。疏聞，上察噶爾丹意叵測，陽為修好，潛遣入內地窺探，命侍郎滿丕諭責其使，遣之還。七月，聞噶爾丹將窺圖拉，詔費揚古偕右衛將軍希福率軍往御。希福請益兵，上責其疑沮，令勿偕往。尋以圖拉無警，慮噶爾丹將趨歸化城，詔費揚古旋師。三十四年，噶爾丹至哈密，費揚古往御，乃自圖拉河西竄。尋授右衛將軍，仍兼攝歸化城將軍事。疏言：「聞噶爾丹據巴顏烏闌，距歸化城約二千里，宜集兵運糧，於來年二月進剿。」詔授費揚古撫遠大將軍，以都統伊勒慎，護軍統領宗室費揚固、瓦爾達，副都統碩岱，將軍舒恕參贊軍事。尋召入覲，授以方略。

三十五年二月，詔親征，三路出師，以黑龍江將軍薩布素出東路，費揚古出西路，振武將軍孫思克、西安將軍博霽自陜西出鎮彞並進，上親督諸軍自獨石口出中路。上與費揚古期四月會師圖拉。費揚古師自翁金口進次烏闌厄爾幾，再進次察罕河朔，與孫思克師會，而上已循克魯倫河深入。五月，費揚古師至圖拉，疏言：「西路有草之地為賊所焚，我軍每迂道秣馬，又遇雨，糧運遲滯，師行七十餘日，人馬疲困，乞上緩軍以待。」上進次西巴爾臺，再進次額爾德尼拖洛海。噶爾丹屯克魯倫河，聞上親督師至，升孟納爾山遙望，見御營，大驚，盡棄其廬帳、器械遁去。上命馬思喀為平北大將軍，逐噶爾丹，並密諭費揚古要擊，親督大軍躡其後。次中拖陵，費揚古偵知噶爾丹走特勒爾濟，遣前鋒統領碩岱、副都統阿南達、阿迪等率兵先往挑戰，且戰且卻，誘至昭莫多。昭莫多者，蒙古語「大林」也，在肯特嶺之南、土臘河之北。費揚古分兵三隊，東則京城、西安諸軍及察哈爾蒙古兵，屯山上；西則右衛、大同諸軍及喀爾喀蒙古兵，沿河列陣；孫思克率綠旗兵居其中。並遵上方略，令官兵皆步戰，俟敵卻，乃上馬沖擊。噶爾丹眾猶有萬餘人，冒死鏖斗，自未至酉，戰甚力。費揚古遙望噶爾丹後陣不動，知為婦女、駝畜所在，麾精騎襲其輜重，敵大亂，乘夜逐北三十餘里，至特勒爾濟口，斬級三千餘，俘數百人，獲駝馬、牛羊、廬帳、器械無算。噶爾丹妻阿奴喀屯素悍，能戰，亦殪於陣。噶爾丹引數騎遠竄，費揚古令阿南達詣御營奏捷。上乃班師，令費揚古駐守科圖。

尋命移駐喀爾喀郡王善巴游牧地，詗噶爾丹所往。甫至，噶爾丹潛使臺吉丹濟拉率千五百人入掠喀爾喀牲畜、糗糧，遣副都統祖良璧御卻之，追至翁金河，丹濟拉敗遁。尋以馬疲，請移軍駐喀喇穆倫。會噶爾丹使其宰桑格壘沽英等來請納款，上再幸塞外，駐蹕東斯垓。召費揚古至行在入對，上褒其功，奏曰：「軍中機務，皆遵皇上指授，並未有所效力。況西路糧匱馬乏，不能前進。及聞駕至克魯倫，官兵無不奮發，不俟督責，力戰破敵。奈臣庸劣，皇上窮追困蹙之寇，臣不能生擒以獻，實臣罪也。」上曰：「噶爾丹窮蹙，朕不忍悉加誅戮，不如撫而活之。」對曰：「此天地好生之仁，非臣等所能測也。」賜御佩櫜鞬、弓矢，命還軍。

三十六年春正月，阿南達自肅州奏哈密回人擒獻噶爾丹子塞卜騰巴爾珠爾等，上以其疏錄示費揚古，並賜胙肉、鹿尾、關東魚，諭曰：「時當上元令節，眾蒙古及投誠厄魯特等齊集暢春園，適阿南達疏至，眾皆喜悅。爾獨居邊塞，不得在朕左右，故以疏示，並問爾無恙，即如與爾相見也。」

二月，上復親征，自榆林出塞，詔費揚古密籌進剿。費揚古以去歲未生擒噶爾丹，請解大將軍任，上不允，令便宜調遣軍馬。費揚古進次薩奇爾巴爾哈孫，丹濟拉使來，言噶爾丹至阿察阿穆塔臺飲藥自殺，欲攜其尸及其女鍾齊海率三百戶來歸。費揚古以聞，上乃班師，令費揚古駐察罕諾爾以待。六月，丹濟拉至哈密。費揚古有疾，詔昭武將軍馬思喀代領其軍。還京師，仍領侍衛內大臣，進一等公，仍以未生擒噶爾丹疏辭，不允，因諭曰：「昔朕欲親征噶爾丹，眾皆諫止，惟費揚古與朕意合，遂統兵西進。道路遼遠，兼乏水草，乃全無顧慮，直抵昭莫多，俾奸狡積寇挫衄大敗。累年統兵諸將，未有能過之者。」又曰：「屢出征，知為將甚難。費揚古相機調遣，緩急得宜，是以濟事。」

四十年，從幸索約勒濟，中途疾作，上駐蹕一日，親臨視疾，賜御帳、蟒緞、鞍馬、帑銀五千，遣大臣護之還京師。尋卒，賜祭葬，謚襄壯。以子辰泰襲一等侯、兼拖沙喇哈番。

費揚古樸直有遠慮。昭莫多破賊，費揚古令幕府具疏減斬馘之數，備言「師行迷道絕糧，皆臣失算，賴聖主威福，徼幸成功，非意料所及」。幕府或咎其失體，費揚古曰：「今天子親御六師，如見策勛，易啟窮兵黷武之漸，非國家福也。」及還京師，上嘗命大臣校射，費揚古以臂痛辭。出語人云：「我嘗為大將事，一矢不中，為外籓笑，損國家威重，故不敢與角耳。」

滿丕，伊爾根覺羅氏，滿洲正藍旗人。世管佐領，自贊禮郎累遷御史，兼管佐領。以事奪官。從都統郎坦赴尼布楚與俄羅斯使臣議界，還授理籓院郎中。

二十九年，偕員外郎鄂齊爾賚敕宣示噶爾丹。時大將軍裕親王福全統師往烏闌布通，上親臨邊指授方略，滿丕以噶爾丹奏書至，因言賊距大軍僅百里，請往擊之。上許之，遂赴烏闌布通督火器營，擊敗噶爾丹，得頭等功牌。累擢理籓院侍郎。三十三年，費揚古進軍圖拉，尚書阿喇尼率蒙古兵為前哨，命滿丕協同經理驛站。三十四年，命往歸化城協理軍務。三十五年，上親征，命將兩藍旗兵赴費揚古軍，自翁金趨圖拉，破賊昭莫多。奉詔還歸化城，察視凱旋官兵行糧，及撫輯降人。旋仍赴費揚古軍，移駐喀爾喀游牧界外塔拉布拉克，偵防噶爾丹，收降其部人札木素等。未幾，噶爾丹竄死，召還京，列議政大臣，予拖沙喇哈番世職。

三十九年，命往四川勘撫番、蠻，同提督唐希順攻復打箭爐。於是雅隴江濱瞻對、喇袞、革布什咱、綽斯甲布諸土目各率所屬戶口投誠。奏請授五品安撫司，其副為六品土百戶，從之。擢正藍旗蒙古都統，以疾乞罷，尋卒。

碩岱，喜塔喇氏，滿洲正白旗人。先世居尼雅滿山，有昂郭都哩巴顏者，歸太祖，碩岱其五世孫也。初授二等侍衛，兼甲喇額真。世祖幸南苑，碩岱與一等伯巴什泰及蒙古侍衛素尼並從。素尼猝拔刀殺巴什泰，碩岱即舉所執長槍擊素尼，立僕，擒之，置諸法。上嘉其勇敢，予世職拜他喇布勒哈番兼拖沙喇哈番。授巴牙喇甲喇章京。

從將軍卓布泰南征，渡盤江，擊敗李成蛟。復進攻李定國，度磨盤山遇伏，力戰破之。又從將軍濟席哈討定山東土寇於七。康熙初，擢前鋒統領。吳三桂反，命率兵先諸軍發，駐守荊州。尋命參贊順承郡王勒爾錦軍務。未幾，罷參贊，從將軍穆占等攻長沙。三桂將馬寶、胡國柱等犯永興，碩岱往援失利，棄營入城。穆占劾之，還京師，罷官，奪世職。

二十九年，起為正白旗滿洲副都統，從定北將軍瓦岱征噶爾丹，至克魯倫河，偵賊遠遁，遂還。尋偕都統噶爾瑪率兵駐大同。三十五年，大將軍費揚古出師西路，命碩岱署前鋒統領，率大同護軍二百八十人為前鋒。噶爾丹遁往西路，命費揚古要擊，偵賊至特勒爾濟口，令碩岱率前鋒挑戰，誘至昭莫多，合圍奮擊，斬獲無算。師還，擢內大臣，復世職，進三等阿達哈哈番。五十一年，卒。子海綬，於雍正七年以護軍校隨大將軍傅爾丹征準噶爾，擊賊和通呼爾哈諾爾，陣沒，議恤，予世職拖沙喇哈番。

素丹，富察氏，滿洲正黃旗人，費雅思哈子。襲世職，授護軍參領。從裕親王擊噶爾丹，戰烏闌布通，中箭傷。擢護軍統領，命帥師駐大同。康熙三十五年，上親征噶爾丹，命素丹發兵與費揚古刻期並進。尋召赴行在，統前鋒兵為導。上次克魯倫河，素丹請俟費揚古軍至夾擊。師還，賜內廝馬，改授前鋒統領。以疾解任。

雍正初，命大將軍年羹堯征青海，起素丹參贊軍務。西寧郭隆寺喇嘛助亂，素丹與提督岳鍾琪討平之。授正黃旗蒙古都統，署固原提督。尋改正紅旗滿洲都統，列議政大臣，仍駐守陜西。七年，師征準噶爾，命素丹將西安滿洲兵出涼州，卒於軍，賜祭葬，謚勤僖。

馬斯喀，富察氏，滿洲鑲黃旗人，米思翰長子。初授侍衛兼佐領。康熙二十七年，自護軍參領授武備院卿。二十八年，遷鑲黃旗滿洲副都統。尋擢內務府總管、領侍衛內大臣，兼管火器營。

三十五年，上親征噶爾丹，馬斯喀率鑲黃旗鳥槍兵以從，先期命與諸大臣議定出征營陣隊伍序次。上駐郭和蘇臺，命閱留牧馬群，議分馬群為七，擇水草佳處為牧地。上進駐西巴爾臺，距克魯倫河已近，而費揚古軍未至圖拉，諭王大臣集行營議。信郡王鄂扎請駐師以待，馬斯喀與內大臣蘇勒達、明珠請進薄敵營，上從之。復進次克魯倫河，噶爾丹望見御營嚴整，遂驚遁。上親統師逐之，至拖諾山。授馬斯喀平北大將軍，率師進至巴顏烏闌。噶爾丹敗於昭莫多，北走，所部丹巴哈什哈等詣馬斯喀軍降。馬斯喀與費揚古師會，收集降人，遣兵★送至張家口外，乃還師。列議政大臣。復從上出塞，率師駐大同。

三十六年春，授昭武將軍，移師駐寧夏，都統巴渾德、齊世，將軍薩布素，都統兼前鋒統領碩鼐，護軍統領嵩祝，總兵王化行並參贊軍務。尋命與費揚古會師，馬斯喀以將軍參贊費揚古軍務。初，伊拉古克三胡圖克圖盜馬歸噶爾丹，及噶爾丹死，復投策妄阿拉布坦。費揚古令馬斯喀率師追之，次摩該圖，不能及，引師還。上遣侍郎常綬等諭策妄阿拉布坦，得伊拉古克三胡圖克圖以歸，誅之。馬斯喀坐追剿遲緩，當奪官，上命留內務府總管及佐領。

四十一年，授鑲白旗蒙古都統。四十三年，卒，賜白金千，遣內大臣奠茶酒；發引，命皇子往送。賜祭葬，謚襄貞。

佟國綱，佟佳氏，滿洲鑲黃旗人，佟圖賴子。初隸漢軍，領牛錄額真，授侍衛。康熙元年，襲三等精奇尼哈番，授內大臣。十四年，察哈爾布爾尼為亂，授安北將軍，率師駐宣府。布爾尼亂定，引還。十六年，推孝康章皇后外家恩，贈佟圖賴一等公，仍以國綱襲。二十年，授鑲黃旗漢軍都統。疏陳世系，請改入滿洲，下部議，許以本支改入滿洲。二十八年，命與內大臣索額圖等如尼布楚，與俄羅斯使臣費耀多羅等議立約定界。

二十九年，大將軍裕親王福全率師討噶爾丹，以國綱參贊軍務。八月己未朔，師次烏闌布通，噶爾丹屯林中，臥駝於前，而兵伏其後。國綱奮勇督兵進擊，中鳥槍，沒於陣。喪還，命皇子迎奠。將葬，上欲親臨，國綱弟國維及諸大臣力阻，乃命諸皇子及諸大臣皆會，賜祭四壇，謚忠勇。上以翰林院撰進碑文不當意，乃自為制文，有曰：「爾以肺腑之親，心膂之寄，乃義存奮激，甘蹈艱危。人盡如斯，寇奚足殄？惟忠生勇，爾實兼之！」雍正初，加贈太傅。

邁圖，亦佟佳氏，滿洲正白旗人。父烏進，國初自哈達來歸。邁圖初授侍衛，從信郡王多尼下貴州，破明桂王將李成蛟於涼水井，李定國於雙河口、於魯噶。從康親王傑書徇福建，討耿精忠，授行營總兵，戰黃巖，克建陽。從將軍拉哈達破鄭錦將何祐於太平山，復興化，拔泉州。從將軍賚塔破錦將劉國軒、吳淑於蜈蚣山，復長泰。皆有功。康熙二十五年，授正白旗蒙古副都統兼佐領。尋署前鋒統領，從征厄魯特，戰烏闌布通，陣沒，謚忠毅，進世職三等阿達哈哈番。

格斯泰，瓜爾佳氏，滿洲鑲白旗人，先世居瓦爾喀。父赫勒，歸太祖。從伐明，攻獻縣，先登。入關，西討李自成，破潼關。下江南，徇浙江，破明兵嘉興城下。以牛錄額真授拜他喇布勒哈番。

格斯泰初為睿親王護衛，從大將軍伊爾德克舟山；從都統瑪奇下雲南，破賊石門坎、黃草壩，克雲南會城：皆有功。累擢前鋒參領兼管佐領。從國綱戰烏闌布通，國綱戰沒，格斯泰直入賊營，左右沖擊，出而復入者再。乘勝追賊至河岸，阻於淖，賊麕集，格斯泰力戰，與邁圖等皆歿於陣。師將發，上賜之馬，格斯泰請自選，得白鼻。或言白鼻古所忌，格斯泰曰：「效命疆場，吾夙原也！何忌？」師還，裕親王奏：「方戰時，親見一將乘白鼻馬三入敵陣，眾皆識為格斯泰也。」賜祭葬，視副都統，予世職拜他喇布勒哈番。

阿南達，烏彌氏，蒙古正黃旗人。祖巴賴都爾莽柰，初事察哈爾林丹汗。林丹汗敗走，率所部二百三十餘戶保哈屯河。逾歲，歸太宗，授一等梅勒章京。從攻寧遠，敗明兵。復從攻錦州，戰死，贈三等昂邦章京。

父哈岱，年十七，從父攻寧遠，敵矢殪父馬且踣，哈岱不遑甲，馳入陣，下馬掖其父超乘，步從擊敵，與俱還。太宗嘉其勇，厚賚之。父死，襲世職。屢從伐明，敗明兵。入關定江南，徇浙江，擊騰機思，討姜瓖，取舟山，皆在行間。康熙間，授內大臣。討吳三桂，命與侍衛阿喇尼徵喀喇沁、翁牛特、蘇尼特諸部兵，分駐大同、河南、兗州，備調發。卒，謚勤壯。

阿南達，哈岱次子也，以一等侍衛兼佐領。康熙八年，鰲拜敗，坐黨附罪斬，聖祖特寬之。

二十七年，噶爾丹侵掠喀爾喀諸部，命偕喇嘛商南多爾濟齎敕諭罷兵。噶爾丹遣使入朝，而侵掠如故。二十九年，命往會喀爾喀諸部兵討噶爾丹，以尚書阿喇尼、都統額赫訥等先後率師出塞。阿南達還奏，言：「噶爾丹為拖多額爾德尼擊敗，偵卒還報，有二人共一騎者，有削木為兵者，狀至窮蹙。請發兵討之。」上命選察哈爾兵六百，率以赴圖拉，益額赫訥軍。尋阿喇尼請移西路軍會剿，阿南達率兵渡瀚海，會大將軍裕親王福全，敗賊於烏闌布通。三十一年，命赴寧夏招和碩特部臺吉巴圖爾額爾克濟農來降，擢正黃旗蒙古都統。三十二年，聞噶爾丹將取糧哈密，授郎坦為昭武將軍，召阿南達還。

三十五年，上親征噶爾丹，命阿南達如喀爾喀諸部求習塞外途逕者二十人為導。上次克魯倫河，噶爾丹將走還特勒爾濟，阿南達方從費揚古自圖拉向昭莫多。費揚古令阿南達等先擊噶爾丹，偽敗以致敵，至昭莫多，縱擊敗敵，事具費揚古傳。阿南達赴行在奏捷，上召詢戰狀，對曰：「噶爾丹聞上親征，惶駭竄走。不虞我兵絕其歸路，突然交戰，擒斬過半，死傷枕藉。屬下人多怨懟，降者甚眾，噶爾丹深以為悔。費揚古慮涉矜張，疏報捷，特約略言之。」上乃班師，命阿南達駐守肅州。尋移軍邊境，詗噶爾丹蹤跡。阿南達遣兵分駐昆都倫、額濟內諸處。復與提督李林隆移砲赴布隆吉爾，度要隘留軍策應，乃還肅州。上以其章示議政諸臣，獎阿南達防邊能稱職也。

噶爾丹自昭莫多敗後，部眾多離散。噶爾丹多爾濟者，其妻弟也，陰持兩端。阿南達至布隆吉爾，獲其邏卒，縱歸招之降，遂遣使通款。阿南達因其使檄哈密回部：「噶爾丹且至，當擒獻。」即傳語噶爾丹多爾濟：「噶爾丹至哈密，哈密且擒獻，當為哈密助。」未幾，噶爾丹遣族子顧孟多爾濟等與達賴喇嘛、青海諸臺吉通聲聞。阿南達復至布隆吉爾偵知之，率兵追及於素爾河，擒其使人，以其書十四函馳奏。

三十六年，哈密回部擒噶爾丹子色卜騰巴爾珠爾及其從者徽特和碩齊等，送阿南達。繼又獲厄魯特土克齊哈什哈。土克齊哈什哈實戕我使臣馬迪，至是始就擒。先後檻送京師。尋復疏言厄魯特晉巴徹爾貝來降，詢知噶爾丹窮促狀。是歲上復親征，命與林隆率甘州兵二千出布隆吉爾。次塔爾河，聞噶爾丹已死，所部臺吉丹濟拉將竄巴里坤依噶爾丹從子策妄阿喇布坦，因往追之，未及，上命還駐布隆吉爾。丹濟拉詣哈密乞降，阿南達護使謁上行在。敘昭莫多功，予拖沙喇哈番世職。尋奉命率兵駐西寧。四十年，卒，賜祭葬。雍正二年，追謚恪敏。

阿喇納，阿南達長子。少襲其祖哈岱世職，授三等侍衛，累進散秩大臣。策妄阿喇布坦繼噶爾丹為寇，侵哈密。康熙五十四年，上命尚書富寧安視師，屯巴爾庫爾。五十五年，授阿喇納參贊大臣，選八旗察哈爾勁卒及嘗從阿南達出塞者，得四百人，率之以行。五十六年，授富寧安靖逆大將軍，令阿喇納將一千三百人，自烏闌烏蘇深入烏魯木齊。至通俄巴錫搜山，俘一百數十人，收駝馬牛羊，躪其稼乃還。五十九年，師入西藏，富寧安復令率四千人自吐魯番出邊，至齊克塔木，破賊敵壘。進至皮禪，回民三百餘以城降，師遂會富寧安於烏闌烏蘇，引還。

六十年，上命率師進取吐魯番，因留駐其地。策妄阿喇布坦來犯，阿喇納行與遇。令分兵為三，突入陣，策妄阿喇布坦敗入林中，棄馬步戰，我師發槍擊殺準噶爾兵百餘，乃敗走，逐北數十里，俘獲甚眾。授協理將軍，築城屯墾，為持久計。阿喇納久居邊塞，悉敵情，疏請進兵伊犁。下議政大臣議，以賊已遠竄，暫緩進兵。雍正元年，擢鑲紅旗蒙古副都統。師征青海，命率兵二千駐布隆吉爾。賊酋阿喇布坦蘇巴泰來襲，遣師追至推默爾，大敗之。未幾，卒於軍。遺疏為父請謚，上特許之。賜白金千，遣官護喪歸，謚僖恪，加拜他喇布勒哈番，以其子伍彌泰兼襲，合為三等伯。乾隆間，定封號曰誠毅。伍彌泰自有傳。

吉勒塔布，李佳氏，滿洲正紅旗人，覺善第三子。初授侍衛兼前鋒參領。康熙十一年，授正紅旗蒙古副都統。

十三年，耿精忠叛，命偕副都統拉哈率師駐江寧。尋令援浙江。從將軍貝子傅喇塔攻嵊縣，與精忠將曾養性等戰於黃瑞山，督兵乘夜分兩翼沖擊；又遣兵循山麓疾上，以鳥槍旁擊之，養性敗潰，克仙居。十四年，養性與叛將祖弘勛犯臺州，吉勒塔布與都統沃申赴援，戰於平山嶺，殪賊四千餘；奪梁蓬隘道，遇賊伏，盡殲之。直趨黃巖，副都統穆赫林督兵夾擊，養性夜走溫州。克黃巖，復戰於上塘嶺。攻溫州，久未下。十五年，養性復以四萬餘人來犯，吉勒塔布遣兵分道逆擊。進剿處州，過三角嶺，循江度師。養性以百餘舟屯江上，陸兵屯得勝山下，據險拒我師。吉勒塔布與總兵陳世凱分道拔賊壘，又以砲擊賊舟，沉諸江。師次溫溪渡口，擊敗精忠將馬成龍等，斬千餘級，遂與康親王師會衢州。偕都統賚塔等擊精忠將馬九玉，戰於大溪灘。吉勒塔布督兵逾三濠，進焚木城，克江山，九玉敗遁。遂度仙霞嶺，進克浦城、建陽諸縣。從康親王進次福州，精忠降。

十六年，擊鄭錦同安。十八年，與錦將劉國軒戰於下坑、於歐溪頭、於郭坑，皆勝，斬二千餘級，收海澄。與沃申駐師漳州。二十一年，師還，累擢護軍統領、正紅旗蒙古都統。二十七年，授兵部尚書，列議政大臣。

噶爾丹侵喀爾喀，上命吉勒塔布與都統巴海等徵科爾沁諸部兵備邊。尋命往蘇尼特，度水草佳處為喀爾喀牧地。二十九年，命與尚書阿喇尼出塞，自歸化至圖拉置臺站，率師會喀爾喀諸部，自洮瀨河進攻噶爾丹。噶爾丹掠烏珠穆秦部，至烏勒輝河，我師與遇，分兵乘夜挑戰。喀爾喀兵違節度，亂陣，戰失利。吉勒塔布當奪官，命留佐領，率兵駐呼魯固爾河。旋命與內大臣阿密達同駐克勒，待裕親王師至，分三隊以進。吉勒塔布為第一隊，大敗噶爾丹於烏闌布通。三十年，詔移喀爾喀土謝圖、車臣兩部歸附人牧近邊。上出塞撫綏，令吉勒塔布與尚書馬齊、班第等，先期集歸附人於上都河、額爾屯河以待。上慮巴圖爾額爾克濟農掠喀爾喀，命吉勒塔布督喀爾喀諸部兵為備。三十一年，巴圖爾額爾克濟農降，罷兵歸。三十五年，擢都統。三十六年，卒，賜祭葬。

殷化行，字熙如，陜西咸陽人。初以王姓成康熙九年武進士。十三年，從經略莫洛討吳三桂，授守備。會王輔臣叛，莫洛遇害，化行被脅羈秦州，稱病不為賊用。逾年，自拔歸，總督哈占奏復原職，補火器營守備。從振武將軍佛尼勒戰牛頭山，攻克上、下嶺。三桂將王屏籓據漢中，以二萬人犯寶雞。大將軍圖海檄化行赴援，破敵，解西山堡圍。復自大泥峪取兩河關，復興安州城。十九年，佛尼勒援永寧，化行為前鋒，敗敵托川，擊走三桂將胡國柱於安寧橋。調援敘州，與西寧總兵李芳述守城，賊分三路來攻，擊卻之。圖海、哈占合疏陳化行奮戰狀，特擢漢中城守營副將。二十年，逐國柱，迭戰安邊、敘馬、連峰、石盤關諸處，屢克要隘，復馬湖府城。

二十二年，追議輔臣叛時被脅，坐奪官。哈占以化行未為輔臣用，從征有勞，奏復原職，授直隸三屯營副將。二十三年，敘功加一等，授都司僉書，兼管副將事。二十五年，上幸畿東，化行扈從行圍，賜上用佩刀。二十六年，擢福建臺灣總兵，賜貂裘、白金。時議城臺灣，化行言地皆浮沙，難以鞏固，令部下人致樹一，植為城，數日而成。諸部亦各植木城，繕治甲兵，防禦以固。三十年，移襄陽。陜西旱，米價騰貴，民多流移。詔發襄陽米二萬石水運至商州，改陸運至西安。命內閣學士德珠與化行及總督丁思孔往督水陸輓運，並護流民還里。三十二年，移登州。復移寧夏。

三十五年，上親征噶爾丹，三路出師，發陜西兵當西路，遣刑部尚書圖納會將軍、督、撫及河西提、鎮議進兵事。化行陳方略，詔報可。時綠旗兵統於振武將軍孫思克，率涼州總兵董大成、肅州總兵潘育龍及化行自寧夏出塞，會大將軍費揚古進剿。化行領所部兵三千至翁金河，簡精卒前進，遇敵昭莫多。山崖峻削，其南漸紘，有小山橫亙，化行急據其巔，麾軍士畢登。敵猝至山腹，發砲擊之，噶爾丹率眾死鬥，鋒甚銳。化行使告費揚古曰：「賊陣堅，宜遣一軍沖其脅，賊婦女輜重俱在後陣，劫之必亂。」費揚古從之。化行望山下兩軍將薄陣，鼓行而下，敵披靡，死傷枕藉。噶爾丹敗遁，詔班師。是役化行功最。

三十六年，疏請率兵二千至郭多里巴爾哈孫偵擒噶爾丹。會上西巡，將幸寧夏，化行迎謁，奏請行圍花馬池觀軍容。上曰：「師行賴馬力。今噶爾丹未滅，寧夏兵至花馬池，往來七八日，馬必疲。獵細事耳，罷獵而休馬，以獵噶爾丹何如？」乃令化行率所部兵五百人從昭武將軍馬思喀復出塞。尋命化行參贊軍務，諭謂綠旗總兵官未有授參贊者，並賜孔雀翎。師次郭多里巴爾哈孫，會大將軍費揚古兵。進至洪郭羅阿濟爾罕，噶爾丹死，詔班師。化行還寧夏。

三十七年，請復本姓。敘昭莫多功，予拖沙喇哈番世職。擢廣東提督。三十九年，瓊州營游擊詹伯豸等擾黎人，黎人王鎮邦為亂，以化行約束不嚴，降級留任。四十年，連、陽瑤為亂，里入峒、油嶺二排尤兇橫。化行率總兵劉虎駐師裏入峒，遣副將林芳入排，使執為亂者以獻。瑤人戕芳及所從兵役。上命尚書嵩祝為將軍，令化行及廣西、湖南提督各發兵討之。四十一年夏，會師連州，分扼要隘，瑤人懼，縛獻為亂者李貴、鄧二等，置諸法，餘悉就撫。尋追按芳被戕，化行、虎不能救，虎奪官，化行休致。四十二年，上幸西安，化行迎謁，授其子純四等侍衛。四十九年，卒。

潘育龍，字飛天，甘肅靖遠人。初入伍，從征李來亨等於茅麓山，有功。康熙十四年，王輔臣叛，育龍從副將偏圖攻三水、淳化，復從揚威將軍阿密達戰涇州。寧夏道梗，大將軍董額使育龍赴提督陳福軍，自紅河川、白馬城諸要隘轉戰七晝夜，達寧夏。駐靈州，招撫散卒。總督哈占調援山陽，敗賊於甘溝口。十五年，從撫遠大將軍圖海奪平涼城北虎山墩。累擢守備。十七年，吳三桂兵犯牛頭山、香泉，育龍從總兵王好問等出間道擊破之。十八年，克梁河關，斬三桂將李景才、景文略等；薄興安，三桂將謝泗、王永世以城降。敘功，擢都司僉書。叛將譚弘據川東，育龍從哈占進剿，復大竹、渠縣。遷游擊。

二十七年，以總督噶思泰薦，擢甘州副將。學士達瑚等自西藏使旋，至嘉峪關外，為西海阿奇羅卜藏所掠。將軍孫思克使育龍偕游擊韓成等搗其巢，斬級四百有奇，阿奇羅卜藏遁。事聞，詔嘉獎。三十年，赴寧夏防剿噶爾丹。時改肅州協為鎮，即以育龍為總兵。三十一年，降番罕篤與羅卜藏額林臣、奇齊克等復叛，育龍追至庫列圖嶺，斬四十餘級，獲百二十人。三十四年，噶爾丹屬回塔什蘭和卓等五百餘人入犯，渡三岔河，育龍擊擒之。三十五年，從征噶爾丹，遇賊昭莫多，飛砲中育龍右頤，益力戰，賊敗遁。師還，召至京師，上撫視其創，命御醫診視，賜衣一襲。移鎮天津。敘功，予拖沙喇哈番世職。

四十年，擢陜西提督，賜孔雀翎。四十二年，上西巡，育龍迎謁山西，賜御書榜。駐蹕渭南，閱固原將卒校射，顧大學士馬齊等曰：「朕巡歷諸省，綠旗無如潘育龍兵者。」命加秩。尋特授鎮綏將軍，領提督如故。四十九年，上幸五臺，育龍迎謁，賞賚優渥，親制詩章寵之。時有陳四等率妻子游行鬻技，走馬上竿，鵕索算卦，俗名曰卦子。人既眾，遂為盜。育龍捕得五百九十餘人。有司讞鞫，因疏請飭各省督撫責所屬鄉村堡寨，遇令改業，編戶為民，給荒地開墾，馬騾牲畜變為牛種，載入賦役全書。下部議行。尋以病累疏乞休，詔輒慰留。五十八年，卒，贈太子少保，賜祭葬，謚襄勇。

孫紹周，改籍陜西西安。襲世職，授二等侍衛。累遷廣西慶遠協副將。雍正初，總督鄂爾泰奏開古州、都江河道，以定旦、來牛二寨苗梗路，檄紹周統廣西兵赴古州諸葛營，與貴州副將趙文英會剿，盡平賊寨。擢雲南提督，賜花翎。調古北口，以病解任。乾隆十八年，卒。高宗追念育龍軍功，特予恩騎尉世職，以紹周子忱嗣。

之善，育龍從孫，仍籍甘肅靖遠。初從育龍征噶爾丹。昭莫多之役，力戰中槍，詔來京師醫治。四十二年，上幸西安，之善迎謁臨潼，授藍翎侍衛，賜孔雀翎。補肅州鎮標游擊。策妄阿喇布坦以二千人侵哈密，之善率兵二百擊敗之。上嘉其勇，超擢陜西潼關副將。從靖逆將軍富寧安擊準噶爾於烏魯木齊，多俘獲。雍正初，青海臺吉羅卜藏丹津叛，侵布隆吉爾，與參將孫繼宗引兵夾擊，斬獲無算。擢四川川北總兵，移鎮陜西西安。之善以邊外遼闊，當設卡路杜窺伺，乃遣兵於沙州西路伊遜察罕齊老圖及察罕烏蘇諾爾分路偵御。並以住牧熟夷數百戶，分置諸要隘，詗敵情，督修西安城及沙州五堡，以二千四百戶屯田沙州，籌牛種，建房舍。疏聞，上深嘉之，命署固原提督。諭曰：「此軍乃汝叔祖潘育龍所整理，為天下第一營伍，流風餘韻，至今可觀。若不能企及，何顏以對朕耶？」尋以目眚解任。十一年，卒。

額倫特，科奇哩氏，滿洲鑲紅旗人，佛尼埒子也。佛尼埒卒官，家貧不能還京。四川總督哈占請留額倫特西安效力，部議不許，上特允之。康熙二十三年，授西安駐防佐領。三十年，從將軍尼雅翰逐厄魯特巴圖爾額爾克濟農，又從將軍郎坦赴克錫圖額，皆有勞。三十五年，上親征噶爾丹，從大將軍費揚古出西路，破敵昭莫多。以功授世職拖沙拉哈番，擢協領。四十三年，上幸西安閱武，設宴，特命額倫特近御座，親賜之飲。諭曰：「爾父宣力行間，爾亦入伍能效力，故賜爾飲。」尋遷西安副都統。調荊州副都統。四十九年，擢湖廣提督。五十二年，授湖廣總督。尋命履勘湖南諸州縣荒壤，得四萬六千餘頃。疏請聽民開墾，六年後以下則起科。五十四年，命往按太原知府趙鳳詔貪墨狀，論罪如律。

厄魯特策妄阿拉布坦犯哈密，上遣尚書富寧安等率師討之。五十五年，命額倫特署西安將軍，主軍餉。策妄阿喇布坦自噶順汛山後道沙拉侵青海，執臺吉羅卜藏丹濟布以去，命額倫特率師駐西寧，為青海諸部應援。五十六年，策妄阿拉布坦遣其將策凌敦多布侵西藏。命額倫特移軍青海，與青海王臺吉等議屯軍形勝地。額倫特疏言西寧入藏道有三，庫庫賽爾嶺、拜都嶺道皆寬廣，請與侍衛色楞分道進兵。五十七年，策凌敦多布入西藏，破布達拉城，戕拉藏汗，執其子蘇爾咱，遂據有其地。六月，額倫特與色楞分道進兵，額倫特出庫庫賽爾嶺。七月，至齊諾郭勒，策凌敦多布遣兵夜來侵，擊之退。次日復至，額倫特親督兵緣山接戰，賊潰遁，追擊十餘里，多所斬獲。疏入，上深嘉其勇。俄，策凌敦多布遣兵潛出喀喇烏蘇，額倫特率所部疾趨渡河，扼狼拉嶺，據險禦敵。比至喀喇烏蘇，色楞以兵來會，合力擊賊。賊數萬環攻，額倫特督兵與戰，被重創，戰益力。相持者數月。九月，復厲兵進戰，射殺賊甚眾。矢盡，持刀麾兵斫賊，賊益兵合圍，額倫特中傷，猶力戰，遂沒於陣。五十八年，喪還，上命諸王以下迎城外，內大臣、侍衛至其家奠茶酒。世宗即位，進世職三等阿達哈哈番，賜祭葬，謚忠勇。

額倫特與川陜總督音泰皆自行伍中為上所識拔。額倫特以廉潔著，上嘗與張伯行並稱，謂在督撫中操守最優也。

康泰，甘肅張掖人。初入伍，累擢至游擊。從將軍孫思克擊噶爾丹，以功授世職拖沙喇哈番。四遷四川提督。額倫特駐西寧，泰率松潘兵千餘出黃勝關為應援。兵譟，奪官，命自具鞍馬從軍。從額倫特入藏，戰喀喇烏蘇，躍馬殺賊，矢集於臂，叱其子拔矢，裹臂復戰，陣沒。贈都督同知，謚壯勇。

弟海，陜西涼州總兵。將所部從額倫特，同時戰死。贈世職拖沙喇哈番。

論曰：厄魯特亦出於蒙古，析為四衛拉特，其一曰綽羅斯，牧伊犁。噶爾丹戕兄子自立，乃號準噶爾，移帳阿爾泰山，兼有四衛拉特。北侵喀爾喀，南侵衛藏。聖祖再親征，乃摧敗以死。烏闌布通之役，噶爾丹敗遁，我軍亦重衄。佟國綱以元舅死綏。及戰昭莫多，費揚古麾饑疲之眾，當困鬥之寇，蹈瑕以破堅，則謀勇勝也。馬斯喀、阿南達、吉勒塔布、化行、育龍先後在事有勞。額倫特孤軍殉寇，青海之師，準部之滅，皆於是乎起。謹書之以著其本末。


\end{pinyinscope}