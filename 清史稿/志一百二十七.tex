\article{志一百二十七}

\begin{pinyinscope}
○交通四

△郵政

海國大通以來，異域僑民，恆自設信局。咸豐十一年訂約，駐京公使郵件，初與總理衙門交驛代寄。同治五年，改由總稅務司匯各駐京公使文件，遞天津寄上海。光緒五年，增設封河後由天津至牛莊、煙臺、鎮江三路郵差。迄十一年，郵務愈繁，總稅務司乃於天津、鎮江、上海各稅務司處專員理之。此總稅務兼理郵遞之權輿也。

初，光緒二年，總稅務司英人赫德建議創辦郵政。四年，始設送信官局於北京、天津、煙臺、牛莊，以赫德主其事，九江、鎮江亦繼設局。是為中國試辦郵政之始。十六年，命通商口岸推廣舉辦。十九年，北洋大臣李鴻章、南洋大臣劉坤一以各國增設各地信局，妨推廣之路，請速籌善策。總署付赫德議。

二十一年十二月，署南洋大臣張之洞疏請舉辦郵政。略言：「泰西各國視郵政重同鐵路，特設郵政大臣綜理。取資甚微，獲利甚鉅。即以英國而論，一歲所收之費，當中銀三四千萬兩。各國通行，莫不視為巨帑。且權操於上，有所統一，利商利民，而即以利國。近來英、法、美、德、日本先後在上海設立彼國郵局，其餘各口岸亦於領事署內兼設郵局，侵我大權，攘我大利，實背萬國通例。光緒十一年間，前浙江寧紹臺道薛福成據委員李奎條陳，請中國自行設局，以挽利權，並經稅務司葛顯禮前往香港、日本，向彼國商議，收回上海所設英、日兩國郵局，已有端倪。南洋大臣曾國荃曾據咨總理衙門，飭總稅務司赫德議復辦法。赫德亦謂此舉為裕國便民大政，陳有要端七事。並稱須有奏準飭辦之明文，使各國皆知系中國國家所設，即可商令各國將在中國所設之郵局撤回，並可商入萬國信會之舉。查各關試辦郵遞有年，未能推行及遠。外國所設信局，並未裁撤。良由稅關所辦郵遞，與國家所設，體制不同，故推廣每多窒礙。現復與葛顯禮面加籌議，知其情形熟悉，各關稅務司熟諳辦法者當不乏人。請飭總理衙門，轉飭赫德，妥議章程開辦。即推行沿江沿海各省，兼及內地水陸各路。務令各國將所設信局全撤，並與各國聯會，彼此傳遞文函，互相聯絡。如果認真舉行，各國在華所設信局必肯裁撤。此各國通行之辦法，有利無弊，誠理財之大端，便民之要政也。」

總理衙門疏言：「光緒二年間，赫德因議滇案，請設送信官局，為郵政發端之始。四年，擬開設京城、天津、煙臺、牛莊、上海五處，略仿泰西郵政辦法，交赫德管理。嗣因各國紛紛在上海暨各口設立郵局，慮占華民生計。九年，德國使臣巴蘭德來，請派員赴會。十一年，曾國荃咨稱州同李圭條陳郵政利益，並據寧海關稅務司葛顯禮申稱，香港英監督有原將上海英局改歸華關自辦之議。十六年三月，劄行赫德，以所擬辦法無損民局，即就通商各口推廣辦理。擬俟辦有規模，再行請旨定設。此各稅關試辦郵遞之始也。十八年冬，赫德以數年來創辦艱難，若再不奏請設立郵政局，恐將另生枝節。十九年五月，李鴻章、劉坤一稱江海關道聶緝椝稟稱，上海英、美工部局現議增設各口信局，異日中國再議推廣，必更維艱。考泰西郵政，自乾隆初年普國始議代民經理，統以大臣，位齊卿貳。各國以為上下交通，爭相仿效。葛顯禮呈送萬國郵政條例，聯約者六十餘國。大端以先購圖記紙，黏貼信面，送局以抵信資，其費每封口信重五錢者，取銀四分，道遠酌加。其取資既微，又有定期。百貨騰跌，萬里起居，隨時徑達。如有事時，並可查禁敵國私函。誠如張之洞所稱『權有統一，為利商利民即以利國』之要政也。溯自十八年以來，美國一國郵局清單一紙，所收銀圓至六十四兆二十萬九千四百九十圓之多。張之洞所舉英國收數當中銀三四千萬兩，尚系約略之辭。利侔鐵路，誠為不虛。且西國郵政與電局相輔，以火車輪船為遞送。近來法國設立公司輪船十艘，通名信船，遇口停泊，信包未到，不能開碇，其鄭重如此。中國工商旅居新舊金山、檀香山、新嘉坡、檳榔嶼、古巴、秘魯者，不下數百萬人，往往有一紙家書十年不達者，緣郵會有扣阻無約國文函之例也。中國郵政若行，即以獲資置備輪船出洋，藉遞信以流通商貨。其挽回利權，所關尤鉅。臣等博訪周諮，知為當務之急。爰於十九年劄飭赫德詳加討論。上年六月至十二月，復與總稅務司面商屢次，先後據其遞到四項章程，計四十四款。臣等詳加披閱，大致釐然，自應及時開辦。應請旨敕下臣衙門，轉飭總稅務司赫德專司其事，仍由臣衙門總其成，即照赫德所擬章程，定期開辦。應制單紙，亦由赫德一手經理。遇有應行酌改增添之處，隨時呈由臣衙門核定，務期有利無弊。至赫德呈內稱萬國聯約郵政公會，系在瑞士國，應備照會，寄由出使大臣轉交其國執政大臣，為入會之據。自可援萬國通例，轉告各國，將所設信局一律撤回。以上所議，如蒙俞允，即由臣衙門欽遵分別咨照劄飭辦理。俟辦有頭緒，即推行內地水陸各路，剋期興辦。並咨行沿江沿海及內地各直省將軍督撫知照，屆期即將簡要辦法，飭地方州縣曉諭商民，咸知利便。凡有民局，仍舊開設，不奪小民之利。並準赴官局報明領單，照章幫同遞送，期與各電局相為表裏。其江海輪船及將來鐵路所通處所，應如何交寄文信，由總稅務司與各局員會商辦理。官郵政局歲入暨開支款目，由總稅務司按結申報，臣衙門匯核奏報。」奉旨：如所議行。此開辦郵政之始末也。自是遍通全國，上下交受其利。

其郵政區域，北部東起朝鮮、渤海，西訖新疆、青海，北起西比利亞、蒙古，南訖江蘇、湖北、四川，而盛京、吉林、黑龍江、直隸、山東、山西、河南、陜西、甘肅括焉。中部東起浙江、福建，西訖西藏、雲南，北起安徽、陜西、河南、甘肅，南訖廣東、廣西、雲南，而江西、湖北、湖南、四川、貴州括焉。東部即長江下游，東起黃海，西訖湖北、江西，北起山東、河南，南訖福建，而江蘇、安徽、浙江括焉。南部東起臺灣，西訖緬甸，北起江西、貴州、湖南、四川，南訖越南，而福建、浙江、廣東、廣西、雲南括焉。

其郵局，則總局、副總局、分局、支局、代辦處，總計六千二百又一。其郵路里數，則郵差郵路、民船郵路、輪船郵路、火車郵路，總計三十八萬一千里。每面積百里，通郵線路七里又四九。其郵件，則通常、特種，總計三萬萬六千二百二十一萬六千二百三十九。其包裹，則通常、特種，總計件數三百零二萬二千八百七十二，重量一千零六萬零四百三十三啟羅。其匯兌，則旱匯局、火匯局，總計七百五十八，匯入銀數三百九十三萬六千兩，兌出銀數三百九十八萬四千二百兩，總計銀數七百九十二萬零二百兩。歲入經常二百五十二萬八千五百餘兩，臨時六百八十三萬五千八百餘兩。歲出經常二百八十二萬七千八百餘兩，臨時六百四十六萬六千五百餘兩。出入兩抵，實盈六萬九千九百餘兩。此據宣統三年統計也。

其各國郵局設於中國各口岸者，英國則上海、天津、漢口、煙臺、福州、廈門、廣州、汕頭、寧波九處。德國則上海、北京、天津、漢口、煙臺、福州、廈門、廣州、汕頭、南京、濟南、青島、宜昌、鎮江十四處。法國則上海、北京、天津、漢口、煙臺、福州、廈門、廣州、寧波、重慶、瓊州、北海、龍州、蒙自十四處。日本國則上海、北京、天津、漢口、煙臺、福州、廈門、廣州、汕頭、重慶、南京、牛莊、唐沽、沙市、蘇州、杭州十六處。美國則上海一處。俄國則上海、北京、天津、漢口、煙臺五處。此其大略也。


\end{pinyinscope}