\article{列傳四十一}

\begin{pinyinscope}
賚塔穆占莽依圖覺羅舒恕勒貝佛尼埒坤鄂泰吳丹

畢力克圖噶爾漢阿密達鄂克濟哈覺羅吉哈里

拉哈達察哈泰根特華善席卜臣希爾根

賚塔，那穆都魯氏，滿洲正白旗人，康古里第四子。年十四，授三等侍衛。坐事免。崇德時，從伐明，圍錦州，擊松山、杏山敵兵，屢有斬獲。攻新城、高陽、霸州、壽光、博興，並先登，身中五創。被賞賚，授前鋒侍衛。

順治元年，從討李自成，敗之一片石，追至安肅、慶都。授巴牙喇甲喇章京。從豫親王多鐸轉戰河南、陜西，頻有功。二年，移師江南，克揚州，下江寧，追敗明福王於蕪湖，予拖沙喇哈番。三年，從端重親王博洛下福建，明唐王奔汀州，賚塔率師攻破其城，進拜他喇布勒哈番。明桂王據湖南。六年，從鄭親王濟爾哈朗進衡州，戰敗明將陶養用、胡一清；克祁陽，復戰敗明將周進唐、王進才及一清；又戰敗明將譚弘，取道州；又戰敗一清及明將焦璉，取全州。累晉二等阿達哈哈番兼世管佐領。十一年，明將李定國犯廣東，從珠瑪喇解新會圍，進三等阿思哈尼哈番，擢巴牙喇纛章京。十六年，鄭成功窺江寧，從安南將軍達素討之。比至，成功已敗遁，遂引兵下福建。十七年，戰廈門，師失利，坐免官，奪世職。康熙二年，署前鋒統領。擊李來亨等於茅麓山，數戰皆克。八年，擢正白旗蒙古都統。

十三年，耿精忠叛，遣其將馬九玉、曾養性、白顯忠分三道寇浙江。授賚塔平南將軍，赴援。寇犯金華，遣諸將瑪哈達、雅塔裏、拉哈等擊走之，復義烏、諸暨。精忠將王國斌屯金、衢接壤處，為群寇聲援。賚塔與總督李之芳駐衢州，精忠將周列擁眾二萬自常山入。賚塔遣瑚圖要之焦園，俘斬過半。精忠將桑明率眾五萬犯衢州，迎擊，斬級萬餘。十四年，督兵擊九玉，五戰皆捷，又破其將李廷魁，焚所屯木城。康親王傑書軍至衢州，賚塔依例歸將軍印，以都統參贊軍務。時九玉退據九龍山，分萬人扼大溪灘護糧運。傑書令賚塔攻之，即夕遣兵涉河，直搗九玉營，破之。九玉僅以三十騎遁，遂復常山。率瑪哈達等破仙霞關，拔浦城；又與吉勒塔布敗賊建陽，克之。進取建寧，薄延平，精忠乃迎降。

其時漳、泉、興化並為鄭錦所據，錦，成功子也。精忠導貝子傅拉塔軍攻錦。十六年，與寧海將軍拉哈達復興化，降仙游。進討叛將劉進忠於潮州，進忠亦降。康親王傑書奏仍授賚塔平南將軍，守潮州。十七年，錦將劉國軒入犯泉州，與總督姚啟聖會師赴援，復長泰，戰漳州，破敵。十八年，國軒復入犯，迎擊，敗走。十九年，克海澄，錦還臺灣。授賚塔本旗滿洲都統，守潮州如故。

尚之信之降也，仍懷貳志，返廣東，復抗命。都統王國棟首告，詔賚塔撫慰。之信已殺國棟反，賚塔率兵討擒之。

時吳世璠尚據雲南，大將軍貝子彰泰自湖南下貴州，上授賚塔平南大將軍，督滿、漢諸軍自廣西入雲南。賚塔師自田州、泗城道西隆，迭戰皆捷。石門坎者去安籠三十里，地峻★C7，世璠將何繼祖等擁眾拒守。賚塔令諸將希福、勒貝、瑪奇等率師前進，而別與總督金光祖等分兵自間道躡其後。二十年元旦，度賊無備，飭前軍進攻；繼祖等倉卒出御，後軍攀險上，前後夾擊，遂奪其隘口，復安籠所。繼祖復與詹養、王有功等以二萬人守黃草壩。賚塔督諸軍奮擊，自卯至未，破壘二十二，俘養、有功及其眾千餘，並獲其象、馬。捷聞，上以賚塔自廣西深入，先諸軍至，敗敵，溫詔嘉獎。

師至曲靖，遣諸將希福、瑪奇、碩塔等分道取霑益、雲龍、嵩明諸州及易龍所、楊林城。彰泰師自貴州至，兩軍合。未至會城三十里，世璠遣郭壯圖等迎戰，列象陣，彰泰軍其左，賚塔軍其右，自卯至午，賊五卻五進，殊死戰。過金汁河，象反踐，陣亂，師乘之，大潰，進屯城東歸化寺。九月，趙良棟師自四川至，遂合圍。賚塔軍銀錠山，運砲至，晝夜番攻，世璠將餘從龍降。詗知糧將罄，人相食，與諸將環而攻之。世璠眾內亂，欲擒世璠以降，世璠自殺。其將夏國相奔廣南，胡國柱奔雲龍州。遣諸將李國樑、希福等追襲之，擒國相，國柱自縊死。雲南大定。

二十一年，凱旋，上率群臣郊勞盧溝橋西，行抱見禮。二十二年，以隱匿之信籓下入官婦女，下所司集質。上諭賚塔有大功，勿以細事加罪。禮部議請奪官治罪，詔改降級罰俸。二十三年，卒，謚襄毅。二十五年，追授一等阿思哈尼哈番。

子費葉楞，襲。雍正五年，世宗命追封一等公，令其孫博爾屯襲。並諭：「賚塔克雲南，功績懋著。當日因其功過相掩，未予優封，欲使立功之臣，咸知儆惕收斂，不可恃功驕肆。今事歷多年，後人已知鑒戒。用特追封，示眷念舊臣。」九年，定公號曰褒績。

穆占，納喇氏，滿洲正黃旗人，南楮子也。南楮事具楊吉砮傳。穆占初任侍衛，兼牛錄額真。順治十六年，署噶布什賢章京。從都統卓洛等駐防雲南，平元江土司有功，予三等阿達哈哈番，擢本旗梅勒額真。

康熙十二年冬，吳三桂反，命授赫葉安西將軍，道陜西入四川進討，以穆占署前鋒統領，參贊軍務。十三年二月，師至陜西，時四川巡撫羅森、提督鄭蛟麟皆附賊，總兵譚弘亦叛據陽平關。穆占與西安將軍瓦爾喀率兵先驅，戰野狐嶺，敗之，克陽平關。總兵吳之茂叛據保寧，穆占進與戰，屢擊敗之。旋以賊阻餉道，引還漢中。提督王輔臣叛寧羌，與之茂、弘相應。穆占從大將軍貝勒洞鄂還西安。十四年，詔趣洞鄂討輔臣，而以穆占代赫葉為安西將軍，率師並進。輔臣將高鼎屯隴州河岸，迎戰，與達理善擊卻之。趨秦州，圍合，輔臣將陳萬策以城降。穆占復助提督張勇攻下鞏昌，還會諸軍征平涼。十五年，上遣圖海代洞鄂為大將軍，輔臣降。穆占分剿餘寇，以次復西河、清水、成、禮諸縣。輔臣將周養民等以慶陽降。

九月，詔入覲，進秩視都統，佩征南將軍印，統陜西、河南諸軍赴湖廣，討三桂，諸將塔勒岱、鄂克遜從。十六年正月，至荊州。時大將軍順承郡王勒克德渾守荊州，貝勒尚善圍岳州，安親王岳樂圍長沙，簡親王喇布守吉安。上命穆占助攻長沙，軍至，屯阿彌嶺。三桂初欲自松滋渡江，進攻荊州，相持數年不得逞。聞長沙有新軍至，亟自松滋還援，屯隔江嶽麓山。遣其將馬寶等屯城外，掘重壕，布鐵蒺藜，列象陣以守；而自從常德進，為穆占所敗，走衡州。上命穆占移兵會簡親王取衡州。十月，克茶陵，復攸、安仁、酃、永寧諸縣。十七年春，克郴州，傍縣並下。穆占守郴州，以都統宜理布守永興。三桂欲通粵東道，與尚之信、孫延齡軍合，遣其將馬寶、胡國柱等悉銳攻永興。穆占遣哈克三、碩岱來援。時喇布尚駐吉安，穆占請旨趣進徵。六月，宜理布、哈克三戰死。碩岱入城守，喇布遣薩克察來援，牒穆占請益兵。穆占謂永興軍事簡親王主之。喇布以聞，上責穆占謬戾。寶、國柱攻永興，二十餘日不下，聞三桂死，乃引還衡州。穆占率布舒庫等追擊，敗之耒陽。十八年，三桂將吳國貴為他將所𧾷戚，遁永州，穆占追剿，克之，道州、常寧、新田、永明、江華、東安皆下。師入廣西境，克全州、灌陽、興安、恭城。詔還定湖南，進克新寧。三桂將郭壯圖等擁三桂孫世璠據貴州。

十一月，上命貝子彰泰為定遠平寇大將軍，規定雲、貴，穆占參贊軍務。十九年二月，復沅州。十月，克鎮遠，並定偏橋、興隆二衛。進克平越，下貴陽。世璠奔雲南。十一月，克遵義、安順、石阡、都勻、思南諸府。二十年正月，世璠將夏國相、高起隆、王會、楊應選等擁眾二萬拒戰，屯平遠西南山。穆占與提督趙賴督諸軍奮擊，起隆等敗竄，會降，遂復平遠。分遣諸將莽奕祿等逐賊，復大定，應選亦降。遂入雲南，與廣西軍會，壁歸化寺。壯圖出兵重關，列象陣犯我軍。賚塔等縱兵夾擊，穆占戰尤力，象陣亂，反踐其軍。諸軍乘之，壯圖斂兵，止存二十七人，奔入城。九月，四川軍至，總督蔡毓榮破重關，穆占亦奪玉皇閣，猛攻東西寺。世璠、壯圖皆自殺。穆占入城，撫餘眾，籍逆產以聞。師還，授正黃旗蒙古都統、議政大臣。

二十二年，追論征保寧時奏軍事不實，徵平涼時不臨陣指揮，及不救永興，罪當絞，籍沒。上諭曰：「穆占固有罪，但其戰績多至二百六十處，此所議稍過。」命覆議，乃請奪官、削世職、沒妻子入內務府，上命但奪官，餘悉寬之。尋卒。

莽依圖，兆佳氏，滿洲鑲白旗人。父武達禪，崇德中從伐明，攻任丘、濟陽，並先登，賜號「巴圖魯」，予牛錄章京世職。既入關，授太原城守尉。卒。

莽依圖襲職，進三等阿達哈哈番。順治十五年，從征南將軍卓卜特下貴州，自都勻次盤江，破明將李定國。移師定雲南。康熙二年，李自成餘黨李來亨等據湖北茅麓山，未下，從靖西將軍穆里瑪攻克之。凱旋，授江寧協領。

十三年，吳三桂陷湖南，復從鎮南將軍尼雅翰攻岳州，砲擊寇艦，敗之七里橋。十四年，三桂構廣西總兵馬雄叛，廣東十府失其四。尚可喜請兵，上命尼雅翰率師赴廣東，以莽依圖署副都統，駐肇慶。甫至，而可喜子之信已叛應三桂。十五年，三桂將範齊韓等偪肇慶，莽依圖潰圍出，且戰且走，還駐江西。聞三桂將黃士標等攻信豐，亟率師赴援，遣奇兵出其背，與城兵衷擊之，賊大潰，遂會鎮南將軍覺羅舒恕解南康圍。

十六年三月，上命舒恕留兵守贛州，而授莽依圖署江寧副都統，代舒恕佩鎮南將軍印，帥師規復廣東，以額赫訥、穆成額參贊軍事。自南康進南安，再進南雄，三桂所遣守將皆出降，之信亦率籓屬歸順。莽依圖遂逾嶺進韶州，韶居五嶺脊，為贛、粵咽喉，賊所必爭。莽依圖以城北當敵沖，厚增土墻，夜則縋卒出城濬壕通水，並分兵斷廣州餉道。三桂將胡國柱、馬寶以萬餘人攻城，莽依圖屢擊卻之；乃扼河西斷我水運，又壁蓮花山發砲，女墻悉壞。會江寧將軍額楚赴援，莽依圖出城兵夾擊，破四壘，逐北至帽峰山，夜戰，大敗之。河西賊亦引去，餉運始通。莽依圖督軍追擊，破敵風門澳，斬二千餘級。下樂昌、仁化諸縣，乃還駐韶州。

時傅弘烈佩撫蠻滅寇將軍印，巡撫廣西，所將義兵五千人。莽依圖慮其力不支，遣副都統額赫訥將兵八千赴梧州佐弘烈，而之信不為具舟，師久不集。十七年二月，莽依圖至平樂，圍城，寇水陸拒戰，引還中山鎮，與弘烈互奏糾，上兩釋之。莽依圖復還梧州，引咎請罷將軍，上切責之，命留任圖功贖罪。十八年春，三桂從孫世琮犯梧州，莽依圖與弘烈謀合諸軍分布水陸，與戰，賊敗去，遂復桂林。語具弘烈傳。

三桂將馬承廕以南寧來降，世琮自梧州敗歸，並力攻南寧。城幾陷，莽依圖方臥病，聞警，督軍倍道赴援。賊悉銳依山列鹿角拒戰，莽依圖使額楚、額赫訥引前鋒兵沖擊之，而自與舒恕麾大軍進，預遣兵潛出山後斷歸路，盡殪之。世琮負重傷，以數十騎越山遁。南寧圍解。命進取雲、貴，莽依圖以承廕雖降，心叵測，疏請暫駐南寧。上命簡親王喇布鎮桂林，莽依圖俟都統希福軍至，合兵謀進取。十九年，授護軍統領。承廕果以柳州復叛，弘烈遇害。莽依圖軍進次宜賓，承廕驅象陣迎戰，以勁弩射之，象返奔，賊陣亂，鐵騎乘之，遂大敗。承廕復以柳州降。莽依圖疾益深，八月，卒於軍。

莽依圖母賢，嘗訓以不殺降，不掠民，莽依圖終身誦之，時稱「仁義將軍」。既卒，南寧人繪其像祀之。事平，朝議追論自平樂還梧州失律罪，當籍沒。上以莽依圖戰多，且不擾民，寬之，奪恩詔所加世職，以原授拜他喇布勒哈番兼拖沙喇哈番予其弟博和里。博和里曰：「兄平粵有功，上褒之，不可使吾子孫復襲此職。」乃撫其孫布瞻阿繼襲。乾隆元年，追謚襄壯。

三桂初反，十三年正月，上授都統尼雅翰鎮南將軍，會師德州，道安慶至武昌。尋命參贊軍務，攻岳州；旋又命進取南康，克之；又擊破三桂將黃乃忠等於袁州。十五年五月，上命哈爾哈齊率江寧兵攻吉安，解尼雅翰鎮南將軍印授之；螺子山敗，改授覺羅舒恕。

覺羅舒恕，滿洲正白旗人，武功郡王禮敦曾孫。康熙八年，自一等侍衛授兵部督捕侍郎，調吏部。十三年，命署前鋒統領，參贊定南將軍希爾根軍務。精忠遣將陷撫州，舒恕從希爾根進擊，克之。十四年，精忠兵復至，又擊破之，克新城、宜黃、崇仁、樂安諸縣。上命舒恕援廣東，授鎮南將軍。叛將馬雄及三桂將王弘勛攻高州，與戰不利，退駐肇慶。十五年，尚之信反，再退駐贛州。十六年，上命解鎮南將軍印授莽依圖，率師下廣東，令舒恕留兵佐巡撫佟國楨守贛州。尋復授安南將軍。三桂兵自宜章窺南雄、韶州，上命莽依圖赴韶州應敵，而舒恕守南雄為聲援。

十七年，穆占言郴州、桂陽新復，請敕舒恕移師駐守。舒恕疏言南韶為湖南、江西、廣東三省接壤，不可輕離。繼命進次梧州。十八年，即軍前授都察院左都御史。旋與莽依圖共擊吳世琮，解南寧之圍。舒恕以病乞還肇慶，召還京。入對，上察其神色如故，無病狀，詔詰責，命羈候宗人府，下王大臣議，奪職。三十四年，起鑲黃旗滿洲副都統，再遷寧夏將軍，參贊撫遠大將軍費揚古軍務，討噶爾丹。三十五年，上親征，授揚威將軍，從費揚古出西路。上駐棟斯拉，召費揚古議軍事，以舒恕署大將軍。師有功，予拖沙喇哈番世職，擢正藍旗滿洲都統。以病乞休。卒。

勒貝，郭絡羅氏，滿洲正藍旗人，鄂羅塞臣子。初授侍衛，兼管牛錄事。累遷正藍旗滿洲都統。三桂亂未平，康熙十六年春，上以簡親王喇布出師江西久無功，參贊均不勝任，命勒貝及哈克三、舒庫往代之。既，命與江寧將軍額楚守韶州；又詔進次梧州，與弘烈攻鬱林及北流、興業、陸川、博白，軍益振，乘勝下南寧，克象州。十九年秋，莽依圖卒於軍。詔勒貝代為鎮南將軍，從賚塔定雲南。抵西隆，詗知三桂將何繼祖等屯安籠所石門坎，與瑪奇率前鋒奮攻，次第克三峰，奪隘口，復安籠所。繼祖等堅守黃草壩，列象陣以待，復與賚塔大敗之，直抵雲南城。吳世璠自殺，滇平。師還，道卒。

佛尼埒，科奇理氏，滿洲鑲紅旗人，世居瓦爾喀。父索爾和諾，少孤，兄瑚里納撫之成立，後為仇所害，索爾和諾手刃之，祭兄墓。崇德三年，來歸。從伐明，攻河間，戰死，授牛錄章京世職。

佛尼埒襲職。授西安駐防牛錄額真，進二等阿達哈哈番。康熙初，累擢西安副都統。十三年春，從將軍瓦爾喀道四川討吳三桂。入棧道，聞四川叛附三桂，譚弘據陽平關。從瓦爾喀自野狐嶺進兵，斬三千餘級。進朝天關，屢擊敗敵軍。總兵吳之茂以保寧叛，移師往討之，弗克，鑿壕塹與相持。之茂出劫略陽糧艘，截槐樹驛運道。我師餉不繼，還漢中。之茂要於中途，與總兵王懷忠擊之，敗走。

其冬，提督王輔臣叛，連陷平涼、秦州。十四年，擢西安將軍，加振武將軍銜。命與貝勒洞鄂進討輔臣將高鼎，以四千人屯關山河岸，偕穆占整師與戰，破其壘；逐北，又敗之渭河橋，進薄秦州。壘未定，賊乘我不備，開壁出戰。佛尼埒督軍遮擊，賊不敢犯。旋攻克東西二關。賊數千掠仙逸關，佛尼埒慮斷餉道，分兵往援。賊逾山走，追躡之，殺其黨且盡，遂率師趨隴州。賊縱火焚山澤，佛尼埒曰：「是欲燒絕我輓運道也。若不增兵策應，軍食何賴焉？」因暫駐隴州。

時師攻秦州久未下，而四川及平涼諸寇挾萬餘人赴救，城寇與應者亦八千餘。佛尼埒亟還師與諸軍合，偕內大臣坤連敗賊眾，擒其將李國棟等，殪其眾三千餘。州城復，以次下禮縣、西和、清水、伏羌諸城。漢中運道阻，軍大饑。將軍席卜臣還西安，上命佛尼埒領兵開棧道，規漢中，緣塗擊賊，皆潰竄。十五年，之茂欲為輔臣援，再犯秦州。佛尼埒與護軍統領傑殷議繞賊後，絕其運道，復靜寧。大將軍圖海下平涼，之茂遁。又與傑殷乘夜追擊，及之牡丹園，遂克祁山堡。之茂僅以十餘騎走。

十六年，追論自保寧退還漢中諸罪，降世職為拜他喇布勒哈番，削振武將軍銜，仍署西安將軍。十七年，與吳丹等敗敵於牛頭山、於香泉，率師駐守寶雞，堅扼棧道諸隘。寇屢至，屢敗之。十八年，從大將軍圖海征興安，寇阻梁河關。佛尼埒領兵先驅，濟乾玉河，拔之。興安下。十九年，潼川降，並復鹽亭、中江、射洪諸縣。再敗寇豹子山，克瀘州。冬，吳世璠將胡國柱自敘州擾永寧，詔授建威將軍討之。二十年，克馬湖。世璠將宋國輔等以永寧降。國柱亦棄敘州遁，上命佛尼埒守之。尋命還鎮漢中。二十一年，卒。乾隆初，追謚恭靖。子托留，襲世職，官至黑龍江將軍。額倫特，別有傳。

坤，那木都魯氏，滿洲正黃旗人，先世居綏芬，隸瓦爾喀部。父伊訥克，太宗伐瓦爾喀，先眾降。坤事太宗，洊擢一等侍衛，兼管牛錄事。太宗伐明，圍松山。明總兵曹變蛟乘夜犯御營，迫正黃旗營門。諸侍衛及親軍等皆散列門左右，坤獨當門，力戰卻敵。上嘉其勇，賜號「巴圖魯」，賚白金四百，授一等甲喇章京世職。

世祖朝，累進一等阿思哈尼哈番兼拖沙喇哈番。尋以遣祭昭陵辭未往，扈蹕南臺不入直，又娶女子已賜配者為妻，論罪當死，上寬之，奪官，仍留世職侍衛。順治十一年，從靖南將軍珠瑪喇下廣東，命署固山額真。破明將李定國於新會，逐至橫州江岸，斬馘無算。擢內大臣。康熙十二年，獎先朝諸舊臣，坤加太子太保。

吳三桂反，授振武將軍，帥師駐汝寧。王輔臣叛，命移師西安。十四年，又命偕副都統翁愛等進駐漢中，輔臣毀鳳縣偏橋絕運道，又斷棧道，阻漢中聲援。詔趣坤援漢中，次寶雞，以道阻未克進。命罷將軍，以內大臣從軍。秦州既復，朝議規復漢中，以坤守潼關。

十八年，上念坤已老，召還。追論漢中逗留狀，當奪官、削巴圖魯號。上曰：「巴圖魯號太宗所賜，其勿削！但奪官。」仍留一等阿達哈哈番世職。二十四年，授散秩大臣，並諭年衰不能朝，聽家居。二十六年，卒。

鄂泰，瓜爾佳氏，滿洲正白旗人，世居蘇完。國初來歸，以軍功累進二等阿達哈哈番。順治間，授盛京禮部理事官，坐事黜，並奪世職，旋復起。康熙初，洊擢盛京副都統。王輔臣叛，大將軍貝勒洞鄂西討，命鄂泰率盛京兵千來京備徵發。十四年，授建威將軍，率所部兵駐太原。尋命赴西安參贊洞鄂軍務，以建威將軍印授副都統吳丹。鄂泰與副都統阿爾瑚屯寶雞，賊出棧道攻九龍山，鄂泰督兵縱擊，盡殪之。輔臣所署置總兵任德望率兵及惈惈七千餘屯益門鎮，鄂泰分兵九路進擊，自巳至未，破七壘。德望以百騎遁，驍騎校韓楚漢射中其股，乃降。十五年，復捕餘賊紅崖堡。十八年，卒，追授拜他喇布勒哈番兼拖沙喇哈番。

吳丹，納喇氏，滿洲正黃旗人，葉赫金臺石曾孫也。康熙初，以一等侍衛同學士郭廷祚視淮安河決。十三年，大將軍順承郡王勒爾錦討吳三桂，吳丹奉使軍中，宣諭機宜。王輔臣叛，命署副都統，從鄂泰駐太原。旋復命署建威將軍，移師潼關。十五年，從大將軍圖海征平涼，擊賊虎山墩，輔臣乞降，吳丹率數騎入城，安撫降人。

十七年，授護軍統領。時漢中、興安尚為三桂兵所據，上趣圖海進軍，以吳丹參贊軍務，戰於牛頭山、香泉，屢破賊。圖海入覲，命仍佩建威將軍印，暫統大兵。旋從圖海徇鎮安，偕將軍佛尼埒戰於火神崖，破賊，渡乾玉河，克梁河關，遂復興安。上命圖海還駐鳳翔，分兵畀吳丹，與將軍王進寶下四川，為後繼。十九年，與進寶擊賊蟠龍、錦屏諸山，大破之，遂復保寧，獲三桂將吳之茂等。時將軍趙良棟亦復成都，吳丹與佛尼埒分兵取順慶、重慶，並下達州、東鄉、太平諸州縣。詔取瀘州，趨雲南。吳丹復從佛尼埒戰於豹子山，破瀘州賊。會永寧復為賊得，仁懷亦不守，良棟劾吳丹不急赴援，解將軍印還漢中。事定，還京，王大臣等議罪，奪職。尋授三等侍衛兼佐領。

二十九年，喀爾喀臺吉額爾克阿海等為亂，噶爾丹亦犯邊，命從大將軍裕親王討之，戰於烏闌布通，噶爾丹敗走。裕親王命吳丹與參領色爾濟、博爾和岱言冋噶爾丹所在，知遠去已數日，乃還。途值喀爾喀叛者，並遇害，贈散秩大臣，予拖沙喇哈番世職。

畢力克圖，博爾濟吉特氏，蒙古正藍旗人，世居科爾沁。太宗時，來歸，授豫親王護衛。從伐朝鮮及明錦州，並有功。順治初，從討李自成，定西安，移師拔揚州，下江寧，以戰績著，署護軍統領，予牛錄章京世職，擢正藍旗蒙古副都統。六年，詔駐防平陽，賊犯絳州，擊卻之。李建泰叛據太平，復與協領根特等攻之，久弗下，乃穴地燃火藥隳城，擒建泰誅之。累進一等阿達哈哈番。授禮部侍郎，調戶部。

十一年，從靖南將軍珠瑪喇下廣東，明將李定國犯新會，屯縣左山峪。畢力克圖再戰敗之，追至興業，斬殺過半，趨橫州，定國渡江遁。進三等阿思哈尼哈番。坐事罷官，降二等阿達哈哈番。

十七年，命署護軍統領。從定西將軍愛星阿出師云南。時明桂王入緬甸，定國與白文選分據孟艮、木邦。十八年，會師木邦，定國走景線，文選走錫箔江，毀橋趨茶山。畢力克圖至，獲諜者，結筏以濟，次舊晚坡，去緬城六十里。緬人謀獻桂王，請大軍留駐，以百人進蘭鳩江備捍衛，於是白爾赫圖率前鋒以往，畢力克圖以護軍二百人從之。緬酋蟒猛以桂王出畀我軍，遂班師還。文選至猛養，為總兵馬寧追及，率眾降。畢力克圖撫其眾，徙之邊境。論功，進一等阿達哈哈番兼拖沙喇哈番。

康熙八年，擢正藍旗蒙古都統，列議政大臣。十二年，加太子少師。十四年，王輔臣叛，授畢力克圖平逆將軍，帥師駐大同。尋延安、綏德皆陷，命進駐榆林。詗知賊屯楊家店渡口，遂分兵三隊，乘夜疾進。黎明，鳴角濟河。賊不虞我師至也，皆駭走，遂復吳堡。進次虎爾崖口，遇賊，又擊敗之。下綏德，乘勝克延安，並招撫附近諸州縣。上命移師會揚威將軍阿密達攻平涼。將至，輔臣擁眾迎戰，與貝勒洞鄂等擊之，陣斬其將郝天祥。十五年，大學士圖海蒞師，命畢力克圖屯寧夏。輔臣降，還駐平涼。

十七年，移師守隴州、寶雞。圖海議取漢中，與鄂克濟哈等分道入，以次降靈臺、華亭、崇信諸縣。其冬，克成縣。十九年，徵還，仍任都統。二十年，卒，年七十有三，謚恪僖。孫常遠，襲職。二十五年，追錄陜西軍功，進二等阿思哈尼哈番。

噶爾漢，納喇氏，滿洲正紅旗人，尚書噶達渾子也。噶爾漢襲一等阿達哈哈番，授王府長史。康熙初，遷正紅旗滿洲副都統。

十四年，授鎮安將軍，駐守河南。時寇勢甚熾，總兵楊來嘉叛，命移師襄陽。十五年，戰南漳，破靈機寨。叛將譚弘等犯鄖陽，遣黨扼城東陡嶺，斷我輓運道。復與提督佟國瑤會師，分路進擊，賊退。十八年，謝泗、劉魁等掠竹山、竹谿諸縣，偪鄖城，與興安賊為聲援，噶爾漢往討之。時方溽暑，鄖西數百里，山逕★C7隘，草木叢塞，霪雨洪注，師阻水，弗能進。噶爾漢期以木落水涸時進師，上責其逗留，削前功。二十年，薄鄖城，時弘已死，其子天秘毀壘遁，遂克之。以次下萬、開、建始、梁山諸縣及忠州。二十二年，授荊州將軍。部議當楊來嘉攻房縣不能救，當奪職，上命降級留任。

二十六年，湖廣裁兵，夏逢龍倡亂。噶爾漢師次安陸，遣協領穆禮瑪等攻之，多所斬馘。進次應城，賊還竄武昌，會糧絕，戰艦不足用，疏言狀，召還，授正紅旗蒙古都統。比至都，論退縮玩寇罪，免官。後卒於家。

阿密達，他塔喇氏，滿洲正白旗人。順治間，授三等侍衛，洊擢正白旗滿洲副都統。康熙初，擢領侍衛內大臣、議政大臣。

十三年，吳三桂反，襄陽總兵楊來嘉以穀城叛應之。河北總兵蔡祿初與來嘉並為鄭成功將，先後來降。來嘉招同叛，祿具槍械，購騾馬，密令所部為備。聖祖聞狀，命阿密達率兵赴懷慶察視，祿不出迎，謀拒戰。阿密達疾馳入其廨，得祿及其孥，悉誅之。耿精忠亦叛，授阿密達揚威將軍，率滿洲兵千人駐江寧，命習水戰。尋授簡親王喇布揚威大將軍，阿密達歸將軍印，參贊軍務。

王輔臣叛，十四年，命阿密達仍佩揚威將軍印，率兵赴蘭州，佐以副都統鄂克濟哈、覺羅誇岱。時輔臣據平涼，蘭州諸路皆陷賊，大將軍貝勒洞鄂令阿密達徑攻平涼。五月，克寧州，薄平涼，戰失利，退駐涇州。洞鄂兵至，命參贊軍務，與總兵孫思克會師進攻，久不下。十五年，大學士圖海代為大將軍，阿密達參贊如故。既，奪虎山墩，俯攻城，輔臣乃降。

十七年，命赴湖南，從大將軍安親王岳樂討吳世璠。十八年，克武岡。諭阿密達與安親王計議，量撤滿洲兵，護還京師。十九年，授正白旗蒙古都統。部議平涼戰敗當奪職，上寬之，命降五級留任。尋復授領侍衛內大臣。

噶爾丹為亂，命詗賊狀。二十九年，命參贊大將軍裕親王福全軍務，出塞討噶爾丹，戰於烏闌布通，勝敵。師還，部議不能乘勝滅賊，福全以下皆有罪，當奪職。上以師有功，宥之。三十五年，上親征噶爾丹，阿密達請從征。上次克魯倫河，以阿密達暫充將軍，率留後滿洲兵及綠旗步兵赴克勒和碩，並命兼轄留屯各軍。尋撤還京師。四十八年，卒。

鄂克濟哈，納喇氏，滿洲正黃旗人。初任侍衛，署副都統兼佐領。康熙十三年，三桂反，陜西、湖廣並警。上命偕副統色格駐河南府。輔臣亂起，從阿密達赴西安剿御。尋赴蘭州參贊阿密達軍務，克涇州、寧州，詔嘉之。十八年，從圖海攻禮縣驛門，大破之。復塔什堡，進克興安。圖海以漢中要地，令鄂克濟哈領振武將軍，與副都統哈塔將千人守之。

十九年，提督趙良棟等徇四川，與將軍吳丹為後勁。瀘州陷，率師攻克之，又敗之托川雅。未幾，賊犯仁懷，吳丹擁兵不救，永寧復陷。命還漢中，而使鄂克濟哈領其眾。鄂克濟哈疏言建昌、永寧相去千餘里，未能兼顧，乃命佛尼埒專領永寧一路，而授鄂克濟哈宣威將軍，駐軍成都，專領建昌一路。二十年，建昌軍棄城走，自劾，解將軍印，以都統覺羅吉哈裡代，還守漢中。尋入為二等侍衛。三十年，遷正黃旗副都統。三十三年，授護軍統領。從征噶爾丹，事平，駐守寧夏。三十八年，卒。

覺羅吉哈里，滿洲正白旗人，武功郡王禮敦第三世孫。順治初，授牛錄額真，襲父拜他喇布勒哈番世職。遇恩詔，晉二等阿達哈哈番。累遷護軍參領、鑲黃旗滿洲副都統。康熙十二年，吳三桂反，京師奸民楊啟隆為亂，都統圖海、祖承烈及吉哈裡討平之。佐領鄂克遜擒其黨黃吉、陳益，吉哈里亦獲焦三、硃尚賢、張大、李柱、陳繼志、史國賓、王鎮邦等送法司，廉得實，論棄市。語互詳鄂克遜傳。十六年，命與副都統席布率師赴四川會鎮安將軍噶爾漢討賊，即軍前擢鑲黃旗蒙古都統。三桂孫吳世璠尚據有雲南、貴州，其將胡國柱、夏國相、馬寶等分犯瀘州、敘州、建昌。二十年，建昌陷，上解鄂克濟哈宣威將軍任，詔吉哈裡代之，統所部兵會提督趙良棟復建昌。良棟自雅州入，吉哈里為後，鏖戰大渡河，奪寇舟以濟。是時師下雲南，已合圍，國柱等亟引眾還，吉哈裡遂復建昌。將趨雲南，行至武家，疾作，卒於軍，恤如例。

拉哈達，鈕祜祿氏，滿洲鑲黃旗人，車爾格第五子。順治間，以侍衛襲其兄法固達三等阿達哈哈番世職，恩詔累進一等。授兵部督捕侍郎，擢工部尚書、議政大臣。康熙八年，授鑲黃旗滿洲都統。

十三年，吳三桂叛，授鎮東將軍，駐防兗州，甫至，而耿精忠叛，犯浙江。詔往署杭州將軍，與平南將軍賚塔、總督李之芳共籌防禦。賊窺金華，遣副都統沃申、副將陳世凱等擊卻之；復犯臺州，寧波、紹興皆騷動。上命康親王傑書為大將軍，貝子傅喇塔為寧海將軍，統師援浙，拉哈達以都統參贊軍務。十四年，擊處州賊，連下松陽、宣平。十五年，從康親王徇福建。精忠降，即導我師攻鄭錦。

時漳州、泉州、興化三府為錦所據，遣其將許耀以三萬人偪福州，拉哈達率師擊之，破其壘十四。其冬，傅喇塔卒於軍，授拉哈達寧海將軍。十六年，與賚塔合軍攻興化，克之，其將郭維籓以仙游降。耀奔泉州，復據以堅守。拉哈達率銳師宵加之，漏未盡，梯入，斬耀及諸偽官，入城撫定軍民。是時錦連敗，還廈門，泉州、漳州二府及海澄等十縣皆復，降將四百、兵四千有奇。移師略潮州，叛將劉進忠亦降，乃還守福州。

十七年，錦將劉國軒陷海澄，復犯泉州，斷萬安、江東二橋，扼長泰、同安諸隘，南北援絕，泉州幾不守。拉哈達駐漳州，詔責其不亟援海澄，趣戴罪赴泉州難。拉哈達議自長泰入，會江漲，軍阻水。侍讀學士李光地方居憂在籍，乃遣使導師出間道，自南靖道漳平趨安溪，遂薄泉州，圍乃解。國軒築壘濱海東石地，當金門、廈門道。十八年，拉哈達遣沃申攻克之。十九年，與巡撫吳興祚自同安至潯尾，分兵渡海，拉哈達居中，興祚自左，總兵王英自右，並趨廈門。賚塔與總督姚啟聖，提督萬正色、楊捷，總兵黃大來師來會，三面合擊，賊不能支，遂克廈門。復進攻金門，其將吳國俊等迎降，錦與國軒走歸臺灣。詔召康親王還京，命拉哈達與副都統馬思文守福州。

二十一年，撤滿洲兵還京，追論失守海澄罪，部議降世職為三等，並罷官，上以拉哈達從康親王平福建有勞，留都統任。二十四年，致仕。四十二年，病卒，恤如制。

察哈泰，薩克達氏，滿洲鑲紅旗人，世居寧古塔。事太宗，從伐明，屢有功。順治初，逐李自成，討金聲桓，皆在行間，屢擢太僕寺理事官，並授三等阿達哈哈番。復遷太僕寺卿、鑲紅旗滿洲副都統。從伐俄羅斯，將舟師，招降斐雅喀百二十餘戶。坐所部戰艦戰失利，奏不實，罷副都統，奪世職，專管牛錄事。

康熙三年，復授鑲紅旗蒙古副都統。以老乞休，上慰留之。尋遷護軍統領，加太子少保。十三年，從拉哈達出駐兗州。上命拉哈達赴杭州，以敕印留付察哈泰，繼為鎮東將軍。十四年，命仍以護軍統領帥所部赴荊州，聽順承郡王勒爾錦調度。十五年，三桂將陶繼智等犯宜昌，率兵駐江陵，通聲援。七月，卒於軍，恤如制。察哈泰調赴荊州，上命以鎮東將軍印授副都統布顏，統蒙古兵留駐兗州。事定，撤還京師。

根特，納喇氏，滿洲正黃旗人。父達雅里，國初來歸。從伐明，攻深州，先登，克之。軍功，累進一等參將世職。

根特早歲從戎，數立功績。從伐明，攻泗水縣、定州，並先登，賜號「巴圖魯」，授三等甲喇章京世職。順治元年，授刑部理事官。五年，金聲桓以南昌叛，從大將軍譚泰討之，薄南昌，攻未下，根特自城南以登，拔之。聲桓中矢死，擒王得仁。師還，擢梅勒額真，進一等阿達哈哈番。

六年，姜瓖以大同叛，其黨虞允、白漳、張萬全陷蒲州及臨晉、猗氏、河津。從總督孟喬芳濟河擊之，復蒲城，進徵平陽。白漳擁步騎六千至榮河迎戰，奮擊，大破之。迫黃河，賊未及濟，師薄之，賊多赴水死，遂斬白漳，餘奔吉鎮，悉殲焉。移師趨猗氏，瓖黨衛登芳依山結寨，與萬全為犄角，復分兵擊斬萬全，殲其眾。尋生得登芳，復進敗瓖黨郭中傑於聞喜。

康熙十三年，吳三桂反，命出駐兗州。尋以江西地要沖，命偕副都統席布徙守南昌。長沙陷，袁州、吉安二府與接壤，巡撫董衛國請發兵駐防，命根特自南昌移師，備戰御。尋以希爾根為定南將軍，根特參贊軍務。尚可喜疏請兵，上令根特俟希爾根兵至，率所部下廣東。耿精忠反，授根特平寇將軍，令仍返江西。副將柯升以廣信叛應精忠，破都昌，窺南康，復命根特先定廣信，與前鋒統領覺羅舒恕自袁州規長沙。是年八月，卒於軍，恤如制。

禮部尚書哈爾哈齊副定南將軍希爾根駐江西，根特卒，上命以平寇將軍印授之。十一月，命赴江寧，贊大將軍簡親王軍務，鎮江南。十五年五月，命率江寧兵赴廣東，授華善平寇將軍，道江西，命會師攻吉安。螺子山之敗，坐奪官，披甲。

華善，漢軍正白旗人。石廷柱第三子，為豫親王多鐸壻，授和碩額駙。三桂反，授安南將軍，守鎮江。尋命贊大將軍簡親王軍務，駐江寧。十五年，改授平寇將軍。十六年，簡親王進軍江西，命華善率所部從，以平寇將軍印留付江寧副都統科爾擴岱。十七年，授定南將軍，命守茶陵。三桂兵攻永興急，上命簡親王進次茶陵，而令華善救永興。華善不敢進，上切責之，解將軍印，令從穆占自效。事平，論罪，上命寬之。三十四年，卒。子石文炳，襲廷柱三等伯。累遷福州將軍。以華善老，召授正白旗漢軍都統。尋聞喪還京，卒於途。

席卜臣，瓜爾佳氏，滿洲鑲白旗人，費英東弟郎格之孫也。事太宗，從上征朝鮮。從睿親王多爾袞伐明，戰於通州，擊敗太監高起潛軍；再從攻錦州，屢戰破敵。順治初，從大軍入關擊李自成，戰於一片石，遂至慶都，敗賊於太原。二年，從英親王阿濟格徇陜西，逐自成至安陸。三年，從肅親王豪格下四川，殲張獻忠。五年，從討叛將姜瓖。敘功，屢遇恩詔，世職至二等拜他喇布勒哈番，官至護軍統領。十二年，與都統卓洛等出駐荊州，破孫可望。十六年，與安南將軍明安達里援江寧，敗鄭成功將楊文英等，斬馘甚多。康熙九年，擢鑲白旗蒙古都統。十二年，加太子少傅。

十三年，吳三桂反，上授都統赫葉為安西將軍，與西安將軍瓦爾喀等自漢中下四川。十四年，復授席卜臣鎮西將軍，與副都統巴喀、德業立同駐西安。尋又命大將軍貝勒洞鄂西討，赫葉歸將軍印，參贊軍務。是冬，席卜臣與赫葉會師攻保寧。三桂將王屏籓拒守，師屯蟠龍山，屏籓出戰，潛遣別將自他道絕流渡，撓我師，我師棄營退，席卜臣引還漢中。上命覈諸將罪，赫葉奪職，披甲自效。方軍退，佐領穆舒誓死決戰，將甲上記號付將軍，督兵奮斗。上聞，超擢正紅旗蒙古副都統，以獎其勇。

席卜臣至漢中，值王輔臣叛，棧道絕，餉不繼，引還西安。旋召還京。事定，王大臣追論蟠龍山戰敗罪，奪官，削世職。上以席卜臣有勞，免其籍沒。尋卒。

希爾根，覺爾察氏，滿洲正黃旗人，世居長白山。太宗居籓邸時，任護衛。天聰間，以軍功授牛錄章京世職。崇德元年，從伐明，連下昌平、寶坻十餘城，遷巴牙喇甲喇章京。擊敗明太監高起潛兵，擒總兵巢丕昌，又助譚泰設伏，敗三屯營騎兵。師還，敵躡後，諸將護輜重先行，希爾根殿，超授一等甲喇章京世職。二年，從克皮島。將行圍，選扈從，其父雅賴與焉。希爾根向睿親王多爾袞乞免，不許，紿以珠爾堪代之。事覺，坐欺罔，應罷官奪世職，從寬論罰鍰。從師圍錦州，壁山岡，明兵至，擊走之，並擊退松山援兵。復坐擅離軍伍、言事不實，停敘功。七年，師圍薊州，明總兵白騰蛟率師馳救，希爾根擊敗之。

順治二年，從英親王阿濟格討李自成，圍延安，大敗其眾。其將有一隻虎者，稱驍果，數犯我師。希爾根三戰皆克，遂至西安。自成奔湖廣，逐北至安陸，賊據城拒戰，復與鼇拜攻克之，獲戰艦八十艘。引兵武昌，賊又集艦五百浮江將東下，譚泰率眾往取，希爾根先至，獲之，進三等梅勒章京。三年，從肅親王豪格征張獻忠，與哈寧阿、阿爾津、蘇拜敗之西充。別趨涪州，討賊袁韜，斬虜多。尋坐哈寧阿陷重圍不救，復與阿爾津等爭功，論棄市，詔改罰贖，降三等甲喇章京。

六年，姜瓖叛據大同，希爾根從巽親王滿達海討之，圍太谷，以砲破其城，斬瓖所署置知縣李成沛、都司吳汝器，進克大同。以次復長子縣，渾源、朔二州。永寧州、嵐縣、潞安府並降。又與漢岱攻復遼州。山西平，當進秩，因訴前鐫秩冤，累遇恩詔，進一等阿達哈哈番。九年，擢巴牙喇纛章京，列內大臣。十二年，加太子太保。

十三年，耿精忠叛，使其將白顯忠寇廣信、建昌、撫州，授希爾根定南將軍，率師援江西，以桑格贊軍事，沃赫、伊巴罕從，次南昌，而三城已陷。是時安親王岳樂駐師省城，檄希爾根先取撫州，賊出拒，連敗之，並率沙納哈擊走援賊，城賊待援不至，棄城走。精忠將陳升構土賊郭應定等犯贛州，令副都統甘度海御之，大捷。追至龍泉，破三壘，復攻取曹林十餘寨。十四年，擊敗精忠將邵連登，復建昌。移師饒州，擊退餘干、浮梁、樂平諸縣賊。會岳樂師下湖南，命簡親王喇布赴南昌，以希爾根副之。三桂將高大節出醴陵、萍鄉，陷吉安，冀斷岳樂軍後路。我師屯螺子山，大節勇，常以少騎奔我師。喇布倉皇棄營走，希爾根從之，賊入壘，縱飲飽掠而歸。俄大節死，希爾根督師攻圍，戰又弗勝。逾歲賊遁，詔仍駐南昌。尋以老召還。十八年，卒。

子喀西泰，任護軍參領。從征四川，攻保寧，死蟠龍山之戰。

論曰：當三籓亂時，命將四出，以庶姓授大將軍，惟圖海與賚塔二人而已。賚塔自廣西，穆占自湖南，皆轉戰下雲南，削平巨憝，功最多。穆占功歸彰泰，故賞不逮；賚塔、莽依圖功與相並，惜中道先卒。佛尼埒等皆夙將，有戰績。其時雜號將軍，或出朝命，或即軍前除拜。有一人遞掌二三印者，有一印迭授二三人者，皆領異軍獨當一路。綜而觀之，當日行師應敵之大概，可以得其要矣。


\end{pinyinscope}