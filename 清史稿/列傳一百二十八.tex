\article{列傳一百二十八}

\begin{pinyinscope}
慶桂劉權之戴衢亨戴均元

托津章煦盧廕溥

慶桂，字樹齋，章佳氏，滿洲鑲黃旗人，大學士尹繼善子。以廕生授戶部員外郎，充軍機章京，超擢內閣學士。

乾隆三十二年，充庫倫辦事大臣，遷理籓院侍郎。三十六年，授軍機大臣。居二載，出為伊犁參贊大臣，調塔爾巴哈臺。哈薩克巴布克詭稱阿布勒畢斯授為哈拉克齊，偕阿布勒畢斯之子博普來貢馬。慶桂以博普未至，巴布克狡詐不可信，斥之。上嘉其有識，曰：「尹繼善之子能如此，朕又得一能事大臣矣！」四十二年，授吏部侍郎。調烏里雅蘇臺將軍，授正黃旗漢軍都統，以病回京。逾年，授盛京將軍，調吉林，再調福州。四十九年，入覲，授工部尚書，仍直軍機，調兵部。逾年，署黑龍江將軍。時陜甘總督福康安赴阿克蘇安輯回眾，上以慶桂練邊事，命帶欽差關防，馳往甘肅，暫署總督。尋授塔爾巴哈臺參贊大臣。五十一年，召授兵部尚書，歷署盛京、吉林、烏里雅蘇臺將軍。五十七年，廓爾喀平，予議敘，圖形紫光閣，上親制贊。

兩淮鹽運使柴楨私挪課銀彌補浙江鹽道庫藏，命偕長麟赴浙按治，得巡撫福崧婪索侵蝕狀，讞上，福崧、楨俱伏法。尋授荊州將軍。逾年，召授正紅旗蒙古都統，命勘南河高家堰石工。嘉慶四年，授刑部尚書、協辦大學士，復直軍機。授內大臣，監修高宗實錄，加太子太保。拜文淵閣大學士，總理刑部。裕陵奉安禮成，晉太子太傅，管理吏部、理籓院、戶部三庫事。七年，三省教匪平，以贊畫功，予騎都尉世職，賜雙眼花翎。九年，授領侍衛內大臣。高宗實錄成，賞紫韁，晉太子太師。十六年，扈蹕熱河，以腿疾免從行圍，予假回京。十七年，晉太保。上念其年老，罷直軍機處，仍授內大臣。

慶桂性和平，居樞廷數十年，初無過失，舉趾不離跬寸，時咸稱其風度。逾年，命以原品休致，給予全俸。二十一年，卒，謚文恪。

劉權之，字雲房，湖南長沙人。乾隆二十五年進士，選庶吉士，授編修，累擢司經局洗馬。四十三年，督安徽學政。預修四庫全書，在事最久，及總目提要告成，以勞擢侍講。五十年，大考二等。逾年，擢大理寺卿，遷左副都御史。疏言：「大挑舉人多夤緣，請於事前一日簡派王大臣，聞命即宿朝房，以杜弊竇。」於是命在午門蒞事，御史監視，護軍巡察，步軍、五城一體嚴查，著為令。尋督山東學政。五十六年，擢禮部侍郎。六十年，典江南鄉試，留學政。嘉慶二年，調吏部。

四年，擢左都御史，典會試。疏言：「買補倉穀，地方官奉行不善，在本境採買，不論市價長賤，發銀四五錢。花戶不原納穀，惟求繳還原銀，加倍交價。富戶賄吏飛灑零戶，轉得少派。善良貧民深受其累。官以折價入己，仍無存米。遇協濟鄰省，令米商倉猝購辦，發價剋扣，起運勒掯。請飭遇應買補，向豐稔鄰縣公平採辦，不得於本縣苛派，嚴禁胥吏舞弊。」又言：「社倉大半借端挪移，管理首事與胥吏從中侵盜，至歉歲顆粒無存，以致殷實之戶不樂捐輸，老成之士不原承辦，請一律查禁。」詔韙之，飭各直省嚴禁，民得免累，湖、湘間尤稱頌焉。

編修洪亮吉上書王大臣言事戇直，成親王徑以上達，權之與硃珪未即呈奏，有旨詰問，自請嚴議。上以權之人品端正，平時陳奏不欺，寬其處分。尋遷吏部尚書。五年，典順天鄉試。六年，命為軍機大臣。越一歲，會川、楚、陜教匪戡定，權之入直未久，上嘉其素日陳奏時有所見，疊予褒敘。在吏部久，疏通淹滯，銓政號平。九年，失察書吏虛選舞弊，因兼直樞廷，薄譴之，調兵部。十年，以禮部尚書、協辦大學士，加太子少保。軍機章京、中書袁煦者，故大學士紀昀女夫也，入直已邀恩敘，權之於昀有舊恩，至是復欲以袁煦列薦。同官英和議不合，已中止，英和密請晏見，面劾權之瞻徇。上不悅，兩人同罷直，下廷議革職，念權之前勞，降編修。未幾，擢侍讀，遷光祿寺卿，歷遷兵部尚書。

十五年，協辦大學士，典順天鄉試。是年，帝以秋獮幸熱河，明年，幸五臺，並命留京辦事，拜體仁閣大學士，管理工部，復加太子少保。十八年，目疾乞假，遣御醫診視。會逆匪林清為變，事定，朝臣衰病者多罷退，詔以原品休致回籍，給半俸。二十三年，卒於家，年八十，謚文恪。

戴衢亨，字蓮士，江西大庾人。父第元，由編修官太僕寺卿。衢亨年十七，舉於鄉。乾隆四十一年，召試，授內閣中書，充軍機章京。四十三年，成一甲一名進士，授翰林院修撰，典試湖北。叔父均元、兄心亨並居館職，迭任文衡，稱「西江四戴」。尋命仍直軍機。秋獮扈蹕，射包以獻，高宗賜詩美之。累典江南、湖南鄉試，督山西、廣東學政，歷遷侍講學士。

嘉慶元年，授受禮成。凡大典撰擬文字，皆出其手。二年，命隨軍機大臣學習行走，以秩卑，特加三品卿銜。累遷禮部侍郎，調戶部。四年，仁宗始親政。衢亨以病乞假；假滿，兼署吏部侍郎。六年，擢兵部尚書，兼管順天府尹、戶部三庫。川、楚、陜教匪以次削平，以贊畫功，屢荷優褒。七年，大功戡定，詔嘉其知無不言，言無不盡，克盡忠悃，加太子少保，予雲騎尉世職。九年，失察順天府書吏盜印，罷兼尹。十年，調戶部，兼直南書房，典會試。十二年，協辦大學士，兼翰林院掌院學士，典順天鄉試。十三年，偕大學士長麟視南河。時河事日敝，帝銳意整頓，中外臣工議不一，特命查勘籌議。衢亨叔均元方以總河謝病家居，許便道省視，遂與長麟三疏陳治河要義，斟酌緩急，停修毛城鋪滾水壩，復天然閘東山罅閘壩，以減黃濟運；於王營減壩西，增築滾壩、石壩，普培沿河大堤，以淮、揚境內為尤急。雲梯關外八灘以上，接築雁翅堤以束水勢。高堰、山盱石堤加築後戧土坡，為暫救目前之計，徐辦碎石坦坡以護石工。智、禮二壩加高石基四尺，以制宣洩。疏上，帝深韙之，命嗣後考覈河工以為標準。十四年，萬壽慶典，晉太子少師。

衢亨性清通，無聲色之好。朝退延接士大夫，言人人殊，不置可否，而朝廷設施，有見之數月數年之後者。柄政既久，仁宗推心任之。給事中花傑疏論長蘆欠課，衢亨方筦戶部，議下鹽政覈辦。傑乃劾衢亨與鹽商查有圻姻親，餽送往來，助營第宅，不免徇庇；又廷試閱卷，援引洪瑩為一甲一名，有交通情狀；薦周系英、王以銜、席煜、姚元之入南書房，與英和陰附結黨。衢亨疏辨，下廷臣察詢，命二阿哥監視洪瑩覆寫試策，無誤，迭詔為衢亨湔雪；惟斥其令部員劉承澍在園寓具稿，致招物議，予薄譴，鐫級留任；坐傑污衊，承澍漏洩，降黜有差。因調衢亨工部。復以凡部臣有直軍機者，遇交議，同官每向探意旨，事後輒相推諉，特諭申儆焉。十五年，拜體仁閣大學士，管理工部，兼掌翰林院如故。

十六年春，扈蹕五臺，至正定病，先回京。尋卒，年五十有七。溫詔優恤，稱其謹飭清慎，實為國家得力大臣，親臨賜奠，贈太子太師，入祀賢良祠，謚文端。子嘉端，年甫十一，賜舉人，襲雲騎尉。

戴均元，字修原。乾隆四十年進士，選庶吉士，授編修。遷御史，迭典江南、湖北鄉試，督四川、安徽學政。嘉慶三年，由安徽任滿還京，兄子衢亨先已超授軍機大臣，故事，大臣親屬任科道者，對品回避，均元例改六部員外郎，特命以鴻臚寺少卿候補。累擢工部侍郎。

八年，偕侍郎貢楚克扎布察視張秋運河及衡家樓決口工程。歷戶部、吏部侍郎。十年，南河黃流奪運，高堰石工壞，特命馳視籌度。明年，詔以湖、河異漲，高堰堤工賴先築子堰，保衛無虞，清水暢注，河口積淤刷滌，已復三分入運、七分入黃舊制，為河事一大轉機，嘉均元盡心宣防，特復正、副總河舊制，授南河總督，以舊督徐端副之。在任三年，堵合黃河周家堡、郭家坊、王營減壩、陳家浦，及運河二堡、壯原墩，築高堰義字壩，拆修惠濟閘，以減壩合龍，加太子少保。病，乞解任，尋愈，因事降三品京堂，授左副都御史，督順天學政。未幾，遷倉場侍郎。十八年秋，河決睢州，出為東河總督。詔以均元曾任南河，許便宜調用工員，責速堵合。明年春，以吏部侍郎內召，途次擢左都御史。尋遷禮部尚書，調吏部。二十年，協辦大學士。逾年，授軍機大臣，充上書房總師傅。二十三年，拜文淵閣大學士，晉太子太保，管理刑部。二十四年，河決武陟馬營壩，自秋徂冬尚未啟工，奉命馳視，還報購料未集，詔嚴斥在事諸臣以示儆。

二十五年七月，扈從熱河，甫駐蹕，帝不豫，鄉夕大漸。均元與大學士托津督內侍檢御篋，得小金盒，啟鐍，宣示御書立宣宗為皇太子，奉嗣尊位，然後發喪。洎還京，因撰擬遺詔有「高宗降生於避暑山莊」之語，誤引禦制詩注，樞臣皆被譴鐫級，均元與托津並罷直。道光二年，裕陵隆恩殿柱蠹朽，距修建甫二十年，承辦工員俱獲罪。均元以在事未久，從寬罷管部務，奪宮銜，責同賠修，工畢復之。漳水北徙，命均元馳視。次年，因漳水下流潰直隸元城紅花堤，塞之則元城北境水無所洩，不塞則山東館陶受其害，復命均元往視。議展寬舊有引河，俾積水穿堤入衛水，別就堤下新刷水溝挑成河道，分流洩入館陶境，築堤防溢。復偕巡撫程祖洛勘上游，議：「漳水自乾隆五十一年南徙合洹水後，衛水為所格阻，頻年沖決，由於合則為患。今漳水北徙，與洹水分流入衛，當因勢利導，各完堤防，使漳、洹不再合。」疏上，詔從之。四年，予告回籍，食全俸。

先是建萬年吉地於寶華峪，均元相度選定。帝敦崇儉樸，命偕莊親王綿課、協辦大學士英和監修，面戒規制一從節減。迨七年，孝穆皇后梓宮奉安，帝親視，嘉其工程堅固，晉均元太子太師。及是，地宮有浸水，上震怒，嚴譴在事諸臣，褫均元職，逮京治罪，擬重闢，念其耄老，免罪釋歸。

均元歷官五十餘年，叔侄繼為樞相，家門鼎盛。自在翰林，數司文柄，及躋卿貳，典順天鄉試一，典會試三。晚歲獲咎家居，世猶推為耆宿。二十年，卒，年九十有五。

托津，字知亭，富察氏，滿洲鑲黃旗人，尚書博清額子。乾隆中，授都察院筆帖式，充軍機章京，累遷銀庫郎中。改御史，遷給事中。嘉慶元年，命解餉銀赴達州。五年，授副都統，留治四川軍需。疏請軍餉先一月預撥，忤旨召回。及至京，於餉數、軍事無所陳告，褫職，予頭等侍衛，充葉爾羌辦事大臣。七年，調喀什噶爾參贊大臣，復授副都統。八年，召為倉場侍郎。

十年，調吏部，命在軍機大臣上行走。偕直隸總督吳熊光往湖北，按訊鹽法道失察岸商抬價，及錢局鼓鑄偷減，治如律。時總督百齡被訐在廣東索供應、造非刑，命托津偕總督瑚圖禮治其獄，請褫百齡職。十一年，調戶部，偕侍郎廣興按東河總督李亨特勒派員，奪亨特職，遣戍。十二年，偕侍郎英和按訊熱河副都統慶傑貪婪，褫職遣戍。

十三年，偕尚書吳璥勘南河。先是，雲梯關外陳家浦漫決，由射陽湖旁趨海口，疆臣、河臣請改河道徑由射陽湖入海。托津等疏言：「馬港口、張家莊漫水西漾數十里，始折歸北潮河。如果地勢建瓴，何以轉向西流？北潮河已匯流數月，水未消涸，顯見去路不暢，改道斷不可行。請仍修故道，接築雲梯關外大是，收束水勢，較為得力。」又言：「河口高堰各工，因運河西岸堵築漫缺，頭、二壩口門較寬，不能擎托暢注，請速補築。」皆如所議行。

十四年，往江南讞獄。金山寺僧志學與王兆良爭墾沙地械斗，斃多人，依律治罪。請以蔣家沙洲歸公佃種，歲給寶晉書院及金山寺租銀各千兩。倉場書吏高添鳳舞弊，通州中、西二倉虧缺，命偕福慶勘訊，坐以奸吏骫法罪。既而，部鞫添鳳，復得私出黑檔領米狀，托津亦以久任倉場，譴責分賠。浙江學政劉鳳誥代辦鄉試監臨，有聯號弊，偕侍郎周兆基、少卿盧廕溥往按得實，論鳳誥遣戍。山西署布政使劉大觀劾前任巡撫初彭齡任性乖張，偕侍郎穆克登額往按，彭齡，大觀俱被嚴議。十五年，擢工部尚書，調戶部，兼都統。偕盧廕溥往四川按事，總督勒保寢匿名揭帖，據實上聞，罷勒保大學士職。又偕府尹初彭齡往南河清查工帑。十六年春，兩江總督松筠調任，命托津暫代。尋回京，加太子少保，兼內大臣。

十八年，扈蹕熱河，教匪林清逆黨闌入禁城，命托津回京察治。林清就獲，詔優獎，授協辦大學士。時匪黨李文成據河南滑縣，山東、直隸皆震動。那彥成督師，遷延未進，托津往代。既而那彥成連戰皆捷，命托津赴開州、大名督率提督馬瑜剿匪。十九年，授正白旗領侍衛內大臣，拜東閣大學士，管理戶部，晉太子太保。侍郎初彭齡劾兩江總督百齡、江蘇巡撫張師誠受餽送，布政使陳桂生冊報蒙混，命偕尚書景安往按。彭齡坐劾未實，被譴。二十一年，那彥成前在陜甘總督任與布政使陳祁挪賑事覺，命托津往按，那彥成逮京，即代署直隸總督，尋回京。

仁宗綜覈庶政，知托津樸誠，於行省有重事大獄，率以任之，無一歲不奉使命。二十二年，管理理籓院。二十四年，萬壽慶典，賜雙眼花翎、紫韁。二十五年，仁宗崩於熱河避暑山莊，事出倉猝，托津偕大學士戴均元手啟鐍盒，奉宣宗即位。尋因遺詔引事舛誤，詔切責，托津、均元並以年老罷軍機大臣，降四級留任。道光元年，命題仁宗神主，晉太子太傅。二年，與玉瀾堂十五老臣宴，繪像，禦制詩有「立朝正色」之褒。調管刑部。以子婦乘轎入神武門中門，坐治家不嚴，奪紫韁、雙眼花翎，尋復之。十一年，致仕，食全俸。十五年，卒，年八十有一。帝親奠，賜金治喪，贈太子太師，祀賢良祠，謚文定。

章煦，字曜青，浙江錢塘人。乾隆三十七年進士，授內閣中書，充軍機章京，累遷刑部員外郎。屢典鄉試，督陜甘學政，任滿仍留刑部，改御史。嘉慶六年，擢太僕寺少卿。詔以軍事方殷，煦習機務，仍留直。七年，三省教匪平，始罷直供本職。偕侍郎那彥寶往雲南按布政使陳孝升等冒銷軍需，治如律。歷太僕寺卿、順天府尹。十年，出為湖北布政使。逾年，擢巡撫。十三年，召為刑部侍郎。偕侍郎穆克登額往雲南按事。貢生任澍宇誣訐官吏冒銷軍需不實，論反坐。授貴州巡撫，未至，調雲南，署云貴總督。十四年，調江蘇巡撫，署兩江總督。時議行海運，下煦籌議，疏陳不便，寢之。十七年，入覲，乞改京秩，授刑部侍郎，偕侍郎景安往直隸讞獄。十八年，河南教匪起，直隸總督溫承惠赴剿，命煦代攝。尋擢工部尚書，調吏部，仍留署職。捕教匪馮克善械送京師，加太子少保。

十九年，回京，典會試。山東金鄉竊賊聚眾拒捕，巡撫同興以邪教餘黨聞。煦偕那彥寶往鞫，得狀，依律論罪。知州袁潔誣報，褫其職。上知山東吏治廢弛，命煦等嚴察以聞，遂劾同興玩洩，以致地方凋敝，倉庫空虛，及布政使硃錫爵徇私廢公狀，並褫職，命煦署巡撫，清查虧空。尋以陳大文調任，同治其事，責煦議定章程。疏言：「嘉慶十四年清查，原奏虧銀一百七十九萬有奇。今查十四年以前實虧三百四十一萬有奇，十四年以後又續虧三百三十四萬有奇。擬請清釐籓庫，嚴交代，定徵解分數，以杜新虧；立追繳及分賠限期，催徵民欠，以懲延宕；覈減提款，確查無著之虧，以示體恤；覈攤捐案，據估變流抵產物扣抵，先侭正項倉庫一律籌補，軍需墊解，查明方許列抵，以防朦混。」凡十四條，下部議行。

二十年，偕侍郎熙昌往湖北、廣東、江蘇、安徽讞獄：襄陽人吳煥章誣告易成元、易登朝等勾結謀逆，反坐論罪；襄陽知縣周以焯濫押斃命，遣戍。雷州府經歷李棠誣訐兩廣總督蔣攸銛，遣戍；雷瓊道胡大成苛派屬員，褫職；貴縣知縣吳遇坤刊書詆毀上官，遣戍；洋商盧觀恆濫祀鄉賢，黜之；江蘇知縣王保澄誣訐上官諱匿邪書，遣戍；阜陽捻匪糾搶殺人，論如律。

二十一年，調禮部尚書，授軍機大臣。調刑部，管理禮部。二十二年，病免。尋授兵部尚書、協辦大學士，兼管順天府尹事。二十三年，拜東閣大學士，管理刑部。萬壽慶典，晉太子太保。二十五年，以足疾累疏乞休，予告致仕，食全俸。居家久之，道光四年，卒，謚文簡。

煦久任樞曹，練習政事，易又歷中外，數治大獄。晚始參樞務，未久病去，再起管部，以盡心刑事，京察特被獎敘焉。

盧廕溥，字南石，山東德州人。祖見曾，康熙六十年進士，官至兩淮鹽運使。父謙，漢黃德道。

見曾起家知縣，歷官有聲。為兩淮鹽運使，以罪遣戍，復起至原官。當乾隆中葉，淮鹺方盛。見曾擅吏才，愛古好事，延接文士，風流文採，世謂繼王士禎。在揚州時，屢值南巡大典，歷年就鹽商提引，支銷冒濫，官商並有侵蝕。至三十三年，事發，自鹽政以下多罹大闢。見曾已去官，逮問論絞，死於獄中。籍沒家產，子孫連坐，謙謫戍軍臺。廕溥甫九歲，貧困，隨母歸依婦翁，讀書長山。越三年，大學士劉統勛為見曾剖雪，乞恩赦謙歸，授廣平府同知。廕溥刻苦勵學，至是始得應科舉。

乾隆四十六年，成進士，選庶吉士，授編修。阿桂為掌院，激賞其才。五十六年，大考，降禮部主事。阿桂言廕溥能事，改部可惜。帝曰：「使為部曹，正以治事也。」累司文柄，典山西鄉試，督河南學政。嘉慶五年，充軍機章京，川、楚軍事，多所贊畫。八年，孝淑睿皇后奉安山陵，故事，皇后葬禮無成式，禮臣所議未當。廕溥回直儀曹，考定禮文，草撰大儀，奏上，如議行。數隨大臣赴各省按事，累擢光祿寺少卿。十六年，大學士戴衢亨卒，仁宗以廕溥諳習樞務，數奉使有勞，加四品卿銜，命在軍機大臣上行走。歷通政司副使、光祿寺卿、內閣學士。十八年，擢兵部侍郎，調戶部。扈從熱河，會教匪起，滑縣林清入犯禁城，夜半聞報，至行在面進機宜，越日從駕還京。事平，優敘，賜子本舉人。

二十二年，擢禮部尚書，調兵部。上以廕溥實心任事，特加太子少保。尋調戶部，兼署刑、吏兩部尚書。二十三年，館臣撰進明鑒，未合上意，命廕溥偕托津、章煦、英和、和瑛為總裁，遴擇翰林才識兼長者，重加核改，書成，詔褒之。工部主事潘恭辰監督琉璃窯，不受漏規，馭吏嚴，吏誣訐侵冒，下獄。恭辰貧而無援，文書證據不得直，罪且不測，輿論憤之。上微聞，命廕溥詳鞫，得其狀，釋恭辰，置吏於法。後恭辰至雲南布政使，以清操名。二十五年，典會試，會元陳繼昌，故大學士宏謀玄孫也，鄉試、殿試皆第一。有清一代科舉得三元者，惟乾隆中錢棨及繼昌兩人。上制詩，命廕溥等賡和，以紀盛事。是年秋，帝崩，因撰擬遺詔不慎，降五級留任。尋調工部。

道光元年，調吏部，兼管順天府尹，罷軍機大臣。次年，猶以直軍機久，調任後亦能盡心，加恩予優敘。七年，協辦大學士。十年，拜體仁閣大學士，管理刑部。十三年，以疾乞休，加太子太保，食全俸。十九年，重宴鹿鳴，晉太子太傅。尋卒，年八十，贈太子太師，謚文肅。

論曰：仁宗綜覈名實，樞臣中戴衢亨最被信用，衢亨亦竭誠贊襄，時號賢相，晚遭彈劾，而睠注不移。均元繼之，卒以顧命嫌疑，不安於位。豈盈滿之不易居耶？慶桂、劉權之並以老成雍容密勿，托津、章煦、盧廕溥則奉使出入，數按事決獄，寄股肱耳目之任。因人倚畀，蓋各有所專焉。


\end{pinyinscope}