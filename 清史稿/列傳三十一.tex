\article{列傳三十一}

\begin{pinyinscope}
趙開心楊義林起龍硃克簡成性王命岳

李森先李呈祥魏琯李裀季開生弟振宜張煊

趙開心，字靈伯，湖南長沙人。明崇禎進士，官至兵部員外郎。順治元年，授陜西道監察御史。是歲有自稱故明皇太子者，令故明貴妃袁氏及故東宮官屬內監等視之，皆言不相識。開心及給事中硃徽疏請詳審，下法司，自承為京師民楊玉。以開心疏言「太子若存，明朝之幸」，論死，上命免之。二年，疏言：「刑部治庶獄，數日即結正。惟自別衙門發送者，恆不時讞決，久置獄中。請令所司五日一稽核，當鞫當釋，勿使留滯。並請通飭諸行省撫按遵行。」從之。

尋命巡視南城。滿洲兵初入關，畏痘，有染輒死。京師民有痘者，令移居出城，杜傳染。有司行之急，嬰穉輒棄擲。開心疏請四郊各定一村，移居者與屋宇聚處。旋又疏言：「立政之始，一事之得失，關天下萬世之利害。疏奏不能盡陳，封章不敢頻瀆。乞時賜召對，霽顏聽受。庶用人施政，悉奉宸斷。」睿親王攝政，入朝，朝臣皆跪迎，開心疏請敕禮部詳定儀注。江、浙、湖廣諸行省初定，開心疏請急置撫按，以時綏撫。並得旨俞允。擢左僉都御史。三年，坐事，罷。

八年，召起原官。旋超擢左都御史。開心子而抃，為唐王時舉人。九年，開心疏乞許而抃會試，禮部議不許，開心坐奪職，永不敘用。十年，諭曰：「開心有直名，畀風憲重任。不言國家大事，乃庇子瀆奏，辜朕望實深。朕念開心大臣，一事差謬，遂永棄不用，心終未恝然。召還京。」開心至，疏論湖廣巡撫遲日益、偏沅巡撫金廷獻、鄖襄巡撫趙兆麟所屬寇盜充斥，剿撫無能。得旨，下部察議。又言：「江南諸行省，每因捕治叛逆，株連無辜。如常鎮紳士王期升、路邁、蔣拱辰等，久錮獄中，虛實未辨。就一方一事，可推之他省。」上命確察以聞。時方考察京官，甄別翰林，開心疏論大學士馮銓、陳名夏等，各植門戶，開朋黨之漸，上命開心據實覆奏，未能實指其人，得旨申飭。旋授原官。

十一年，疏陳時政，請御經筵，親奏對，遴賢才，原過誤，許流徙自贖，重法司職掌。上以疏中有「屏斥畋游」語，諭曰：「講武習兵，乃祖宗立國大法，何謂畋游？開心常談淺見，沽名塞責，殊負委任。」尋以名夏獲罪，責言官不先事舉發，降補太僕寺卿。

十二年，遷戶部侍郎。疏言：「畿甸流民載道，有司恐誤留逃人，聽其轉徙。請暫寬隱匿逃人之罪，以免株連，俾流民得邀撫輯。」諭曰：「逃人之多，因有隱匿者，故立法不得不嚴，何謂株連？」因責開心沽譽，降補太僕寺寺丞。尋擢少卿，協理兵部督捕事。十三年，上以逃人多不獲，所司督責不嚴，復降補鴻臚寺少卿。十六年，遷太僕寺少卿。康熙元年，擢總督倉場戶部侍郎，加工部尚書銜。卒官。

楊義，山西洪洞人。明崇禎進士，官山東聊城知縣。順治元年，授河南汝陽知縣。五年，行取，擢江西道御史，巡視兩浙鹽政。義疏請定行鹽掣驗之法，遴選清廉有司照引盤驗，御史親臨監掣。八年，睿親王得罪，義劾工部侍郎李迎晙前官營繕郎中，監造王府，僭擬禁廷，不數年閒，躐升華膴，請敕部治罪。以迎晙事在赦前，寢其議。復巡視長蘆鹽政，劾運使趙秉樞貪酷骫法，削籍逮治。

九年，督學江南，尋掌京畿道事。十一年，大學士陳名夏得罪，義因劾請告侍郎孫承澤黨附名夏，下部，令承澤休致。吏部尚書劉正宗薦降調員外郎董國祥，擬授文選司郎中，義面詰正宗專擅，即具疏劾之，正宗得旨察議，國祥卒以贓敗，謫徙尚陽堡。

十二年，條陳時政，言：「大學士呂宮久疾曠職，宜令歸田，養大臣廉恥。」「巡按既停閱城、審錄諸事，督撫按期巡行，宜令簡隨從，慎關防，毋以擾民。」「兵民匱乏，請令各州縣稟生捐銀準貢，以給滿洲兵備鞍馬器用，餘賑被災貧民。」「諭旨嚴禁加派，有司抗不遵行。如臣籍洪洞，地畝正糧外，又加驛站坐司馬夫、工食、公費等項，幾半正糧。祈敕禁革。」會宮已得旨致仕，飭下所司議行。時議復設巡按，義奏請甄舉才守兼優考試，請簡不拘資俸。是歲四遷至刑部侍郎。十四年，調工部。十七年，調倉場侍郎，擢工部尚書。康熙元年，致仕。卒。

林起龍，順天大興人。順治三年進士，授吏科給事中。疏請嚴禁白蓮、大成、混元、無為等邪教。又疏請重守令，課以十五事，曰：招流亡，墾荒萊，巡阡陌，勸樹藝，稽戶口，均賦稅，輕徭役，除盜賊，抑豪強，懲衙蠹，賑災患，濟孤寡，濬溝池，治橋梁，興學校。考其殿最，而大吏以時訪察。俱如所奏行。四年，劾山東巡撫丁文盛不能弭盜，並薦大理寺卿王永吉可代，部議以起龍有私，降二級外用。又坐劾登州道楊雲鶴婪贓不實，奪官。

世祖親政，召來京。十年，復原官。時軍旅未靖，急轉餉，不遑言積貯，起龍請敕計臣籌畫，先實京倉，次及近輔各直省，務使倉有儲穀，備水旱，應調發。又言：「滿洲兵昔在盛京，無餉而富；今在京師，有餉而貧。時地既迥異，法制宜更定。凡駐守征行，所需馬匹、草束、軍裝、戎器，悉動官帑籌備，毋使拮據。」疏入，諭曰：「滿洲兵建功最多，資生無策，十年來未有言及此者。起龍實心為國，忠誠可嘉！」下部議，以五品京堂用，起龍疏辭。

十一年，轉刑科，加大理寺寺丞銜。疏言：「州縣吏媚事上官，耗費不貲，請禁革；並請遣廉能大臣巡行各直省，體察利弊。」既，疏劾總河楊方興及工部尚書劉昌，召方興、昌相質，所劾皆不實，部議當杖流，上特宥之，左授光祿寺署正。十二年，遷大理寺寺丞。十三年，一歲中三遷，擢工部侍郎。十五年，改戶部侍郎，總督倉場。

十六年，加太子少保。疏請更定綠旗兵制，略言：「有制之師，兵雖少，一以當十，餉愈省、兵愈強而國富；無制之師，兵雖多，萬不敵千，餉愈費、兵愈弱而國貧。今綠營兵幾六十萬，而地方有事，即請滿洲大兵，雖多仍不足用。推原其故，總緣將官赴任，召募家丁，隨營開糧，軍牢、伴當、吹手、轎夫，皆充兵數。甚有地方鋪戶子侄，充兵免徭。其月餉則歸之本管，馬兵剋扣草料，驛遞缺馬，亦供營兵應付。是以馬皆骨立，鞭策不前。又如弓箭、刀槍、盔甲、火器，俱鈍弊朽壞，帳房、窩鋪、雨衣、弓箭罩，則竟闕不具。春秋兩操，不復舉行。將不知分合奇正之勢，兵不知坐作進退之法。徒空國帑，竭民膏，雖★何益？推其病有二：一則營兵原以戡亂，今乃責之捕盜；一則出餉養兵，原以備戰守之用，今則加以剋扣。兵丁所得，僅能存活，又不按月支發，貧乏何以自支？今誠抽練綠旗精兵二十萬，養以四十萬之餉，餉厚兵精，地方有警，戰守有人。不過十年，可使庫藏充溢。」下所司議行。十七年，加太子太保、兵部尚書，巡撫鳳陽。時議懲官吏犯贓，視輕重科罪，不許納贖，起龍疏請如舊例收贖充餉，下廷議，請從之。上曰：「立法止貪，今因濟餉而貸法，如民生何？」絀起龍議不行。

聖祖即位，授起龍漕運總督，迭疏請免濱海移民田地賦額，濬淮城迤南運河，直達射陽湖，修築濟寧、臨清諸處堤閘，並請禁運丁毋病民，運弁毋病丁，條議以上，皆從其請。又疏請禁運丁多攜貨物，稽滯漕運，定分地稽察例。康熙六年，糧艘至濟寧，運丁有多攜貨物者。事覺，總河盧崇峻疏陳起龍言江南漕儲道既裁，總漕不任稽察，御史張志尹糾起龍不引罪。上以詰起龍，起龍謝失職，鐫三級休致。卒。

嘉慶四年，仁宗親政，閱世祖實錄，得起龍更定綠營兵制疏，諭諸行省督撫整飭營伍，並以所言抽練精兵，是否可仿行，飭妥議具奏。諸行省督撫憚改作，議格不行。

硃克簡，字敬可，江南寶應人。順治四年進士，授內閣中書。五年，考授御史。八年，典廣東鄉試。十二年，巡按福建。福建八府一州，其五濱海。鄭成功時入寇，民苦焚掠。克簡至，申明軍政，綢繆防禦，請增兵防仙霞關。時兵部尚書王永吉疏請減兵額，汰營兵老弱，下諸行省。克簡疏言：「福建內防山賊，外御海寇，省兵三萬四千，不可復減。」上如其議。又疏論防海，略言：「用水師不難得其力，難得其心。漳泉為鄭成功故土，沿海多戚屬，宜以連保法察其蹤跡，考其身家，不使入伍；降者令歸耕，或移置他軍，使離舊巢，乃堅歸志。水師戰海中，破浪擒賊，當受上賞，宜著為令。水師用在舟，木、竹、釘鐵、油、麻、★葉，皆海之所無，一物不具，不可以為舟。宜設專官譏察，毋以資敵。」「寧化、崇安濱海要地，今俱為賊踞，當按形勢增兵固守。」又立六規二十四約，與提督馬成功、總兵王之綱等深相結納，諸將咸奉令。

巡汀州，聞成功兵攻福州，即率汀州鎮兵還援。成功兵引退，克簡入城，曰：「寇知我援寡，且復來。」令完城垣、簡卒伍為備。數日，成功兵復至。初，官軍得成功兵輒誅之，克簡令發不過五寸者貸死，編為民，得萬餘人，皆恩克簡，至是助守城，發★擊寇，寇潰，遂出戰，解圍去。至漳州，布政使詳請徵逋賦，克簡力阻之，疏請蠲徵，上從之。至福清，以閩安地當沖，設兵守之，連江、羅源、福清、長樂諸縣要隘皆置汛。至興化，見道有流民，與知府張彥珩議賑，活者萬數千人。至泉州，令崇武、獺戶、大盈諸隘皆置汛。至延平，知其地舟人多通寇，令循江諸州縣設「循環簿」譏察。汀州、延平、建安三郡多伏戎，克簡遣兵破其巢穴，離其黨羽，次第皆就撫。迭疏請汰冗員，蠲鹽課，恤驛困，皆報可。秩滿，乞歸。康熙三十二年，卒。

子約，以副貢生充教習，歷知福安、南豐、費諸縣，擢晉州，所至皆有惠政。

成性，字我存，江南和州人。順治六年進士，授中書科中書。十四年，考授御史，巡按福建。疏言：「福建山海征剿，師旅繁興，民窮地荒。條上四策：一曰嚴汛守。濱海地寥廓，不能遍防。臣愚以為宜設水師，求熟練舟楫、諳識水性之將吏，廣選舵工水手，繚椗招斗，惟其能者，稟餉不為常格。以舟為家，銃械用其長技，操演習熟，庶幾水師可成。泉州近賊巢，水師宜移石湖。崇武、石芝駐陸軍為聲援。惠安北有峰尾司，宜駐兵，為惠州籓籬。同安鄰廈門，當於高浦設屯，劉五店置警砲，時出游騎巡視要隘。此又惠州之脣齒也。一曰分界址。有司禁遏接濟，商阻物貴，民生窮蹙。臣愚以為先定禁例，若竹木、鑌鐵、硝磺、油、麻，毋許通貿。小民日用所需，宜聽轉運。惟濱海大道或捷徑可通者，嚴立疆界。更定勾稽文法，以時比驗。自泉州西出延平上游，去海甚遠，百貨交易，宜聽民便。一曰輯降眾。山海嘯聚之徒，漸次來降。入伍者多，歸耕者少。間有悍氣未馴，凌轢鄉里。居民亦負氣不相下，訐訟不受理，則自相格鬥。臣愚以為宜令解散宿怨，禁止羅織。新附之眾，合者漸分，聚者漸散，近者漸遠，庶可消弭反側。一曰清營伍。府縣編氓，既有保甲，諸營什伍，猶未整齊。臣愚以為當責成兵吏，自為版籍。略仿保甲之制，同居連坐。則軍伍肅、盜源遏矣。」事下兵部議行。

既，又上疏言：「下游四府濱海，海徼無險阻可守，且又兵力所不及。宜令居民築土堡，多備長槍鳥銃，習為團練。賊至，人自為守，家自為戰，馳報附近將領，以兵赴援。久之使賊糧絕勢窮，未有不瓦解者也。」又疏論鹽場利弊，請裁上里、海口、牛田諸場，以福清知縣領其事。十六年，報績，授兵部主事。移疾歸。

康熙七年，始出就官。十一年，授工科給事中。時議招募游民，開墾荒田。性疏言：「民貧不能耕，乃有荒田。游民既失業，安能開墾？請敕督撫令縣官勸民開墾，無力者上布政司給牛種貲錢。以本縣之民，墾本縣之田，官既易於稽察，朝廷本貲亦易於徵收。」又迭疏請獎進廉吏，為國家培元氣，密諭推舉督學，以重人才根本之地。又疏陳民生十害，謂：「州縣胥役挾持長吏，為衙蠹之害；官吏私交舊識，關說曲直，為抽豐之害；鄉民錢糧訟獄，必投在城所主之戶，聽其侵蝕唆使，為歇家之害；大奸巨猾武斷鄉曲，為奸豪之害；督撫及司道胥吏乾託有司，為上官胥吏之害；丞簿佐貳濫受訟牒，為佐貳之害；奸民譸張上控，株連蔓衍，為越訴之害；顏料本色，緣時價低昂，不載由單，任意苛斂，為雜派之害；百姓十室九空，無藉乘急取利，逐月合券，俗謂『印子錢』，利至十之七八，折沒妻孥，為放債之害；郵傳往來，強捉人夫，挽舟負輿，為纖夫之害。請下所在有司，每季書狀，不蹈十害，申大吏按驗。」又請飭督撫嚴飭所司，復社學，講鄉約，舉節孝，立義塚，不力行者，不得與卓異。旋擢掌科。十五年，以疾乞歸，家居三年，卒。

國初循明舊，御史出為巡按。順治七年罷，旋復設。八年，世祖親政，特敕誡諭，並命都察院察訪舉劾。御太和殿，召新命諸巡按入見，賜坐宣諭。十七年，都察院復請罷，王大臣會議，安親王及侍郎石申等議留，別疏上。又以御史陸光旭疏爭，令再議，仍議罷不復設。巡按能舉其職者，又有寧承勛按河南，請塞黃河決口；秦世禎按江蘇，劾罷巡撫土國寶：最知名。承勛大興人，明天啟舉人，自禮部主事考選御史，官至大理寺右寺正。世禎自有傳。

王命岳，字伯咨，福建晉江人。順治十二年進士，改庶吉士。時雲南、貴州未定，策問及之。命嶽言：「李定國貳於孫可望，當緩定國，行間使與可望相疑忌。我兵以守為戰，以屯為守，視隙而動。」上異之，擢工科給事中。上經國遠圖疏，略言：「今國家所最急者，財也。歲入千八百一十四萬有奇，歲出二千二百六十一萬有奇。出浮於入者四百四十七萬。國用所以不足，皆由養兵。各省鎮滿、漢官兵俸米、草豆，都計千八百三十八萬有奇，師行芻秣又百四十萬，其在京王公百官俸薪、披甲俸餉不過二百萬。是則歲費二千二百萬，十分在養兵，一分在雜用也。臣愚以為今日不宜再議剝削以給兵餉，而當議就兵生餉之道。河南、山東、湖廣、陜西、江南北、浙東西、江西、閩、廣諸行省，迭經兵火水旱，田多荒廢。宜令各省駐防官兵分地耕種，稍仿明洪武中屯田之法，初年有司給與牛種、耕具、餼糧，自次年後，兵皆自食其力，便可不費朝廷金錢，此其為利甚溥。古者郡縣之兵，什伍相配，千百成旅，將帥因而轄之。乃者將帥多以僕從、摎役、優伶為兵，其實能操戈殺賊者十不得二三。故食糧有兵，充伍無兵。官去兵隨，難議屯種。今當先定兵額，官有升降，兵無去來。平定各省及去賊二三百里外者，皆給地課耕。因人之力與地之宜，一歲便可生財至千餘萬。群情不為深慮，不過議節省某項、清察某項。譬如盤水，何益旱田？臣見今日因賊而設兵，因兵而措餉，因餉而病民。民復為賊，展轉相因，深可隱憂。要在力破因循，斷無不可核之兵，斷無不可耕之田，斷無不可生之財。」疏下各直省督撫，議格不行。

世祖惡貪吏，令犯贓十兩以上籍沒。命岳疏言：「立法愈嚴，而糾貪不止，病在舉劾不當。請敕吏部，督撫按舉劾疏至，當參酌公論，果有賢者見毀，不肖者蒙譽，據實覆駁。如部臣耳目有限，科道臣皆得執奏。又按臣原有都察院考核甄別，督撫本重臣，言官恐外轉為屬吏，參劾絕少。請特敕責成，簡別精實。每歲終仍命吏部、都察院考核督撫舉劾當否，詳具以聞。庶激勵大法以倡率小廉。」轉戶科。再上疏論漕弊，大要謂：「百姓為運官所苦，運官又自有其苦，不得不苦百姓。請革通倉需索，禁旗丁混搶，倉場督臣親監河兌。」福建方用兵，時又苦旱，命岳疏陳五事，曰：緩徵買，糶勸賑，督催協餉，嚴治奸盜，安置投誠。

十五年，調兵科。師下湖廣，命岳復申屯田之議，請復明軍衛屯田之制，設指揮、千百戶等官，以勞久功多之臣膺其任，子孫世及。無漕之地，專固封疆；有漕之地，即使領運。新附之將，有功亦得拜官。量易其地，勿在本省。尋疏言：「各省除荒之數，歲縮銀五百五十萬有奇。荒地以河南、山東為最多。請選清正御史，督察二省田地，率諸州縣清丈，編造魚鱗圖冊。他省除荒多者，如例均丈。」得旨舉行。命岳又上清丈事宜十餘條。

明桂王既出邊，雲南猶未平。命岳疏言：「雲南歲餉九百萬，而一省正雜賦稅都計十六萬有奇，是以九百萬營十六萬之地也。雲南原有舊屯萬一千一百七十一頃有奇，科糧三十八萬九千九百九十二石有奇。請敕巡撫袁懋功責成原軍，換帖領種。暫發二十萬金，買牛辦種，借給軍民。經年銷算，必無虧損，又可收復科糧舊額。且官收額內，軍餘額外，每粟一石，價可三金，視今年每石十二金，已省餉費四分之三。庶幾兵食兼足，不至竭天下之物力以奉一隅。」上可其奏，命發十萬金買牛辦種，修復舊屯。

命岳乞假歸葬，還朝，疏言：「賊習於海戰，我師皆北人，不諳水性。惟有堵截隘港，禁絕接濟，嚴號令，輕徭賦，與民休息，使民不為賊，賊不得資。久之必有系醜獻闕下者。」吏部以浙江右布政員盡忠遷廣東左布政，命已下，命岳劾其貪穢，盡忠坐罷。康熙初，使廣東還，遷刑科都給事中。時陳豹據南澳，尚為明守，命岳疏請招豹收南澳。尋以議獄未當，奪官。六年，畿輔旱，詔求直言。命岳家居，以天子方沖齡，宜覽古今，廣法戒，撰千秋寶鑒，書垂成，未進，卒。

李森先，字琳枝，山東掖縣人。明崇禎進士。順治二年，自國子監博士考選江西道監察御史。啟睿親王發大學士馮銓貪穢及其子源淮諸不法狀，御史吳達，給事中許作梅、莊憲祖、杜立德，御史王守履、羅國士、鄧孕槐、桑蕓等先後論劾。睿親王於重華殿集大學士，刑部、科道諸臣，召銓等面質，以為無實跡，語詳銓傳，責森先啟請肆市語過當，奪官。世祖既親政，銓罷去。九年十一月，大學士範文程以劾銓諸疏進，上閱之竟，曰：「諸臣劾銓誠當，何為以此罷？」文程曰：「諸臣劾大臣，無非為君國，上當思所以愛惜之。且使大臣而能鉗制言官，非細故也。」越數日，上諭吏部，諸臣以劾銓罷者皆起用，森先補原官。

十三年，巡按江南，劾罷貪吏淮安推官李子燮、蘇州推官楊昌齡，論如律。巡蘇州，杖殺不法僧三遮、優王紫稼並為優張榜少年沈濬，一時震悚。淮安吏張電臣坐侵蝕漕折銀一百二十兩有奇，例當追比，森先為疏請緩之。上責森先徇縱，奪官，逮至京訊鞫，事白，復原官。

十五年，應詔陳言，略曰：「上孜孜圖治，求言詔屢下；而諸臣遲回觀望者，皆以從前言事諸臣，一經懲創，則流徙永錮，相率以言為戒耳。臣以為欲開言路，宜先寬言官之罰。如流徙諫臣李呈祥、季開生、魏琯、李裀、郝浴、張鳴駿等，皆與恩詔因公詿誤例相應。倘蒙俯賜軫恤，使天下昭然知上寬宥直臣，在遠不遺。凡有言責者，有不洗心竭慮而興起者乎？」上責其市恩徇情，奪官，下刑部議，流徙尚陽堡，上仍寬之，復原官。尋命察荒河南，用左都御史魏裔介言，給敕印，未訖事而卒。

十七年，上命吏部開列建言得罪諸臣，其流徙者，舉呈祥、琯、裀、開生及彭長庚、許爾安凡六人。上命釋呈祥，許琯、開生歸葬。餘雖系建言，情罪不同，無可寬免。裀、開生自有傳。長庚、爾安事見睿親王傳。

呈祥，字吉津，山東霑化人。明崇禎進士，選庶吉士。順治初，授編修。累遷少詹事。十年二月，條陳部院衙門應裁去滿官，專用漢人。上諭大學士洪承疇等曰：「呈祥此奏甚不當。昔滿臣贊理庶政，弼成大業。彼時豈曾咨爾漢臣？朕滿、漢一體眷遇，奈何反生異意耶？」副都御史宜巴漢等因劾呈祥，奪官，下刑部，坐呈祥巧言亂政，論斬，上命免死，流徙盛京。居八年，至是命釋還，詣京師疏謝，遂還里。康熙二十七年，卒。

琯，字昭華，山東壽光人。明崇禎進士，官御史。順治二年，以薦起原官，巡按甘肅。請開馬市以柔遠人，下部議行。涼州兵劫參議道廨，捕得倡亂者二十餘人，琯疏言西陲兵驕悍，由明季專事姑息，養奸滋亂，宜用重典。上命悉誅之，並詔後有犯者，首從駢斬，著為令。

四年，授江寧學政。七年，還京，掌河南道。八年，漕運總督吳惟華請輸銀萬，又括諸項羨餘，得九萬三千，請以助餉。琯疏言淮、揚連年水旱，惟華輸餉皆分派屬吏，仍取自民間，乞賜察究，會巡漕御史張中元發惟華貪黷狀，逮治奪官。琯又劾鄖陽撫治趙兆麟，甄別文武屬吏，薦舉多至數十，糾劾僅一二微員，上為責兆麟，並誡諸督撫不得劾微員塞責。九年，授順天府府丞。

十二年，遷大理寺卿。八旗逃人初屬兵部督捕，部議改歸大理寺，琯疏言其不便，乃設兵部督捕侍郎專董其事。又言：「逃人日多，以投充者★。本主私縱成習，聽其他往，日久不還，概訟為逃人。逃人至再，罪止鞭百，而窩逃猶論斬，籍人口、財產給本主。與叛逆無異，非法之平。」下九卿議，改為流，免籍沒。又言窩逃瘐斃，妻子應免流徙，時遇熱審，亦應一體減等。上責其市恩，下王大臣議琯巧寬逃禁，當坐絞，上寬之，降授通政司參議。德州諸生呂煌窩逃事發，州官當坐罪，琯持異議。王大臣劾琯，因追議琯前請熱審減等為煌地，坐奪官，流徙遼陽，卒於戍所。上既許歸葬，並宥其孥還故里。

諸與森先同時劾馮銓者：吳達，江南人。自刑部員外郎授御史。順治二年七月，疏言：「今日用人，皆取材於明季。抗直忤時，山林放棄，此明季所黜而今日當用者也。逆黨權翼，貪墨敗類，此明季所黜而今日不可不黜者也。持祿養交，倒行逆施，此明季未黜而今日不可不黜者也。定鼎初年，藉招徠為名，猶可兼收邪正。江南既定，人材畢集，若復涇渭不分，則君子氣沮，宵小競進。即如阮大鋮、袁宏勛、徐復陽輩，聯袂而至，豈可概加錄用乎？至廣開言路，尤為創業急務。乃動責回奏，是沮敢諫之氣而塞後進之路也。即如趙開心論事爽剴，用其人矣，而所規切時政，果一一用之否耶？」得旨：「朝廷用人，非曰誘之，若先既錄用，後無罪而黜，是有疑心矣。屢飭回奏，欲求其實，非沮言路也。」疏寢不用。旋命巡按山東、湖南，官至太僕寺少卿。

桑蕓，山西榆次人。自行人授御史，巡按順天，累遷光祿寺卿。出為河南汝南道參政，督民墾荒土，除雜派，捕治巨猾斃杖下。累遷廣東左布政。道卒。

又有許作梅，河南新鄉人。亦以劾銓罷，復起官至太僕寺少卿。王守履，山西寧鄉人。自工部郎中授御史，巡按湖北。羅國士，山東德州人。自禮部主事授御史，巡按順天。莊憲祖，直隸東光人。以明進士起戶科給事中。順治三年新進士，除科道，憲祖與吏科都給事中向玉軒疏爭，下刑部，並坐奪官。玉軒，四川通江人。鄧孕槐，失其籍，自順天府推官授御史，巡按江南。

李裀，字龍袞，山東高密人。順治六年，以舉人考授內院中書舍人。擢禮科給事中，轉兵科。劾吏部郎中宋學洙典試河南，宿妓納餽，鞫實，奪官。

八旗以俘獲為奴僕，主遇之虐，輒亡去。漢民有原隸八旗為奴僕者，謂之「投充」，主遇之虐，亦亡去。逃人法自此起。十一年，王大臣議，匿逃人者給其主為奴，兩鄰流徙；捕得在途復逃，解子亦流徙。上以其過嚴，命再議，仍如王大臣原議上。十二年，裀上疏極論其弊曰：「皇上為中國主，其視天下皆為一家。必別為之名曰『東人』，又曰『舊人』，已歧而二之矣。謂滿洲役使軍伍，猶兵與民，不得不分；州縣追攝逃亡，猶清勾逃兵，不得不嚴覈：是已。然立法過重，株連太多，使海內無貧富良賤，皆惴惴莫必旦夕之命。人情洶懼，有傷元氣，可為痛心者一也。法立而犯者眾，當思其何利於隱匿而愍不畏死。此必有居東人為奇貨，挾以為■K1。殷實破家，奴婢為禍，名義蕩盡，可為痛心者二也。犯法不貸，牽引不原，即大逆不道，無以加此。破一家即耗一家之貢賦，殺一人即傷一人之培養。十年生聚，十年教訓，今乃用逃人法戕賊之乎？可為痛心者三也。人情不甚相遠，使其居身得所，何苦相率而逃，況至三萬之多？其非盡懷鄉土、念親戚明矣。不思恩義維系，但欲窮其所往，法愈峻，逃愈多，可為痛心者四也。自逮捕起解，至提赴質審，道路驛騷，雞犬不寧。無論其中冤陷實繁，而瓜蔓相尋，市鬻鋃鐺殆盡。日復一日，生齒彫殘，誰復為皇上赤子？可為痛心者五也。又不特犯者為然，饑民流離，以譏察東人故，吏閉關，民扃戶，無所投止。嗟此窮黎，朝廷方蠲租煮粥，衣而食之，奈何因逃人法迫而使斃？可為痛心者六也。婦女躅躑於郊原，老稚殭僕於溝壑。強有力者，犯霜露，冒雨雪，東西迫逐，勢必鋌而走險。今寇孽未靖，招撫不遑，本我赤子，乃驅之作賊乎？可為痛心者七也。臣謂與其嚴於既逃之後，何如嚴於未逃之先？今逃人三次始行正法，其初犯再犯，不過鞭責。請敕今後逃人初犯即論死，皇上好生如天，不忍殺之，當仿竊盜刺字之例：初逃再逃，皆於面臂刺字。則逃人不敢逃，即逃人自不敢留矣。」疏入，留中。後十餘日，下王大臣會議，僉謂所奏雖於律無罪，然「七可痛」，情由可惡，當論死，上弗許，改議杖，徙寧古塔；上命免杖，安置尚陽堡。逾年，卒。

上深知逃人法過苛重，絀王大臣議罪裀。十三年六月，諭曰：「朕念滿洲官民人等，攻戰勤勞，佐成大業。其家役使之人，皆獲自艱辛，加之撫養。乃十餘年間，背逃日眾，隱匿尤多，特立嚴法。以一人之逃匿而株連數家，以無知之奴僕而累及官吏，皆念爾等數十年之勞苦，萬不得已而設，非朕本懷也。爾等當思家人何以輕去，必非無因。爾能容彼身，彼自體爾心。若專恃嚴法，全不體恤，逃者仍眾，何益之有？朕為萬國主，犯法諸人，孰非天生烝民，朝廷赤子？今後宜體朕意省改，使奴僕充盈，安享富貴。」十五年五月，復諭曰：「督捕逃人事例，屢令會議，量情申法，衷諸平允。年來逃人未止，小民牽連，被害者多。聞有奸徒假冒逃人，詐害百姓，將殷實之家指為窩主，挾詐不已，告到督捕，冒主認領，指詭作真。種種詐偽，重為民害。如有旗下奸宄橫行，許督撫逮捕，並本主治罪。」逃人禍自此漸熄。

季開生，字天中，江南泰興人。順治六年進士，改庶吉士。累遷禮科給事中。明將張名振犯上海，開生疏言防御海寇，宜遠偵探，扼要害，備器械，嚴海禁，杜接濟，密譏察。十一年，因地震，疏言：「地道不靜，民不安也。民之不安，官失職也。官之失職，約有十端：一曰格詔旨，二曰輕民命，三曰縱屬官，四曰庇胥吏，五曰重耗剋，六曰納餽遺，七曰廣株連，八曰閣詞訟，九曰失彈壓，十曰玩糾劾。」分疏其目以上，章下所司。調兵科右給事中。

十二年秋，乾清宮成，發帑遣內監往江南採購陳設器皿，民間訛言往揚州買女子，開生上疏極諫。得旨：「太祖、太宗制度，宮中從無漢女。朕奉皇太后慈訓，豈敢妄行，即太平後尚且不為，何況今日？朕雖不德，每思效法賢聖主，朝夕焦勞。若買女子入宮，成何如主耶？」因責開生肆誣沽直，下刑部杖贖，流尚陽堡，尋卒戍所。十七年，旱，下詔罪己，命吏部察謫降言官，諭曰：「季開生建言，原從朕躬起見，準復官歸葬，廕一子入監讀書。」

弟振宜，字詵兮。順治四年進士，授浙江蘭溪知縣。行取刑部主事，遷戶部員外郎、郎中。十五年，考選浙江道御史。及上以旱下詔罪己，言十二、十三年間，時有過舉。振宜疏言：「伏讀上諭，興革責之部院，條奏責之科道，而內閣諸臣闕焉未及。夫用人行政，其將用未用、將行未行之際，毫釐千里，間不容發。天顏咫尺，呼吸可通者，惟內閣諸臣。皇上親政以來，憂勤惕厲，原未見有過舉。皇上以為有過舉矣，試問其時有言及者乎？則宰相之不言亦可見矣。皇上以心膂股肱寄之內閣諸臣，徒以票擬四五字了宰相事業，皇上縱不譴責，清夜捫心，恐有難以自慰者。」得旨：「閣臣不能盡言，初非其罪。前諭十二、十三年間過舉，皆已行之事。朕心過失，即今豈能盡無，閣臣何由得知？部覆章奏，照擬票發，皆朕親裁，亦非閣臣之咎。朕恆慮此心稍懈，諸臣其各加內省！」

左都御史魏裔介疏劾大學士劉正宗蠹國亂政，振宜亦疏舉正宗樹黨納賄諸罪狀，正宗以是得罪。互見正宗傳。振宜又疏言：「府庫已竭，兵革方興。雲南守御，專任平西王，滿兵抽十之四五駐湖南。鄭成功為閩、浙、江南三省之患，當擇地駐兵，絕其登陸。閩撫徐永楨、浙督趙國祚、浙撫史記功，軍旅皆不嫺習，宜簡賢員以代其任。山東、河南輔翼京師，連年水旱，盜賊實繁。北直八府，白晝公行劫掠。明末流寇，殷鑒不遠。蒙古闌入陜西洮、岷一帶耕種，西寧抵宣、大，長城頹塌，防衛空虛。國家中外一統，疆界原宜分明，何可聽其出入不加譏察？」又請復六科封駁舊制，復以揚、徐近河諸縣加派河夫為民間重累，疏請申禁，下部議行。尋命巡視河東鹽政。乞歸，卒。

順治初以建言名者，又有給事中常若柱、張國憲。若柱疏言：「賊相牛金星弒君殘民，抗拒王師，力盡始降，宜嬰顯戮。乃復玷列卿寺，靦顏朝右。其子銓同父作賊，冒濫為官，任湖廣糧儲道，贓私鉅萬。請將金星父子立正國法，以申公義，快人心。」得旨：「流賊偽官投誠者，多能效力。若柱此奏，殊不合理，應議處。」遂罷歸。國憲疏言：「前朝廠衛之弊，如虎如狼，如鬼如蜮。今易錦衣為鑾儀，此輩無能，逞其故智。乃臣聞有緝事員役在內院門首，訪察賜畫。賜畫特典，內院重地，安所用其訪察？城狐社鼠，小試其端。臣竊謂宜大為之防也。」疏入，下廷臣議禁止，得旨：「鑾儀衛專司扈從，訪役緝事，一概禁止。」廠衛之禍始息。若柱，陜西蒲城人。順治四年進士，自庶吉士改戶科給事中。國憲，順天宛平人。順治三年進士，除吏科給事中。

張煊，山西介休人。明崇禎間進士，自知縣擢河南道御史。為大學士陳演所構，遣戍。順治元年，薦起原官，以憂歸。三年，復補浙江道御史，仍掌河南道事。六年，疏言：「有司朘削小民，督撫徇不以告。言官論劾，乃其職守。乞付廷臣公議，勿遽下獄對理。」上從之，諭：「惟挾仇誣陷，仍奪官治罪。自非然者，雖有不實，不得逕送刑部。」八年，疏言：「文武全才難得。近以武職改任督撫，恐政體民瘼未必曉暢，請還本職。」又言：「貪吏坐贓，多委諸吏役，遇赦輒復原官。請將援免諸人應左降者，調補閒曹；應奪官者，勒令休致。」下部議行。

是年值計典，煊以河南道掌計冊，劾御史李道昌、王士驥、金元正、匡蘭兆、李允嵒等巡方失職。時大學士洪承疇掌都察院，甄別諸御史，議道昌降調，士驥等均奪官，並列煊外轉。煊疏劾吏部尚書陳名夏，以故明修撰，諂事睿親王，驟陟尚書，父為縣民所殺，賜銀歸葬。名夏夤緣奪情，恤典空懸。因舉紊亂銓序，把持計典，列十罪、二不法，並及名夏與洪承疇、陳之遴於火神廟屏左右密議，承疇送母回籍未先奏，亦非法。疏下王大臣勘奏。時上方出獵，巽親王滿達海等召名夏、承疇與煊質，名夏事俱實，承疇言火神廟集議，即為甄別諸御史，送母回籍未先奏，當引罪。上還京，復命王大臣廷鞫，吏部尚書譚泰袒名夏，奏名夏事在赦前；煊奏不多實，且先為御史不言，今當外轉，挾私誣衊，罪當死，因坐絞。九年正月，譚泰得罪，上復發煊疏，命王大臣覆讞，名夏坐奪官。語詳名夏傳。遂下詔雪煊冤，贈太常寺卿，賜祭葬。以贈官官其子基遠，官至禮部侍郎。

論曰：國初言事侃侃，以開心為最。義、起龍皆用言事致顯擢，克簡巡方著聲績，命岳策屯田雖未用，要自有所見。森先、裀、開生以謇直蒙譴，獨森先復起。煊死非罪，世尤哀之；然挾外轉之嫌，授讒人以隙，與森先諸人不同矣。


\end{pinyinscope}