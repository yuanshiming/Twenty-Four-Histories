\article{志一百六}

\begin{pinyinscope}
○兵二

△綠營

綠營規制，始自前明。清順治初，天下已定，始建各省營制。綠營之制，有馬兵、守兵、戰兵。戰守皆步兵。額外外委皆馬兵。綜天下制兵都六十六萬人，安徽最少，閩、廣以有水師故最多，甘肅次之。綠營隸禁旅者，惟京師五城巡捕營步兵。將軍兼統綠營者惟四川。有屯兵者惟湖南、貴州。其新疆之綠營屯防，始乾隆二十五年，由陜、甘陸續移往駐防。各省標兵規制，督撫得隨時疏定。綠營戰功，自康熙征三籓時，用旗、綠兵至四十萬，雲、貴多山地，綠營步兵居前，旗兵繼之，所向輒捷。其後平定準部、回疆、金川，咸有勛績。乾隆四十六年增兵，而川、楚教匪之役，英、法通商之役，兵力反遜於前。迨粵寇起，廣西綠營額兵二萬三千，土兵一萬四千，遇敵輒靡。承平日久，暮氣乘之，自同治迄光緒，疊經裁汰，綠營之制，僅存而已。

京師巡捕五營，設步軍統領一人，統左右翼總兵官以及十六門門千總，海澱、暢春園、樹村汛、靜宜園、樂善園設副將或守備各官不等，置兵共三千人。京城內九門、外七門，每門設千總二，門甲十或二十，門軍四十人。左翼總兵統步軍營巡捕南、左二營各汛官，凡兵三千六百有奇。右翼總兵統步軍營巡捕北、右二營各汛官，凡兵二千五百有奇。

各直省營制，順治元年，定直隸官兵經制，設直隸巡撫，標兵分左、右二營，游擊以下八人。設宣府、真定、薊州、通州、天津、山海關六鎮總兵官及鎮標守備、游擊等，設紫荊關等七協副將及協標官兵，設拱極城等十七處參將，山永等營游擊，鞏華城等處守備、都司，分領各營兵。

定山東官兵經制，設河道總督，標兵分中、左、右三營，設副將或游擊以下將領八，兵凡三千，備河防護運。山東巡撫標兵分左右二營，設游擊以下將領八，兵凡二千。設臨清、沂州二鎮總兵官及將領八，兵共二千四百有奇。設德州、青州、武定三營參將或守備將領八或六，兵共二千二百有奇。設登州水師營守備，登州、萊州、臨清、濟南各營游擊或守備四，兵共一千二百有奇。初，山東與直隸、河南共一總督，康熙元年，設山東提督，尋並裁去，以巡撫兼任。

山西、江南、陜西官兵經制，並於順治二年定之。山西設宣大總督及巡撫，督標分中、左、右三營，撫標分左右營，各設將領八，兵凡二千。設太原、平陽二協副將及協標官兵。設汾州等營參將、游擊、守備，分領營兵。十三年，裁宣大總督，康熙元年，設山西提督，迭裁迭復，雍正九年仍裁之，以巡撫兼任。

江南設漕運總督，江蘇、鳳廬二巡撫，標兵及左右營如制，將領九或八人，兵共四千有奇，並設奇兵營、游兵營。設江南漢兵提督，分中、左、右、前、後五營，分設將領八，兵凡四千。設蘇州、鎮江、浦口、安慶、池太、東山、廣德八鎮總兵官，鎮標兵及將領。設狼山等七協副將，金山、常州各營參將、游擊、守備，分領營兵。國初設江南江西河南總督。其後分合不常。康熙間，定為兩江總督。又裁鳳廬巡撫歸並江蘇。設蘇松提督。尋定為江寧提督，增安徽提督，分轄營務。又裁安徽提督，改江南水陸提督，統全省官兵。先是設操江巡撫，轄安慶等五府，滁、和等三州兵。後改安徽巡撫，以鳳廬兵並屬之。

陜西初設川陜總督，並轄四川兵，標兵分五營。別設西安、延綏、甘肅、寧夏四巡撫，標兵各分左右營，將領略如諸省。設延綏、固原、臨鞏、鳳翔、漢羌、甘肅六鎮總兵官，鎮標兵亦分五營，將領如之，延綏又分設東西二協。設西安、慶陽等八處副將，宜君、階州等各營參將、游擊、都司及守備，分領營兵。康熙時，迭改川陜總督，並轄山、陜、甘。尋改川陜甘總督。乾隆間，甘肅分設總督，以四川總督兼轄陜西兵，為川陜總督，復改陜甘總督。國初設甘肅巡撫，其寧夏、延綏巡撫先後裁撤，寧夏歸甘肅，延綏歸陜西。後又裁甘肅巡撫，陜甘總督兼統撫標兵。甘州置甘肅總兵官，尋改設甘肅提督。初設陜西漢兵提督及寧夏提督，分五營，皆設將領八，兵凡四千人。後改西安提督，又移駐固原，改固原提督云。

順治三年，定河南、江西、湖廣官兵經制。河南設巡撫，標兵分左右營，將領八，兵二千，制同上。設河南提督，標兵分中、左、右三營，設將領分統。設河北、南陽、開歸三鎮總兵官，標兵各分左右營，將領兵數如撫標制。設開封副將、守備以下將領七，兵一千人，河南衛輝、汝寧、歸德各營各參將等，兵各一千。設磁州營都司，兵五百人，後屬直隸嵩縣等二營守備，兵三百或二百。先是河南與直隸、山東共一總督，兼轄河南官兵。其後或專設河南總督，或裁改之。至雍正十三年，仍為河南巡撫。

江西初設巡撫及南贛巡撫，標兵分左右營，設將領五人，兵凡千五百人。設江西提督，標兵分五營，營設將領八，兵凡五千人。設南贛、九江二鎮總兵官，標兵分五營，各設游擊以下將領官，兵如提標之數。設袁州等四協副將，分左右營，將領各八，兵凡二千人。設廣德各營參將，撫州各水師營守備，兵六百人，南康等營守備兵三百人。康熙初年，裁南贛巡撫，以標兵屬江西巡撫。七年，裁提督。十三年，復設。嗣增設撫建提督，旋裁之，並裁江西提督，以巡撫兼任。

湖廣設總督，標兵分中、左、右營，將領各八，兵凡三千人。設湖北巡撫、鄖陽巡撫、偏沅巡撫，撫標兵分左右營，將領官兵如江西撫標例。設湖廣提督，標兵分五營，將領官兵如江西提標例。設荊州、鄖陽、長沙三鎮總兵官，辰州協副將，標兵各分中、左、右營，各設將領八，兵凡三千人。設黃州、承天、常德三協副將，協標兵各設將領七，兵凡千二百人。承天協後改安陸營。設漢陽等營參將將領各四，兵六百人。夷陵等營游擊各設將領三，兵四百人。設三江口等營守備、把總，兵各二百人。康熙初，並湖廣總督為川湖總督。其後四川總督不轄湖廣，復設湖廣總督。裁鄖陽巡撫，以湖北巡撫統轄標兵。

順治四年，定四川官兵經制。設四川巡撫，標兵分左右營，各設將領八，兵凡千三百人。設建昌、保寧、永寧、夔州四鎮總兵官，鎮標分三營，設將領八，兵凡二千人。設松潘、成都、重慶三協副將，協標兵分二營，設游擊以下將領官兵。設威茂等各營參將、游擊、守備，分領營兵。四川初僅設巡撫，駐成都府。川陜總督駐陜西，兼轄四川十四年。嗣設四川總督，駐重慶府。其間或並為川湖總督，駐荊州九年，移駐重慶十九年。或云川陜甘，或云川陜，遷改靡常。至乾隆間，定為四川總督。

順治五年，定浙江官兵經制。設總督，標兵分三營，設副將或游擊將領各八，兵共三千。設浙江巡撫，標兵二營，將領各八，兵共二千。浙江提督標兵三營，營設將領八，兵共三千。設定海、衢州二鎮總兵官，標兵皆三營，營設將領八，共兵各三千。錢塘水師二營，臺州水師三營，營設將領八，共兵各三千。衢州設水師左右路總兵官，標兵三營，游擊以下將領分統營兵。設衢州、湖州、嘉興等七協副將，標兵皆三營，營皆設將領八，每協共兵二千五、六百。設金華、嚴州、處州三協副將，標兵二營，將領各八，共兵皆千六百。設吉安等各營守備、參將，分統營兵。先是設浙江總督，其後改稱閩浙，兼轄福建，裁改不常。雍正間，定為閩浙總督。

順治七年，定福建官兵經制。設福建巡撫，標兵二營，將領八，兵凡二千。設福建水陸提督，標兵三營，營設將領八，兵凡三千。設汀州、泉州、銅山三鎮總兵官，及援剿總兵官、中路總兵官，標兵各二營，各設將領八，兵二千。設福州、漳州、建寧三協副將，標兵三營，各設將領八，兵凡三千。設福州水師，及汀州、興化、邵武、延平、閩安、同安七協副將標兵，各設將領八，兵凡二千。設福寧協副將二營，將領七，兵凡千八百人。設泉州等營參將、長樂等營游擊，將領各八，共兵各一千。

順治八年，定兩廣官兵經制。廣東設巡撫，標兵二營，將領八，兵凡二千。設廣東提督，標兵五營，將領八，兵凡五千。設廣東水師總兵官，標兵六千，分左右二協，中、左、右三營。二協設副將，復分二營，設將領八，兵一千五百。三營水師，各設將領八，兵各一千。設肇慶、潮州、瓊州三鎮總兵官，標兵二營，將領八，兵凡二千。設韶州、惠州、高州、南雄四協副將，協標兵皆二營，將領各八，共兵各二千。惟南雄為一千六百。設肇慶、高州水師及吳川等營參將，柘林鎮各營游擊，將領各七，共兵各一千。設東莞、始興等州縣守備以下將領，兵二百至五百有差。廣西設巡撫，標兵二營，將領八，兵凡千五百。廣西提督標兵分五營，將領八，兵凡四千有奇。設左右翼總兵官，並桂林暨南寧城守營。九年，增設潯梧、柳慶、思南三協副將以下將領，兵各千二百；鬱林、新太、河池三營參將以下將領，兵各六百；永寧、昭平二營參將以下將領，兵各四百；上思、三里二營守備以下將領，兵各二百；賀縣營守備，兵百人。十年，定兩廣總督標兵分五營，中營設將領八，左、右、前、後營共將領八，兵凡五千。國初置兩廣總督，康熙二年，專轄廣東，四年，兼轄兩廣，雍正元年，復專轄廣東，十三年，仍兼轄兩廣。

順治十六年，定雲、貴官兵經制。設雲貴總督，標兵分中、左、右、前四營，中營設將領八，餘三營將領八，兵凡四千。設雲南巡撫，標兵二營，將領八，兵一千五百。先一年，貴州設巡撫，營制亦同。及是設貴州提督，標兵分左、右、前、後四營，左營設將領八，餘三營將領八，兵凡三千。設大定、黔西、鎮遠、威寧四鎮總兵官，標兵三營，將領八，兵各二千有奇。設貴陽城守協及平遠、定廣、銅仁、平越、安南五協副將，標兵二營，游擊以下將領。設思南營等處參將、游擊、守備，分統官兵。國初云貴總督，兩省互駐。康熙元年，分置兩省總督，自後或改或並。迨乾隆中，仍定為雲貴總督。此直省綠營初制也。

雍正四年，靖逆將軍富寧安於哈密置大小卡路八，西安總兵潘之善於沙州西南諸隘設哨探、置臺站防夷。五年，以浙江綠營積弱，選山、陜、甘兵壯健者移駐之。十年，以苗疆遼闊，貴州改設總兵、游擊，統轄丹江、臺拱等營，及銅仁、鎮遠、石阡各協，並新設上江、下江諸營協，隸古州，以鎮攝之。十一年，諭各總兵官巡察營伍。乾隆五年，用湖廣總督那蘇圖言，裁虛設戰船，除私立提塘，及字識占冒口糧之弊。十六年，定哈密駐防兵制，於安、甘、涼、肅四提、鎮營分遣將弁廿餘，兵二千往駐。二年一受代，四月、八月迭更半數，新舊相間，以資教練。回營時，鎮臣核其勤惰，分別擢用之。十八年，陜甘總督尹繼善疏陳西陲防務，宜慎選安西將材，多備槍彈，預蓄資糧，築城垣，擇畜牧，允行。二十四年，改安西提督為巴里坤提督，設哈密副將以下將領八，兵八百，餘裁改有差。尋改設烏魯木齊總兵官，分中、左、右營及城守營，隸巴里坤提督。凡巴里坤、烏魯木齊將領官兵，歸陜甘總督統屬。乾隆四十一年，大小金川平，新入版圖，屯兵駐守，制同內地，設懋功、綏靖、崇化、撫邊、慶寧等營，置游擊、守備等官，兵共二千六百有奇。四十九年，以陜甘總督福康安言，甘肅原設額兵五萬六千六百人，陜西額兵三萬四千五百九十人，迭經移駐裁並，存兵五萬五千九百餘，減原額過半。嗣增兵萬二千七百餘，合舊存兵額凡七萬人。而州縣墩戍兵力猶單，請於平涼等府州縣各增兵額，墩堡四十四座，於各標兵內酌選移駐，從之。旋議再增兵三千。又議陜、甘各營兵習弓矢、鳥槍、馬上槍箭，每日在本營習技，五日小合操，十日大合操，演九進十連環陣法，練勁旅三萬人。五十三年，諭提、鎮不得私立旗牌、伴當等名，致侵兵額。嘉慶四年，以剿辦教匪，各省額兵徵調四出，令各省召募補充。五年，陜西設寧陜鎮總兵、副將以下官，咸如昔制。十年，諭各督、撫、提、鎮，以練習鄉勇法練習綠旗兵。道光五年，諭直隸備戰兵萬五千三百有奇，演習車砲陣式。旋即議裁。十六年，諭直隸營兵以四成習弓矢，二成習步槍兼馬槍，其刀矛二技，令藤牌軍盡習之。二十二年，直隸蘆臺增設通永鎮總兵官，以北塘、海口等十五營均歸統屬，分三營，設游擊、守備等將領，新鎮標兵凡五千四百餘，專操水陸技藝。咸豐八年，河南歸德營升為鎮，設總兵官、左右營都司、游擊等，馬兵五百八十，步兵千一百有奇。同治元年，諭專設總督之直隸、江南、四川、甘肅及督、撫同城之福建、廣東、湖北由總督會同提督節制。其江蘇、浙江、安徽、江西、陜西、湖南、廣西、貴州各鎮兵，就近由巡撫節制。四年，增安徽皖南鎮總兵官，設將領弁兵如制。六年，諭寧夏鎮綠營兵原額七千，陜西定邊協原額千人，回匪亂後，存者寥寥，咸令補足。九年，改廣東赤溪營為水師，隸陽江鎮統轄，變通巡洋舊章。又移湖北武昌城守營分防金口、簰洲二汛。十二年，於山西南北二鎮選兵一千，分二營，設將領訓練。光緒十一年，以廣西南邊二千餘里，原設隘一百九，分卡六十六，兵力猶單，分要處為三路，鎮南關口關前隘憑祥土州為中路，自關以東諸隘為東路，以西諸隘為西路，就原有防軍二十二營並為二十四營，以十二營專防中路，餘十二營分防東、西路。廣西提督自柳州移駐龍州。其城守營設游擊及守備等。增設柳慶鎮總兵官，駐柳州。綠營歷年增損規制，大略如是。其移駐編改，節目不能覙縷以詳也。

若其裁汰之數，自順治中，所裁山西標兵四千餘，陜、甘將領四十八，兵一萬六百餘，河南五百，湖廣五千，江西三千，將領八，江南萬九千餘，將領百十七，其最多者也。餘者海州一協，裁將領七，兵六百餘，臨清一鎮，裁將領五，兵一千，三營兵五百，沂州鎮裁將領九，臨清城守營將領五，兵三百，壽張營兵二百。又裁江西及南贛撫標二營官兵，四川撫標、湖北及鄖陽撫標各二營官兵，多少不等。康熙八年，裁辰常鎮總兵，設辰州協標官兵。二十三年，裁崇明提督，設崇明水師總兵，定三營及奇兵營制。三十四年後，計所裁標兵，南贛鎮千餘，九江協九百餘，銅鼓營兵八百餘為最多，餘者自四、五百以下，少至六、七人。乾隆中，裁撫標新設二營，餘所裁最多三百餘，最少十人、九人。嘉慶十九年，諭各標額兵六十二萬四千餘，較雍、乾以來所增實多，令督、撫、提、鎮量加裁汰。於是次第減萬四千有奇。二十五年，又諭各省勿糜餉以養額兵。道光中，裁陜、甘綠營馬兵三千六百餘。又裁山東、山西撫標，及兗州等三鎮，太原、大同二鎮，東河河標，雲、貴督、撫、鎮、協各標兵額，暨福建水陸各營，浙江馬、步兵，兩廣、江蘇、安徽馬、步、守兵各有差。

咸豐元年，曾國籓疏言：「八旗勁旅，以強半翊衛京師，以少半駐防天下，而山海要隘，往往布滿，其額數常不過三十五萬。綠營兵名為六十餘萬，其實缺額常六、七萬人。乾隆中葉，增兵議起。向之空名坐糧，悉令補足，一舉而增兵逾六萬。經費驟加，大學士阿桂爭之不得。至嘉慶、道光間，睹帑藏之漸絀，思阿桂之遠慮，特詔裁兵，而兩次所裁僅一萬六千。請飭各省留強汰弱，復乾隆初制。」諭如所請，命各督、撫分三年裁復舊額，所裁之數，年終匯陳，不得再有空糧之弊。四年，裁山西馬、步、守兵五千八百餘，雲南步、守兵三千九百餘。同治八年，裁九江、洞庭、岳州、荊州等水師營，改城守營，並酌設陸汛。

光緒五年，左宗棠、楊昌濬疏言：「軍興未收制兵之效，由餉薄而額多，不能應時精練，兵不練與無兵同，練不精與不練同。甘肅賦少兵多，軍實向資他省，餉源稍絀，動滋事端。亟宜量減可裁之兵，以節餉糈，即以所裁軍餉加所留之兵，庶可責其勤練。雍正中，甘兵定額較內地為多，後雖陸續裁減，計尚存馬、步、守兵五萬七千餘。即須分成核減。」六年，丁寶楨言：「四川自軍興後，招募營勇，裁者少而增者多。同治間，楚、黔、川勇多至六萬餘。次第裁撤，至今存營勇二千九百餘，尚可裁其什一。」是歲，湖南各營弁兵及水陸防勇次第裁者四千三百餘，湖北裁者三千二百餘，安徽陸續裁者約九千餘。八年，張曜疏言：「裁汰勇丁，即可規復兵額，變通營制，方能永固邊防。」九年，張之洞奏整頓山西綠營練軍，裁湘軍正勇千人，設籌資遣，尋復裁汰，綜合前後裁兵約及六千人。時貴州制兵裁汰二成，守兵裁者三千二百餘，戰兵二千九百餘。江西額兵萬一千九百餘，近始以制兵作練軍，然長年調練，冒替弊生，遂有「兵止一人，人已三變」之誚。因定撫標選鋒仍舊操練，裁外屬各營抽練之軍，悉回原汛。

十一年，諭直省裁汰綠營。卞寶第言：「廣西額兵二萬三千，土兵一萬四千。粵逆初起，不過二千人。合此巨數之兵，不能擊少數之賊。廣西如此，他可類推。自後發、捻、回、苗恣亂，綠營戰績無聞。今宜以漸變通營制，裁額並糧，以兩餉挑一兵。如額兵一萬，分二十營，一半駐守，一半巡防。無事則計日操防，有警則隨時援應。綠營積習，無許復存。」

二十二年，諭：「近者戶部奏請裁兵，宜汰綠營七成，勇營三成。通諭以來，惟山東陳明分限五年裁減五成，此外酌裁無幾。綜各省兵勇尚八十萬有餘，歲餉約共三千餘萬。綠營積惰，久成虛設。當茲借款期迫，棄有用之餉，養無用之兵，因之國窮民蹙。各將軍、督、撫亟應定限切實裁減以聞。」

二十四年，從胡燏棻等言，裁並綠營、練勇，選練新操。時山東兵額已陸續裁十之三。至是以不敷分配，未裁之二成，仍止不裁。於是山西以汰存兵額不敷防卡之用，請增練新軍數營。恭壽亦言綠營弊深，屢裁而益弱，須藉民力以輔之，宜急行團練。

二十七年，劉坤一、張之洞奏汰綠營，言：「綠營官皆選補，兵皆土著。兵非弁之所自招，弁非將之所親信，既無恩義，自難鈐束。以傳舍之官，馭世業之兵，亦如州縣之於吏役，欲其整飭變化，服教從風，此必無之事。況綠營將弁，薰染官習，官弁且不易教，況於兵乎！層層積弊，已入膏肓，既甚驕頑，又極疲弱，本難練成可用之兵，自非裁汰不可。惟有分年漸裁一策，不分馬、步、戰、守，每年裁二十分之一，計百人裁五，限二十年而竣。計成扣餉，按次銷除，即以節省之餉，作緝捕營察之用。惟湖南鎮筸鎮，系改土歸流，無土著農戶，除苗產外，地皆屯田，民皆兵籍，綏靖鎮亦然，請於此兩鎮兵額不再裁汰，但將綠營改為勇營。所裁將領，可用者改隸勇營，不能帶勇者，開缺或改官。使武職無把持之弊，合天下兵出於勇營之一途。更定營名，以符名實。」

二十九年，從徐世昌等言，以綠營挑改巡警。

宣統元年，步軍統領衙門疏言：「巡捕五營，原設馬、戰制兵萬人。嗣因屢次裁並，中營現兵千五百人，內分馬兵五百四十，戰兵八百六十，簡差戰兵百人。南營兵千二百五十人，內分馬兵三百二十，戰兵三百三十，簡差戰兵百人。左營兵八百人，內分馬兵三百二十，戰兵三百八十，簡差戰兵百人。右營兵七百人，內分馬、戰兵各三百，簡差戰兵百人。惟南營汛地設巡警後，差務較簡，請撥南營兵三百七十五人隸北、左、右三營，每營馬兵各三百六十五人，戰兵四百十人。」是年，免裁之鎮筸、綏靖二鎮，定議改為續備軍。此外乾州、永綏、常德諸協，河溪、保靖等營，留兵各三、四百人，去綠營之名，改勇營規制，作為續備軍。岳州、澧州等營，各裁將弁，存兵六十四人或至九十三人。其餘撫、提、鎮、協諸營，各裁統將，一以同城將領兼統餘兵。湖北通省將領，副將五人裁去一人，參將七人裁二人，游擊十七人裁五人，都司十一人裁三人，守備三十三人裁十人。其撫標各營尚未盡裁，俟分軍裁汰。是年，裁江北舊役衛兵左右二哨兵。貴州綠營已裁二成，尋裁副將以下各官，歸並四營，酌改六營，惟邊防要地佐防軍所不及者緩裁。

二年，浙江綠營裁汰後，尚餘將領三百九十九，兵七千餘，一律裁盡，收取馬匹軍械，改編巡防隊八營。四川綠營次第裁盡，挑選精壯改練防軍。湖廣營已裁十成之七，一、二年後，即可裁盡。湖北自咸豐八年裁馬兵改步兵，同治八、九年，先後裁撤水陸軍二千一百有奇，馬二百餘匹，光緒十一年以來，又裁二千九百有奇，馬、步、戰、守兵七千六百有奇，馬八百八十餘匹，實存馬、步、守兵共七千餘，馬千六百六十匹，以後分年裁盡。尋湖北之漢陽協興國等營，湖南之衡州協保靖等營，副將以下各官，一律停補。裁福建綠營，計至宣統六年裁盡，現存將領三百八十人，步、戰、守、舵、炊、兵夫五千九百有奇。直隸綠營，於同治年間改為練軍。光緒以來，通永等鎮分年裁減，至二十九年，實存馬、步、戰、守兵二萬六千餘人。其天津城守及葛沽、通永、通州、北塘等凡十一營，當庚子之變，潰散無餘，遂悉裁撤。此外各營均十裁其三，復裁將弁三百十四人。其大沽六營，庚子年傷亡過甚，亦全裁之，改設巡警。

三年，直隸綠營尚存官弁七百餘，兵六千六百餘，實行裁汰，惟淮、練、巡防各營，暫仍其舊。四川關外原設臺兵，向由綠營撥派，共三十九臺，將弁兵丁，一律裁撤。福建綠營，豫定裁盡年限，所節之餉，編練巡防隊。江西亦擬裁盡綠營。甘肅邊要，陸軍尚未成鎮，僅存馬、步、守兵萬七千餘，資其防制之力，暫從緩裁。山西綠營所存無幾，分三年盡裁之。江南綠營亦然，惟徐州鎮標緩撤。山東以全裁綠營情事窒礙，因請緩裁。廣東綠營，三江、崖州二協，儋州營，督標中營均免裁。其餘十減其四，將領五百餘，除邊要及兼防營之缺緩裁，餘悉停補，改練陸軍。廣西綠營，自光緒二十九年裁後，僅存撫、提標將領五或四人，兵四五十人，左江、右江兩鎮將領各二人，兵各二十人。此歷朝裁兵大較也。

綠營積重，沿數百年。同治中興以後，疆臣列帥，懲前毖後，漸改練勇巡防之制。光、宣間屢加裁汰。宣統三年，武昌事起，陸軍部疏言時局艱危，各省綠營、巡防隊一律從緩裁撤。綠營之制，遂與有清相終始云。

直隸總督統轄督標四營，節制一提督、七總兵，兼轄保定城守，熱河喀喇沁，吉林、奉天捕盜，永定河、運河等營。

督標四營。左營，右營，前營，後營。保定城守等營。新雄營，涿州營，拱極營，良鄉營，中路，東路，南路，西路，北路，張家口，獨石口。熱河喀喇沁等營。烏蘭哈達，塔子溝，承德府，平泉州，三座塔，多倫諾爾。吉林捕盜營。賓州，五常，敦化縣，雙城，伊通州。奉天捕盜營。昌圖府，新民，海城，承德縣，開原縣，鐵嶺，遼陽州，錦縣，寧遠州，義州，廣寧縣，蓋平縣，復州，金州，懷德縣，奉化縣，唐平縣，海龍，鳳凰，安東縣，寬甸縣，懷仁縣，通化縣，興京，岫巖州。永定河、運河等營。北運河務關，楊村，通惠河漕運，南運河。

直隸古北口提督統轄提標四營，節制七鎮，兼轄河屯一協、三屯等營。提標中營、左營、右營、前營，密雲城守營，順義營，承德府河屯協左營、右營，唐三營，三屯營，喜峰路，燕河路，建昌路，八溝營，建昌營，赤峰營，朝陽營，昌平營，居庸路，鞏華營，懷柔路，湯泉營，古北口。

馬蘭鎮總兵統轄鎮標二營，兼轄遵化等營。鎮標左營、右營，遵化營，薊州營，曹家路，墻子路，黃花山，餘丁營。

泰寧鎮總兵統轄鎮標二營，兼轄紫荊關等營。鎮標左營、右營，水東★營，紫荊關，白石口營，廣昌營，插箭嶺，礬山營，易州營，房山營，淶水營，馬水口，沿河口。

宣化鎮總兵統轄鎮標三營，兼轄獨石口、多倫諾爾二協，蔚州等營。鎮標中營、左營、右營，獨石口協左營、右營，鎮安營，龍門所營，雲州堡，馬雲堡，鎮寧堡，松樹堡，滴水堡，赤城堡，君子堡，靖安堡，多倫諾爾協中營、左營、右營，蔚州營，東城營，宣化城守營，懷來營，懷來城守營，岔道營，龍門路營，懷安營，左衛營，柴溝營，西陽河堡營，張家口營，萬全營，膳房堡營，新河口堡營，洗馬林堡營。

天津鎮總兵統轄鎮標二營，兼轄河間、大沽二協，務關等營。鎮標左營、右營，四黨口營，河間協左營、右營，鄭家口營，景州營，大沽協前左及中左、後左、前右、中右、後右六營，葛沽營，祁口營，務關營，霸州營，武清營，靜海營，舊州營，天津城守營。

正定鎮總兵統轄鎮標二營，兼轄固關等營。鎮標左營、右營，固關營，龍泉關營，倒馬關營，忠順關營，龍固城守營。

大名鎮總兵統轄鎮標三營，兼轄開州協、大名城守等營。鎮標中營、左營、右營，開州協，杜勝營，東明營，長垣營，大名城守營，廣平營，順德營，磁州營。

通永鎮總兵統轄鎮標二營，兼轄通州、山永二協，北塘等四營。鎮標左營、右營，通州協左營、右營，張家灣營，採育營，三河營，山永協左營、右營，山海路營，石門路營，蒲河營，樂亭營，北塘營，豐順營，玉田營，寶坻營。

山東巡撫兼提督，駐濟南府，節制三鎮，統轄撫標二營，兼轄登榮水師一協。

撫標左營、右營，登榮水師練軍營。

兗州鎮總兵統轄鎮標二營，兼轄沂州一協、泰安等六營。鎮標左營、右營，沂州協，泰安營，臺莊營，濟南城守營，武定營，安東營，沙溝營。

登州鎮總兵統轄鎮標二營，兼轄文登等七營。鎮標左營、右營，文登營，膠州協，萊州營，即墨營，青州營，寧福營，壽樂營。

曹州鎮總兵統轄鎮標二營，兼轄臨清協、德州等營。鎮標中營、右營，臨清協，德州營，東昌營，單縣營，壽張營，濮州營，高唐營，梁山營，鉅野營，桃源營。

河東河道總督統轄河標三營，兼轄濟寧城守及運河、懷河、豫河等營。

河標中營、左營、右營，濟寧城守營，運河營，懷河營黃河北岸祥河、下北河、黃沁河、陽封，豫河營上南河、中河、下南河。

山西巡撫兼提督，節制二鎮，統轄撫標二營，兼轄精兵兩哨、口外七捕盜營。

撫標左營、右營，精兵兩哨，歸化標，薩拉齊標，豐鎮標，寧遠標，和林格爾標，托克托城標，清水河標。

太原鎮總兵統轄鎮標二營，兼轄蒲州、潞安二協，太原等營。鎮標左營、右營，蒲州協，運城營，吉州營，潞安協，澤州營，東陽營，粟城營，太原營，平陽營，隰州營，汾州營，平垣營，盂壽營，東灘營，平定營。

大同鎮總兵統轄鎮標三營、殺虎口一協、新平路等營。鎮標中營、左營、右營，殺虎協左營、右營，寧武營，偏關營，鎮西城，河保營，保德營，水泉營，平魯營，靖遠營，歸化城，新平路，天城營，陽和營，渾源營，得勝路，豐川營，助馬路，懷仁城，北樓營，東路，忻州營，靈丘路，山陰路。

河南巡撫兼提督，節制三鎮，統轄撫標二營，兼轄開封營。

撫標左營、右營，開封城守營。

河北鎮總兵統轄鎮標二營，兼轄河南城守等營。鎮標左營、右營，河南城守營左營、右營，衛輝營，彰德營，陜州營，內黃營，嵩陽營，王祿店營，滑縣營。

南陽鎮總兵統轄鎮標二營，兼轄荊子關、信陽二協，汝寧等營。鎮標左營、右營，荊子關協，盧氏營，信陽協左營、右營，汝寧營，鄧新營，襄城城守營，新野營，光州營，固始縣營。

歸德鎮總兵統轄鎮標二營，兼轄永城等營。鎮標左營、右營，永城營，考城營，陳州營。

兩江總督統轄督標二營，節制三巡撫、一提督、九總兵，兼轄江寧城守一協、揚州、鹽捕二營。

督標中營、左營，江寧城守協左、右兩營，奇兵營，青山營，浦口營，溧陽營，瓜州營，揚州營，鹽捕營。

漕運總督統轄各衛所外，復統轄旗、綠、漕標三營，兼轄淮安城守等營。

漕標中營、左營、右營，淮安城守營，海州營，鹽城水師營，東海水師營。

江蘇巡撫節制三鎮，統轄撫標二營，兼轄蘇州城守營。

撫標左營、右營，蘇州城守營。

江南水陸提督節制五鎮，統轄提標五營，兼轄太湖、松北二協，松江城守等營。提標中營、左營、右營、前營、後營，太湖協左營、右營，松北協，松江城守營，金山營，柘林營，青村營，平望營，江陰營，靖江營，孟河營，常州營，鎮江營，松南水師營，南匯水師營。

狼山鎮總兵統轄鎮標二營，兼轄通州等營。鎮標中營、右營，通州水師營，掘港水師營，泰州營，泰興營，三江水師營。

蘇松鎮水師總兵統轄鎮標三營，兼轄海門一協。鎮標中營、左營、右營，海門協。

徐州鎮總兵統轄鎮標中營，兼轄徐州城守等營。鎮標中營，徐州城守營，蕭營，宿州營。

淮揚鎮總兵統轄鎮標三營，兼轄清江城守等營。鎮標中營、左營、右營，清江城守營，宿遷營，廟灣水師營，佃湖營，洪湖水師營，葦蕩左營，葦蕩右營。

福山鎮總兵統轄鎮標二營，吳淞、川沙二營。鎮標左營、右營，吳淞水師營，川沙水師營。

安徽巡撫兼提督，節制二鎮，統轄撫標二營，兼轄安慶一協，游兵、潛山二營。

撫標左營、右營，安慶協左營、右營，游兵營，潛山營。

壽春鎮總兵統轄鎮標二營，兼轄六安等營。鎮標中營、右營，六安營，潁州營，泗州營，廬州營，亳州營，龍山營。

皖南鎮總兵統轄鎮標二營，兼轄徽州等營。鎮標中營、右營，徽州營，池州營，蕪採營，廣德營。

江西巡撫兼提督，節制二鎮，統轄撫標二營，兼轄南昌城守一協。

撫標左營、右營，南昌城守協。

九江鎮總兵統轄鎮標二營，兼轄九江城守等營。鎮標前營、後營，九江城守營，廣信營，鉛山營，饒州營，浮梁營，建昌營，廣昌營，武寧營，瑞州營，撫州營，銅鼓營，南康營。

南贛鎮總兵統轄鎮標三營，兼轄袁州一協、贛州城守等營。鎮標中營、左營、後營，袁州協，臨江營，贛州城守營，寧都營，南安營，吉安營，龍泉營，萬安營，永豐營，蓮花營，興國營，文英營，永鎮營，橫岡營，羊角營。

長江水師提督節制四鎮，統轄提標五營，兼受兩江總督、湖廣總督節制。提標中營，金陵營，裕溪營，大通營，蕪湖營。

長江水師岳州鎮總兵統轄鎮標四營。鎮標中營，荊州營，沅江營，陸溪營。

長江水師漢陽鎮總兵統轄鎮標四營。鎮標中營，田鎮營，蘄州營，巴河營。

長江水師湖口鎮總兵統轄鎮標五營。鎮標中營，安慶營，吳城營，饒州營，華陽營。

長江水師瓜洲鎮總兵統轄鎮標四營。鎮標中營，江陰營，三江營，孟河營。

閩浙總督節制二巡撫、三提督、十二鎮，統轄督標三營，兼轄撫標二營、南臺水師營。

督標三營。中營、左營、右營，撫標左營、右營，南臺水師營。

福州將軍除統轄八旗駐防官兵外，兼轄福州城守營，節制福寧鎮標、福州城守及同安等營。

福建陸路提督節制四鎮，統轄提標五營，兼轄福州城守、興化城守二協、泉州城守等營。提標中營、左營、右營、前營、後營，福州城守協左營、右營，興化城守協左營、右營，泉州城守營，長福營。

福寧鎮總兵統轄鎮標三營，其左營系水師提督節制，兼轄海壇、閩安二協，烽火門四營。鎮標中營、左營、右營，海壇協左營、右營，閩安水師協左、右兩營，烽火門水師營，桐山營，連江營，羅源營。

汀州鎮總兵統轄鎮標三營，兼轄邵武城守營。鎮標中營、左營、右營，邵武城守營左營、右營。

建寧鎮總兵統轄鎮標三營，兼轄延平城守協、楓嶺營。鎮標中營、左營、右營，延平城守協左營、右營，楓嶺營。

漳州鎮總兵統轄鎮標三營，兼轄順昌協、同安等營。鎮標中營，順昌協，同安營，詔安營，平和營，雲霄營，龍巖營，漳州城守營。

福建水師提督節制三鎮，及福寧鎮左營、廣東南澳鎮左營，統轄提標五營，兼轄金門協，銅山、湄州等營。鎮標中營，左、右、前、後四營，金門協，銅山水師營，湄州水師營。

閩粵南澳鎮外海水師總兵。左營。

福建臺灣巡撫節制二鎮。

臺灣鎮總兵統轄鎮標中營，兼轄臺灣北路、臺灣水師二協、臺灣城守及臺灣南路等營。鎮標中營，臺灣北路協中營、右營，臺灣水師協中營、左營、右營，臺灣城守營左營、右營，臺灣南路營，臺灣嘉義營，臺灣艋舺水師營，滬尾水師營，噶嗎蘭營，臺灣恆春營，臺灣道標，臺灣南路下淡水營。

澎湖鎮外海水師總兵統轄鎮標二營。鎮標左營，右營。

浙江巡撫統轄撫標二營，兼轄海防營。

撫標左營、右營。巡鹽營，海防營。

浙江水陸提督節制五鎮，統轄提標五營，兼轄杭州等協、太湖等營。提標中營、左營、右營、前營、後營，杭州城守協，錢塘水師營，嘉興協左、右兩營，湖州協左、右兩營，安吉營，紹興協左營、右營，乍浦水師協左營、右營，太湖水師營，寧波城守營，澉浦水師營，海寧水師營。

定海鎮總兵統轄鎮標三營，兼轄象山協，鎮海、定海城守營。鎮標中營、左營、右營，象山協左營、右營，石浦水師營，鎮海水師營，定海城守營。

海門鎮總兵統轄鎮標三營，兼轄臺州協、海門城守等營。鎮標中營、左營、右營，臺州協中營、左營、右營，海門城守水師營，寧海營，太平營。

溫州鎮總兵統轄鎮標三營，兼轄樂清、瑞安、平陽三協，玉環、溫州城守等營。鎮標中營、左營、右營，樂清協，大荊營，磐石營，瑞安協左營、右營，平陽協左營、右營，玉環營左營、右營，溫州城守營。

處州鎮總兵統轄鎮標三營，兼轄金華協、麗水營。鎮標中營、左營、右營，金華協左營、右營，麗水營。

衢州鎮總兵統轄鎮標三營，兼轄嚴州協，楓嶺、衢州城守等營。鎮標中營、左營、右營。嚴州協左、右兩營，楓嶺營，衢州城守營。

湖廣總督節制二巡撫、二提督、五鎮，統轄督標三營。

督標中營、左營、右營。

湖北巡撫統轄撫標二營。

撫標左營、右營。

湖北提督節制二鎮，統轄提標五營，兼轄黃州、漢陽二協，荊州城守等營。提標中營、左營、右營、前營、後營，黃州協，蘄州營，漢陽協，荊州城守營，武昌城守營，德安營，興國營，均光營，襄陽城守營，荊門營，安陸營。

鄖陽鎮總兵統轄鎮標四營，兼轄竹山協、鄖陽城守營。鎮標中營、左營、右營、前營，竹山協，鄖陽城守營。

宜昌鎮總兵統轄鎮標四營，兼轄施南協、遠安等營。鎮標中營、左營、前營、後營，施南協左營、右營，遠安營，衛昌營，宜都營，荊州堤防營。

湖南巡撫節制三鎮，統轄撫標二營，兼轄鳳凰等屯軍營。

撫標左營、右營，鳳凰屯，永綏屯，乾州屯，古丈坪屯，保靖屯。

湖南提督節制三鎮，統轄提標五營，兼轄長沙等協、澧州等營。提標中營、左營、右營、前營、後營，長沙協左營、右營，乾州協左營、右營，鎮溪營，河溪營，永順協，常德協，龍陽城守營，澧州營，岳州營，九溪營，永定營，辰州城守營，古丈坪營。

鎮筸鎮總兵統轄鎮標四營，兼轄沅州、靖州二協，綏寧、長安等營。鎮標中營、左營、右營、前營，沅州協，晃州營，靖州協，綏寧營，長安營。

永州鎮總兵統轄鎮標三營，兼轄寶慶、衡州二協，臨武等營。鎮標中營、左營、右營，寶慶協，衡州協，臨武營，宜章營，桂陽營，武岡營，嶺東營。

綏靖鎮總兵統轄鎮標二營，兼轄永綏協、保靖營。鎮標左營、右營，永綏協中營、左營，芭茅坪營，保靖營左營、右營。

陜甘總督節制二巡撫、三提督、十一鎮，統轄督標五營。

督標中營、左營、右營、前營、後營。

陜西巡撫統轄撫標三營。

撫標中營、左右兩營。

陜西固原提督節制四鎮，統轄提標五營，兼轄靖遠等協、靜寧等營。提標中營、左、右、前、後四營，靖遠協，蘆塘營，鹽茶營，下馬關營，八營，潼關協，金鎖關，三要司，商州協中營、左營、右營，西安城守協左營、右營，盩厔營，靜寧營，馬營監營，安定營，隆德營，西鳳營，邠州營，長武營，慶陽營，涇州營，紅德城守營，固原城守營，硝河城汛，平涼城守營，秦州營，利橋營，宜君營，化平營。

延綏鎮總兵統轄鎮標三營，兼轄定邊協、神木等營。鎮標中營、左營、右營，定邊協，靖邊營，鎮靖營，安邊營，神木營，黃甫營，麻池潢營，高家營，鎮羌營，波羅營，綏德城守營，延安營，鄜州營，延綏城守營。

陜安鎮總兵統轄鎮標三營，兼轄鎮安城守等營。鎮標中營、左營、右營，鎮安城守營，磚坪營，興安城守營，鎮坪營，孝義城守營，紫陽營，白河營，洵陽營。

河州鎮總兵統轄鎮標二營，兼轄洮岷協、循化等營。鎮標左營、右營，洮岷協，階州營，文縣營，西固營，岷州營，舊洮營，循化營，保安營，起臺營，蘭州城守營，鞏昌營，臨洮營，河州城守營。

漢中鎮總兵統轄鎮標三營，兼轄寧陜等營。鎮標中營、左營、右營，寧陜營，陽平關營，寧羌營，略陽營，留壩營，定遠營，西鄉營，華陽營，東江口營，漢中城守營，漢鳳營，鐵爐川營，佛坪營。

甘肅提督統轄提標五營，兼轄永固城守協，節制西寧等四鎮。提標中營、左營、右營、前營、後營，永固城守協，甘州城守營，梨園營，洪水營，南古城營，山丹營，硤口營，大馬營，察漢俄博營。

西寧鎮總兵統轄鎮標五營，兼轄鎮海協、西寧城守等營。鎮標中營、左營、右營、前營、後營，鎮海協，哈拉庫圖爾營，西寧城守營，巴燕戎格營，巴暖三川營，貴德營，南川營，大通營，永安營，白塔營，碾伯營，威遠營。

寧夏鎮總兵統轄鎮標五營，兼轄中衛協、花馬池等營。鎮標左營、右營、前營、後營兼管城守營、城守營，中衛協，石空寺堡，古水井堡，花馬池營，安定堡，靈武營，靈州營，同心營，平羅營，洪廣營，玉泉營，廣武營，興武營，橫城營。

涼州鎮總兵統轄鎮標五營，兼轄永昌、莊浪二協。鎮標中營、左營、右營、前營、後營，西把截堡，永昌協，寧遠營，水泉營，新城營，張義營，鎮番營，安城營，大靖營，土門營，莊浪協，俄博嶺營，松山營，鎮羌營，岔口營，紅城堡，紅水營，三眼井營。

肅州鎮總兵統轄鎮標三營，兼轄金塔、安西二協，肅州城守等營。鎮標中營、左營、右營，金塔協，鎮彞營，清水營，高臺營，撫彞營，紅厓堡，安西協，布隆吉爾營，橋灣營，肅州城守營，嘉峪關營，沙州營，靖逆營，赤金營。

甘肅新疆巡撫節制三鎮，統轄撫標四營、瑪納斯協、濟木薩等營。

撫標中營、左營、右營，城守協中營，喀喇巴爾噶遜營，瑪納斯協，濟木薩營，庫爾喀喇烏蘇營，精河營，吐魯番營。

新疆喀什噶爾提督節制三鎮，統轄提標五營，兼轄回城、莎車二協，英吉沙爾等營。提標中營、左右兩營、前營、城守營，回城協中營、左右兩旗，莎車協中營、中左右三旗，英吉沙爾營，和闐營，瑪喇巴什營。

新疆阿克蘇鎮總兵統轄鎮標四營，兼轄烏什協、哈喇沙爾等營。鎮標中左右三營、城守營，烏什協，哈喇沙爾營、庫車營。

新疆巴里坤鎮總兵統轄鎮標四營，兼轄哈密協、古城等營。鎮標中營、左右兩營、城守營，哈密協，古城營，塔爾納沁營，木壘營。

伊犁將軍節制一鎮，統轄軍標二營。軍標中營、左營。

伊犁鎮總兵統轄鎮標四營，兼轄塔爾巴哈臺協、霍爾果斯等營。鎮標中營、左營、右營、綏定城守營，塔爾巴哈臺協，霍爾果斯營，寧遠城營。

四川總督節制一提督、四鎮，統轄督標三營。

督標中營、左營、右營。

成都將軍除統轄八旗駐防官兵外，統轄軍標綠營二營，節制建昌、松潘二鎮。軍標左營、右營。

四川提督節制四鎮，統轄提標三營，兼轄阜和、懋功、馬邊三協，成都城守等營。提標中營、左營、右營，阜和協左營、右營，黎雅營，泰寧營，懋功協，崇化營，綏靖營，慶寧營，撫邊營，馬邊協左營、右營，存城營，萬全營，平安營，成都城守營、右營，永寧營，瀘州營，敘馬營，建武營，普安營、右營，安阜營，峨邊營、右營，鎮遠營，綿州營。

川北鎮總兵統轄鎮標三營，兼轄綏定等營。鎮標中營、左營、右營，綏定營，順慶營，太平營，巴州營，廣元營，潼川營，城口營，通江營。

重慶鎮總兵統轄鎮標三營，兼轄夔州、綏寧二協，忠州營。鎮標中營、左營、右營，夔州協左營、右營，巫山營，梁萬營，鹽廠營，綏寧協左營、右營，酉陽營，黔彭營，邑梅營，忠州營。

建昌鎮總兵統轄鎮標二營，兼轄會川等營。鎮標中營、左營，會川營，永定營，越巂營，寧越營，保安營，靖遠營，瀘寧營，會鹽營，懷遠營，冕山營。

松潘鎮總兵統轄鎮標三營，兼轄維州協、漳臘等營。鎮標中營、左營、右營，維州協左營、右營，茂州營，漳臘營，疊溪營，龍安營，平番營。

兩廣總督節制二巡撫、三提督、九鎮，統轄督標五營，兼轄本標水師、綏瑤等營。

督標中營、左營、右營、前營、後營，督標水師營，綏瑤營。

廣州將軍除統轄八旗駐防官兵外，節制南韶連鎮標、潮州鎮標、高州鎮標、瓊州鎮標、惠州協標、肇慶協標、廣州城守協、三江口協、黃岡協、羅定協、增城各二營，南雄協、欽州各一營，雷州左營、前山、永靖、連陽、惠來、驍平、潮陽、廉州、儋州、萬州、和平、四會、那扶、永安、興寧、平鎮、潮州城守、石城、陽春、三水、徐聞、綏瑤等營。

廣東巡撫統轄撫標二營。

撫標左營、右營。

廣東陸路提督節制五鎮，統轄提標五營，廣州城守等協、增城等營。提標中營、左營、右營、前營、後營，廣州城守協左營、右營，三水營，惠州協左營、右營，和平營，肇慶城守協左營、右營，四會營，那扶營，增城營左營、右營，永靖營，永安營。

南韶連鎮總兵統轄鎮標三營，兼轄三江口、南雄二協，清遠、佛岡等營。鎮標中營、左營、右營，三江口協左營、右營，連陽營，南雄協，清遠營左軍、右軍，佛岡營。

潮州鎮總兵統轄鎮標三營，兼轄黃岡協、惠來等營。鎮標中營、左營、右營，黃岡協左營、右營，惠來營，饒平營，潮陽營，興寧營，平鎮營，潮州城守營。

高州鎮水師兼陸路總兵統轄鎮標二營，兼轄羅定協、陽江等營。鎮標左營、右營，羅定協左營、右營，陽江營，硇州營，吳川營，電白營，東山營，陽春營。

廣東水師提督節制五鎮，統轄提標五營，香山等四協，新會、前山等營。提標中營、左營、右營、前營、後營，香山協左營、右營，順德協左營、右營，大鵬協左營、右營，赤溪協左營、右營，新會營左營、右營，前山營。

碣石鎮總兵統轄鎮標三營，兼轄平海營。鎮標中營、左營、右營，平海營。

瓊州鎮水師兼陸路總兵統轄鎮標二營，兼轄崖州協、海口等營。鎮標左營、右營，崖州協，海口營，萬州營，儋州營，海安營。

南澳鎮總兵分管閩、粵二省，統轄鎮標二營，兼轄澄海等營。鎮標左營隸福建水師提督節制，右營，澄海營左營、右營，海門營，達濠營。

北海鎮水陸總兵統轄鎮標二營，兼轄龍門協、雷州等營。鎮標左營、右營，龍門協左營、右營，雷州營，欽州營，白龍營，徐聞營，石城營，靈山營。

廣西巡撫統轄撫標二營。

撫標左營、右營。

廣西提督節制三鎮，統轄提標中軍一營，兼轄平樂、新太二協，全州等營。提標中軍，平樂協左營、右營，富賀營，麥嶺營，新太協，馗纛營，全州營，賓州營，三里營，上思營，東蘭營，桂林城守營，龍州城守營。

左江鎮總兵統轄鎮標三營，兼轄梧州、潯州二協，南寧城守等營。鎮標中營、左營、右營，梧州協左營、右營，懷集營，潯州協左營、右營，南寧城守營，鬱林營。

右江鎮總兵統轄鎮標三營，兼轄鎮安協、思恩等營。鎮標中營、左營、右營，鎮安協左營、右營，思恩營，隆林營，上林營，恩隆營。

柳慶鎮總兵統轄鎮標二營，慶遠、義寧二協，融懷等營。鎮標左營、右營，慶遠協左營、右營，義寧協左營、右營，融懷營，永寧營，柳州城守營。

雲貴總督節制二巡撫、二提督、十鎮，統轄本標三營，兼轄曲尋協、雲南城守、尋霑等營。

督標中營、左營、右營，曲尋協左營、右營，雲南城守營，尋霑營。

雲南巡撫統轄撫標二營。

撫標左營、右營。

雲南提督節制六鎮，統轄提標三營，兼轄楚雄協，武定、大理城守等營。提標中營、左營、右營，楚雄協，武定營，大理城守營。

臨元鎮總兵統轄鎮標四營，兼轄元新、澂江等營。鎮標中營、左營、右營、前營，元新營，澂江營。

開化鎮總兵統轄鎮標四營，兼轄廣南、廣西等營。鎮標中營、左營、右營、後營，廣南營，廣西營。

騰越鎮總兵統轄鎮標三營，兼轄永昌等二協、龍陵營。鎮標中營、左營、右營，永昌協左營、右營、順云協中營、左營、右營，龍陵營。

鶴麗鎮總兵統轄鎮標三營，兼轄維西協、永北、劍川等營。鎮標中營、左營、右營，維西協左營、右營，永北營，劍川營。

昭通鎮總兵統轄鎮標四營，兼轄東川、鎮雄等營。鎮標中營、左營、右營，東川營，鎮雄營。

普洱鎮總兵統轄鎮標三營，兼轄威遠、景蒙等營。鎮標中營、左營、右營，威遠營，景蒙營。

貴州巡撫統轄撫標二營，兼轄古州等十衛、都江、下江等營。

撫標左營、右營，古州左衛、右衛，八寨衛，臺拱衛，黃施衛，丹江衛，凱里衛，清江左衛、右衛，石峴衛，都江標，下江標。

貴州提督節制四鎮，統轄提標三營，兼轄大定等協、羅斛等營。提標左營、右營、前營，大定協左營、右營，平遠協左營、右營，遵義協左營、右營，定廣協左營、右營，羅斛營左營，右營，貴陽營，平越營，歸化營，黔西營，安順城守營，仁懷營，新添營。

安義鎮總兵統轄鎮標三營，兼轄永安協、長壩等營。鎮標中營、左營、右營，永安協左營、右營，長壩營，普安營，安南營，冊亨營。

古州鎮總兵統轄鎮標三營，兼轄上江、都勻二協，朗洞等營。鎮標中營、左營、右營，上江協左營、右營，都勻協左營、右營，朗洞營左營、右營，黎平營左營、右營，荔波營，下江營。

鎮遠鎮總兵統轄鎮標三營，兼轄清江等三協、臺拱等營。鎮標中營、左營、右營，清江協左營、右營，松桃協左營、右營，銅仁協左營、右營，臺拱營左營、右營，丹江營左營、右營，思南營，凱里營，黃平營，天柱營，石阡營。

威寧鎮總兵統轄鎮標二營，兼轄畢赤、水城等營。鎮標左營、右營，畢赤營，水城營。

綠營兵額，清初未定。考明代京軍二十萬餘，外軍九十九萬餘。順治間不可考，大約視舊額約裁減十三四。康熙兵制，京巡捕三營經制馬步兵三千三百，直隸各標兵三萬七百，山西二萬五千，川陜總督，陜、甘兩巡撫及提鎮各標兵八萬五千九百七十八，四川四萬，雲南四萬二千，貴州二萬，廣西二萬，湖廣四萬，廣東七萬三千一百十人，江南總督，總漕，江寧、安徽兩巡撫，京口將軍四萬九千八百五十，浙江四萬三千四百五十，江西萬五千，福建六萬九千七百二十六，山東總河及撫、鎮標兵二萬，河南一萬，都各省經制馬步兵五十九萬四千四百十四。逮乾隆二十九年，次第增加，各省多者一千至六千餘，惟貴州加至萬八千二百餘，減者江西七百餘，廣東四百餘，浙江二千餘，福建三千餘，都六十三萬七千三百二十三。

至五十年，各省綠營兵額，京巡捕五營一萬，直隸三萬九千四百二，山東萬七千五百四，山西二萬五千七百五十二，河南萬一千八百七十四，江南四萬八千七百四十七，江西萬三千九百二十九，福建六萬三千一百十九，浙江四萬三十七，湖北萬七千七百九十四，湖南二萬三千六百四，四川三萬千一百十二，陜、甘八萬四千四百九十六，廣東六萬八千九十四，廣西二萬三千五百八十八，雲南四萬千三百五十三，貴州三萬七千七百六十九，都五十九萬九千八百十四，綜計數減於舊者凡四萬餘。各省減者，自數百至數千不等，惟陜、甘減至萬二千，則以四十六年新增者不在此數，而山東、河南、江南視舊額轉多，蓋河、漕標兵本定分額，此實並入各省中也。

嘉慶十七年，綠營都數為六十六萬千六百七十一，視乾隆中葉增額六萬餘，各省均所有益，惟浙江減額千餘。其江南總額，此分江寧七千三十九，南河萬五千六百六十六，漕運三千六百八十一，江蘇二萬三千七百四十八，安徽八千七百三十八，總為五萬六千八百七十二，增舊額八千餘。又舊額但舉山東，此分山東萬五千九百三十三，東河四千二百四十一，增額三千餘，略可考見。十九年，山西等省共裁兵萬五千四百餘，內改馬戰兵為步守兵共千二百餘。

道光初元，諭行裁汰，減額萬餘，復議裁改。二十九年兵額，直隸四萬千三百三十五，山東二萬五十七，河南萬五千三百八十一，東河並入河南、山東。山西二萬二千八百五，江蘇三萬八千一百八，安徽九千四百四十二，南河、漕運並入江南。江西萬二千四百七十二，福建六萬千六百七十五，浙江三萬七千五百六十五，陜西二萬四千七百二十，甘肅六萬八千八百六十二，湖北二萬五百五，湖南二萬七千百十五，四川三萬三千八百十一，廣東六萬八千三百二十二，廣西二萬二千四百七十二，雲南三萬九千七百六十二，貴州三萬六千四百七十七，都五十八萬五千四百十二，京營萬名在外。減於乾隆舊額且逾萬矣。

咸豐軍興以來，綠營議裁。迄同治、光緒間，兵制一變，直省厲行簡汰，顧不能悉廢，存額尚不為少。再綜近時綠營兵額，京巡捕營一萬外，十六門門甲三百十，門軍六百四十，凡萬九百五十，直隸四萬二千八百十，山東萬七千八百七十五，山西萬六千四十五，河南萬四百六十八，江蘇二萬五千七百七十，安徽九千三百六十四，江西萬一千七百四十，長江水師萬一千六十四，福建二萬三千六百七十八，臺灣八千二百六十八，浙江二萬三千四百九，湖北萬五千三百四十三，湖南三萬零二十四，陜西萬八千六百八十七，甘肅萬二千七百二十五，新疆二萬六千五百十五，四川三萬千二百八十一，廣東四萬六千七百七十四，廣西萬四千一百十五，雲南萬二千五百七十二，貴州四萬二千九百五，都四十六萬二千三百八十二。取道光末年額較之，減於舊者幾十二萬，但舊額不及長江水師與臺灣云。


\end{pinyinscope}