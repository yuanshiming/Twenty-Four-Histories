\article{列傳二百二十二}

\begin{pinyinscope}
華爾勒伯勒東法爾第福戈登日意格德克碑赫德帛黎

華爾，美國紐約人。嘗為其國將弁，以罪廢來上海，國人欲執之。會粵匪陷蘇州，上海籌防，謀練精兵。蘇松太道吳煦識其才，言於美領事，獲免，以是德之，原效力，俾領印度兵。既撤，自陳原隸中國。咸豐十年，粵匪陷松江，煦令募西兵數十為前驅；華人數百，半西服、半常裝，從其後。華爾誡曰：「有進無止，止者斬！」賊迎戰，槍砲雨下，令伏，無一傷者。俄突起轟擊之，百二十槍齊發，凡三發，斃賊數百。賊敗入城，躡之同入，巷戰，斬黃衣賊數人。賊遁走，遂復松江，華爾亦被創。

先是煦與華爾約，城克，罄賊所有以予。至是入賊館，空無所得，以五千金酬之。令守松江，又募練洋槍隊五百，服裝器械步伐皆效西人。同治元年，賊又犯松江富林、塘橋，眾數萬，直偪城下。華爾以五百人御之，被圍，乃分其眾為數圓陣，陣五重，人四鄉，最內者平立，以次遞俯，槍皆外指。華爾居中吹角，一響眾應，三發，死賊數百。逐北辰山，再被創，力疾與戰，賊始退。遂會諸軍搗敵營，殺守門者，爭先入毀之。是役也，以寡敵眾，稱奇捷。時浦東賊據高橋，偪上海，華爾約英、法兵守海濱，而自率所部進擊，賊大敗，加四品翎頂。

會李鴻章帥師至滬，乃隸戲下，令立常勝軍，益募兵三千俾教練，參將李恆嵩副之，餉倍發。賊據王家寺，與英提督何伯等合攻。華爾賈勇先入，大斬虜首，進偪南翔，賊亦悉眾轟拒，何伯負傷。華爾冒煙直進，立毀其營，生獲八百餘人，遂復嘉定。規取青浦，華爾略東門，城潰；英、法兵自西入，華爾為承。賊奔，爭赴水死。攻奉賢，法提督卜羅德遇害，詔賞貂皮採絨，恤其家。時恆嵩扼趙屯港、四江口，屢失利，嘉、青復危。華爾方議直搗金山衛，聞敗，還守青浦。而富林、泗涇又相繼失，乃棄青浦，簡壯士五百襲天馬山，破之。入城挈守軍出，並力守松江，登陴轟擊兩晝夜不絕，賊宵遁，圍解。官軍圖青浦，華爾攻南門，駕輪舶入濠，毀城十餘丈，麾眾登堞，賊鬥且走，追敗之白鶴江黃渡，復其城，晉副將銜，降敕褒賞。俄偽慕王譚紹光復來犯，薄西門，與總兵黃翼升各軍擊之，賊潰，奔北岸，華爾毀其七營。逾月，會西兵再復嘉定。

其秋，賊十萬復犯上海，華爾自松江倍道應赴，與諸軍擊卻之。時寧波戒嚴，巡道史致諤乞援，鴻章遣華爾偕往。值廣艇與法兵構釁，引賊寇新城，從姚北紆道犯慈谿。華爾約西兵駕輪舶三，一泊灌浦，一泊赭山，一自丈亭駛入太平橋、餘姚四門鎮，而自率軍數百至半浦。平旦薄城，方以遠鏡了敵，忽槍丸洞胸，遽踣地，舁回舟。餘眾悉力奮攻，賊啟北門走。華爾至郡城，猶能叱其下恤軍事，越二日始卒。以中國章服斂，從其志也。鴻章請於朝，優恤之，予寧波、松江建祠。初，喪歸，煦檢其篋，得金陵城圖，賊所居處及城垣丈尺方位纖悉畢具，論者頗稱其機密雲。

勒伯勒東德加理尼阿爾伯依都額爾，法國加爾衣蔑多人。初為本國水師參將。咸豐十一年，來上海。時寇據寧波，西人惡之，益兵戍守，遣勒伯勒東乘輪泊三江口。同治元年，從官軍克府城，募壯丁千五百為洋槍隊，自陳願隸。明年，權授浙江總兵，受巡撫、寧波道節度。時上虞賊犯泗門、馬渚，勒伯勒東軍餘姚以待。尋與同知銜謝採嶂直搗賊屯，賊赴水死者千餘，乘銳毀其卡，薄城先登，擊殺守陴悍賊，餘宵遁，城克。赴蟶浦，略紹興，以賊遺土砲往，巡道張景渠止之，不聽，未幾，砲果裂，負傷而死，賜優恤。以法參將法爾第福為江蘇副將，領其軍，退守百官。

法爾第福，又名買忒勒，頗讀華書。後攻紹興，焚西郭門。次日復戰，潰十餘丈，麾眾登城，賊殊死鬥，別有黑種人數十助之，遂遇害。優恤之。

戈登，英國人。同治二年，李鴻章檄領常勝軍二千攻常州、福山營。別遣呂宋兵乘小舟薄賊壘，支木橋，伏死士城墻下。日中，港東西賊營皆破，緣墻入，痛殲之，遂奪福山石城。圍解，權授江蘇總兵。進攻太倉，毀南門賊卡，戈登轟潰二石壘，官軍繼進，克之。規取昆山，與總兵程學啟度地勢，以環昆多水，惟西南通進義，策先斷其歸路。遂與駕輪舶以偏師繞而西，賊不虞其至也，即時敗奔，奪其四壘。譚紹光構悍賊來爭，與諸軍大破之，薄昆城，偕李恆嵩夾擊，賊酋偽朝將先期逸去。逾月，學啟攻東城，戈登自果浦河奄至，扼守西路，分道疾攻。賊奪西門走，阻水，殲焉。遂留駐昆城，策應各路。移師攻花涇港，知賊必不誡，率眾擊北門，毀城外賊壘。次日，賊降，收吳江、震澤而還。

以事謁鴻章於上海。先是白齊文閉松城索餉，既撤，潛通賊，領二百人入蘇州。戈登詗知之，亟返昆山為備。旋攻蘇城，率軍三千，與學啟俱力爭要害，稍剪城外賊壘。偽忠王李秀成聞警赴援，屢敗；而紹光所部每戰猶致死，自偽納王郜雲官以下，皆萌貳志，詣營乞降。乃與學啟乘單舸會雲官等於洋澄湖，令斬秀成、紹光以獻，學啟與誓，戈登證之。未幾，秀成遁，雲官殺紹光，開齊門迎降，賞頭等功牌、銀幣，並犒其軍。助攻宜興、溧陽，並擊退楊舍賊。進規常州，轟破南門，合諸軍掘壕築墻以敗之。敘功，賞黃馬褂、花翎，賜提督品級章服。

初，戈登與學啟為昆弟交，每戰必偕。及誅降酋，頗不直其所為，捧雲官首而哭，誓不與見。嗣聞學啟卒，悲不自勝，乞其戰時大旗二，攜歸國為遺念。戈登歸後，埃及亂，督師討之，遇害。朝廷遣使往吊焉。戈登嘗言：「中國人民耐勞易使，果能教練，可轉弱為強。」又曰：「中國海軍利於守，船砲之制，大不如小。」當時稱其將略云。

日意格，法國人。嘗為其國參將，駐防上海。同治元年，改調稅務司。徙寧波，復郡城，與有功。官軍攻慈谿，遣法兵馳往策應。會餘姚四門鎮陷，遂與前護提督陳世章勒兵往討，逾月，直搗上虞。賊緣道築卡樹柵，悉奪毀之，薄城，並力轟擊，賊殊死戰，賈勇直前，被創，眾軍繼進，斬級千，賊始渡曹娥江去。進攻奉化，與諸軍克之。攻安吉思溪、雙福橋，駕小輪舶赴荻港，毀袁家匯賊壘，浙江平。左宗棠令與德克碑討測西邦制造，仿造小輪舶試行。五年，宗棠創福州船政局，充正監督，度地募工，殫心所事；復籌設繪事院、小鐵廠。七年，加提督銜，賞花翎。十三年，以船政教導勞賞銀幣。光緒年，卒。

德克碑，法參將。初，助攻奉化有功。旋奉其公使檄，將受代歸，謁左宗棠，宗棠撫諭之。德克碑感服，願易服色受節度。令駐守蕭山。蔣益澧攻杭城，檄助戰，游擊何文秀攻雞籠山，德克碑從寶塔嶺登岸，攻倚城賊壘。會天大霧，賊手冓嘉興援賊自萬松嶺偪都司張志公營，勢張甚。德克碑率眾助擊，敗之。益澧督水陸軍並進，連破九壘，令總兵高連升據其五，德克碑據其二，屯饅頭山。轟潰城數丈，毀鳳山門，官軍為承，城遂復。賊潰，奔湖州。攻安吉思溪，德克碑率所部助之，轟擊雙福橋，不克，駕小舟泊河汊，火八角亭，支木橋以濟。賊阻兵中流不得進，德克碑賈勇偪岸，所部遇伏卻走，改趨荻港，越壕入，克三壘。事寧，撤兵還上海。五年，充船政局副監督。七年，馬尾設船廠，督役興工，賞花翎。九年，宗棠平回亂，檄調甘肅，隸麾下。十三年，錄經始船政勞，膺獎賞。後卒。

赫德，字鷺賓，英國倍爾發司人。咸豐四年，來中國，充寧波領事署繙譯官，調廣州。又充香港督署書記官。九年，改任粵海關副稅務司。十一年，總稅務司李泰國奉令購戰艦，以赫德權代之，赴長江新開各口岸置新關。同治二年，李泰國去職，赫德實授，徙駐上海。三年，置臺灣南北新關。還駐京，加按察使銜。八年，晉布政使銜，赴緣海各地度置鐙樓塔表。光緒二年，佐定砲臺條約。十年，赴金陵與法使議越南案。會巡船置鐙樓臺灣洋，為法虜，乃遣駐英稅務司金登幹赴巴黎申理，乘機與議停戰草約，還。未幾，其國授為清、韓駐使，不就。逾年，賞花翎、雙龍二等第一寶星。

十二年，赴香港、澳門，條議洋藥稅釐並徵，並置關九龍、拱北。十三年，葡使來華，與訂澳門草約。十五年，藏兵寇哲孟雄，英兵乘勢闌入，赫德遣其弟稅務司赫政馳往，與駐藏大臣會籌劃界諸事。十九年，賞三代一品封典。二十五年，與德使籌置膠海新關。明年，各國聯軍入京，贊襄和議，晉太子少保。二十八年，召入覲，賜「福」字。三十一年，與德使更議膠關章程，改行無稅區地法。尋與日使籌置大連灣新關，徵榷一如膠海。三十三年，東三省度地置關。逾年，謝病歸，詔許之，加尚書銜。

赫德官中國垂五十年，頗與士大夫往還。嘗教其子習制藝文，擬應試，未許。總署嘗擬請授總海防司，道員薛福成以其陰鷙專利，常內西人而外中國，上書鴻章力爭之，議始寢。辛亥後，病卒，賜優恤。

帛黎，法國人。同治八年，來中國，充福州船政學校教員。十二年，賞五品銜，予雙龍獎牌。明年，調充江海關稅務幫辦，歷鎮江、北海、甌海、臨海、粵海諸關。光緒十九年，晉三品銜，調北京，遷稅務司。二十二年，朝議行郵政，以赫德兼領其事，帛黎實參治之。凡都會、省城、通商口岸，漸次置局，命曰「大清郵政」。尋徙拱北。二十六年，還京。明年，遷郵政總辦，晉二品銜。置代辦局於蕪湖。二十九年，河南、山東、山西、貴州復置副總局，自是內地城鄉村鎮，街郵遍設。時尚未入萬國郵政公會，即已與日本及英屬印度、香港聯約試行。三十年，賞雙龍三等第一寶星。與法、德及英屬那達商定聯郵章程。先後成郵政六百餘局，代辦四千二百餘所。宣統三年，改隸郵傳部，設總局，尚書盛宣懷疏薦之，遂被命為總辦，郵局置官自此始。越二年，乞病歸。未幾，卒。

論曰：華爾、戈登先後領常勝軍，立功江、浙，世稱「洋將」，時傳其戰略。日意格初亦參防戰，繼以船政著勞。赫德久總稅務，兼司郵政，頗與聞交涉，號曰「客卿」，皆能不負所事。茲數人者，受官職，易冠服，或原隸國籍。食其祿者忠其事，實有足多，故並著於篇。


\end{pinyinscope}