\article{列傳一百八十二}

\begin{pinyinscope}
常大淳雙福王錦繡常祿王壽同蔣文慶

陶恩培多山吉爾杭阿劉存厚★闊周兆熊

羅遵殿王友端繆梓徐有壬王有齡

常大淳，字蘭陔，湖南衡陽人。道光三年進士，選庶吉士，授編修，遷御史。湖南鎮筸兵變，戕營官，鎮道莫敢誰何，大淳疏劾之。出為福建督糧道，署按察使。晉江縣獲洋盜三百八十餘人，總督欲駢誅之，大淳力爭，全活脅從者近三百人。司獄囚滿，大淳曰：「囚不皆死罪，獄無隙地，疫作且死。」乃分別定擬遣釋，囹圄一清。歷浙江鹽運使、安徽按察使。母憂歸，服闋，授湖北按察使，遷陜西、湖北布政使。三十年，擢浙江巡撫。

咸豐元年，海盜布興肆擾，疏劾黃巖、溫州、乍浦三鎮總兵應調遲延，親赴寧波，與提督會剿，降其渠，凡五月事定。二年，調湖北。粵匪犯長沙，土匪蜂起，或議停文武鄉試，大淳不可，終事無譁。尋調山西，未行，時總督程矞採駐防湖南，失機獲罪，徐廣縉代之，駐湖南督師，而賊勢益張。兩湖集兵長沙，防岳州者僅千人，大淳奏調陜甘兵未至，岳州土匪王萬里等踞桃林，檄防兵討之，萬里遁，而粵匪己走寧鄉，破益陽，出臨資口。

先是，大淳檄巴陵紳士吳士邁練漁勇防水路，扼土星港設柵，千人守之，商賈民船萬餘，皆阻柵不得行。及賊至，漁勇潰，船悉為賊有，水陸並下。提督博勒恭武守岳州，不戰而走，城遂陷。武漢大震，兵不滿五千，奏留江南提督雙福募勇繕城為守禦計，而兩司以下亦少應變才。大淳性仁柔，但以好語拊循士卒，莫能得其死力。賊至，先陷漢陽，作浮橋攻武昌。提督向榮自湖南來援，距城十餘里，阻賊不得前。十二月，賊由江岸穴地轟城，遂陷，大淳死之，妻劉、子集松、子婦馬、孫女淑英並殉。詔贈總督，謚文節，祀昭忠祠，並於湖北建立專祠。

同城文武被難者，提督雙福，學政、光祿寺卿馮培元，布政使梁星源，按察使瑞元，道員王壽同、王東槐、林恩熙，知府明善、董振鐸，同知周祖銜，知縣繡麟，而總兵王錦繡、常祿皆以援師入城助守，同殉焉。馮培元、王東槐自有傳。

雙福，他塔拉氏，滿洲正白旗人。由護軍從征喀什噶爾，洊升參領，出為湖北副將。剿崇陽匪鍾人傑，功最，賜號烏爾瑪斯巴圖魯，累擢河北、古州兩鎮總兵，江南提督。大淳疏請留防，改授湖北提督。城陷，死之。子德齡，同遇害。予騎都尉兼雲騎尉世職，謚武烈。

王錦繡，廣西馬平人。由行伍累擢雲南曲尋協副將。率滇兵赴廣西剿匪，擢鄖陽鎮總兵。常祿，富察氏，滿洲鑲白旗人。由護軍校洊擢雲南副將。剿廣西匪，擢河北鎮總兵，賜號強謙巴圖魯。錦繡、常祿轉戰廣西、湖南，皆有功績。及湖北告警，偕同赴援，戰於蒲圻，獲勝，遂入武昌嬰城固守。城陷，巷戰，同死之，並優恤，予騎都尉兼雲騎尉世職。錦繡謚壯節，常祿謚剛節。

王壽同，江蘇高郵人，尚書引之子。捐納刑部郎中。道光二十四年進士。用原官遷御史，出為貴州黎平知府，擢湖北漢黃德道。在黃州募勇，令子恩晉訓練，得精銳四百人。武昌被圍，壽同率以赴援。沖賊營縋城入，任戰守，屢擊斬攻城賊。以甕德法知賊由江岸穴地道，方鑿穴出擊，地雷發，壽同率恩晉巷戰，同遇害。予騎都尉世職，祀京師昭忠祠，與子恩晉同於本籍建忠孝祠，賜兩子恩錫、恩炳並為舉人。後左都御史單懋謙疏陳壽同治績，追謚忠介。

蔣文慶，字蔚亭，漢軍正白旗人。嘉慶十九年進士，授吏部主事，遷員外郎。出為雲南曲靖知府，調雲南府。道光十二年，擢甘肅寧夏道。在邊十年，濬渠，興水利。遷浙江按察使，護理巡撫，遷安徽布政使。文宗即位，下詔求賢，巡撫王植薦之，咸豐元年，就擢巡撫。奏請鳳、潁所屬宜練團，與保甲並行。

二年，粵匪犯長沙，命遣安徽兵一千赴援湖北。總督陸建瀛慮賊窺吉安，請所調兵改赴江西。文慶疏言：「安慶、潛山等營已起程者，毋庸北還；其未出境之徽、寧二營改赴江西；仍各募足千人，俾資援應。惟安徽兵僅六千，各有分防汛地，省垣單危。潁、鳳民團強勁，臣擬增募二千；如賊氛益熾，請調江蘇兵三千。統計庫帑撥解甘肅、河工及本省兵餉銀五十五萬兩，近又以十餘萬解楚，實已無餘。乞將續收地丁契雜及蕪、鳳兩關稅入截留備用。」建瀛以文慶張皇，漸生異議。及賊至岳州，復申募勇留餉前議，始奉總理安徽防剿之命，遣按察使張熙宇、游擊賡音布扼小孤山，自與壽春鎮總兵恩長籌守御。

三年正月，賊已陷武昌，陸建瀛督師迎剿，令福山鎮總兵王鵬飛以二千人防安慶，而調恩長為行營翼長。鵬飛駐兵北門外，以客將馭新兵，安慶勢益危。文慶母年八十餘，久病，送之登舟。建瀛方溯江而上，見之大怒，將具疏劾之，語頗聞。及至，文慶稱病不出，曰：「我旦夕且得罪去耳！」建瀛至黃州，賊連舟蔽江下，恩長戰歿，兵潰於武穴，建瀛遂返，過安慶，文慶要入城計事，已不及，熙宇、鵬飛皆棄防地走。漕督周天爵奉命助守安慶，方留剿鳳、潁土匪，書抵文慶畫退守廬州之策。文慶奏上其書，賊遽至，城北兵潰，而城中譁言將退廬州，紛紛縋城下，斬之不可止。文慶吞金不死，飲藥悶絕，家人輿之出，遇賊於門，遂被害。從僕以席覆尸，赴桐城呈報，漏言自裁事。賊既去，子長綬集僚屬耆老集視，然後殮。

詔詰遺疏與呈報不符，向榮疏陳本末，乃賜恤如例，予騎都尉世職，入祀昭忠祠，安慶建專祠，謚忠愨。

陶恩培，字益之，浙江山陰人。道光十五年進士，選庶吉士，授編修，遷御史。出為湖南衡州知府。咸豐元年，廣西賊起，衡州奸民左家發謀響應，捕誅之，晉秩道員。二年春，粵匪犯衡陽。總督程矞採方駐郡，聞警，遽欲退保省城。恩培曰：「衡州，楚之門戶，棄則全楚震矣！」勿聽。乃與約，毋撤糧臺，得便宜行事。恩培誅鋤內奸，撫循兵士。賊知有備，由他道竄陷道州，犯長沙，所至皆破，惟衡州獨完。御史黎吉雲以狀聞，文宗嘉之。三年，超擢湖南按察使。剿平衡山、安仁、瀏陽、醴陵土匪，遷山西布政使。巡撫駱秉章以恩培在湖南久，疏留襄辦防務，允之。尋調任江蘇。

四年，擢湖北巡撫。時武漢再復，城郭殘破，旁近皆賊蹤，總督楊霈擁兵廣濟，按察使胡林翼出省防剿。或說恩培曰：「省城不可守，宜遷治他郡。」恩培斥其非，兼程進，歲將盡蒞任，文武員弁不足三十，兵不盈千，餉不逾萬。恩培馳書曾國籓乞援，檄胡林翼回保省城。會楊霈敗走蘄州，次於德安。五月正月，漢陽、漢口並為賊踞，興國、通山、嘉魚土匪應之，武昌益孤。恩培盡焚沿江木植，盡驅諸船，故賊未得渡，而道員李孟群、知府彭玉麟以水師至，胡林翼以陸師至，聲勢稍壯。賊城沙坡堆，恩培欲先發制之，令林翼統諸軍冒雪出不意，三路攻賊。士卒畏寒不欲戰，渡江營沌口，師期頗洩，賊得為備。林翼慮兵力分，並為一路。舟師先薄小龜山，陸師繼進。賊出馬步數千，從漢口鈔我軍，復敗退大軍山。賊舟大集，晝夜攻城。楊霈約三路來援，以火為號。林翼、孟群整軍以待，屢見火起，為所紿，而霈軍不至。二月，賊由興國、通山來助攻。林翼兵隔江為賊所綴，不能渡。城中出兵連戰於青山、望江樓，皆挫。直逼大小東門，恩培自當之，令武昌知府多山守西北城。方戰，忽報漢陽門破，多山戰死。至暮賊麕集，士卒死傷略盡，恩培投蛇山紫陽塘殉焉。詔優恤，予騎都尉兼雲騎尉世職，謚文節，祀昭忠祠。後在湖北與吳文鎔合建一祠。

多山，赫舍里氏，滿洲鑲藍旗人。道光十四年舉人，刑部郎中。出為襄陽知府，舉行團練，剿賊有功，晉秩道員。調武昌府，署按察使。時司道多駐城外督戰，惟多山助城守，城陷，力戰死之，予騎都尉世職，謚忠節。

吉爾杭阿，字雨山，奇特拉氏，滿洲鑲黃旗人。由工部筆帖式洊遷郎中，充坐糧監督。咸豐三年，以孝和睿皇后奉安山陵，晉秩道員。揀發江蘇，補常鎮道，署按察使。粵匪已踞江寧、鎮江，會匪劉麗川陷上海。巡撫許乃釗檄吉爾杭阿偕總兵虎嵩林、參將秦如虎合師進剿。

劉麗川者，廣東香山人。貿易上海，習於洋商，與蘇松太道吳健彰有舊。素行不法，見粵匪勢盛，遂倡亂，糾客籍粵、閩、江右會黨二千人，於三年秋襲上海城，戕知縣袁祖德，劫道庫，吳健彰遁入領事署。鄰境亂民紛起應之，寶山、嘉定、青浦、南匯、川沙五城連陷。蘇紳捐募川勇千人，刑部主事劉存厚領之，隸於吉爾杭阿為軍鋒，連克青浦、嘉定。諸軍至，五城以次復。合圍上海，分南北兩營。

四年春，存厚穴地轟城，以援兵不繼退。賊由北門出犯，吉爾杭阿親燃砲擊卻之。賊又劫北營，虎嵩林兵挫。吉爾杭阿固守，得不潰，復擊退西門撲營之賊，超擢布政使，賜花翎，尋擢巡撫。復於南門掘地道，火發，副將清長先登，沒於陣，兵又退。地鄰租界，匪人暗濟餉械，久不下，乃於洋涇濱築墻塞濠，斷其糧道，賊始困。負嵎已經年，洋商貿易不便，吉爾杭阿開誠曉以利害，於是法國兵官請助剿，英、美領事允讓地設防。築土墻於陳家木橋，移營進逼，下令投誠免死，縋城出者日以千計。賊襲陳家木橋，擊敗之，擒斬悍黨偽將軍林阿朋。除夕，乘賊不備，地雷發，督兵躍城入，麗川縱火逸，追擒伏誅，餘賊盡殲。捷聞，文宗嘉其功，加頭品頂戴，賜號法施善巴圖魯。

五年，命率得勝之兵馳往向榮大營，幫辦軍務，專任鎮江一路。鎮江賊酋吳汝孝最桀黠，恃金山為犄角，銀山、寶蓋山並有伏賊。是年秋，迭攻鎮江西門、南門，堵截金山、瓜洲沿江援賊，累戰皆捷。虎嵩林克寶蓋山，吉爾杭阿駐營其上，乘黃山發巨砲轟城，賊卡盡毀。江寧賊集大股由北岸渡江來援，吉爾杭阿策高資鎮為賊糧道，遣兵截擊，賊退棲霞石埠橋。偕總兵德安扼剿，留劉存厚率三營守高資煙墩山。

六年春，賊糾悍黨陳玉成、李秀成等來援，提督張國樑御之於倉頭鎮。賊潛由小港出江順流下，城賊突出應，官軍為所乘，賊遂長驅進金雞嶺，逼寶蓋山大營。吉爾杭阿拒，賊未得逞，乃渡江犯儀徵、揚州。五月，賊數萬復犯高資，存厚告急。大營兵僅八千，或謂：「賊眾且銳，不可當，姑舍高資，徐圖大舉為便。」吉爾杭阿奮然曰：「一戰絕賊糧道，鎮江旦夕且下。吾寧以死報國耳！」遂馳抵煙墩，被圍，鏖戰五晝夜，親執旗指麾，猝中砲，殞。存厚護尸突圍出，為賊所要截，歿於陣，並遺骸失之。副都統繃闊投江死。鎮江軍亦潰，副將周兆熊死之。事聞，文宗震悼，追贈吉爾杭阿總督，予一等輕車都尉世職，謚勇烈。於殉難地方建專祠，上海亦建專祠。子文鈺襲世職，賜員外郎。

存厚，字仲山，四川榮縣人。捐納刑部主事。好談兵，侍郎王茂廕疏薦，命赴江南大營，向榮命率勇擊賊，輒勝。上海之役，始自領一軍，吉爾杭阿甚倚之。克青浦，冒矢石先登，洊保知府。及攻上海，誤殺洋婦，洋人憤，將發兵相攻。存厚單騎往曰：「此不足啟邊釁，請以一身償。若欲戰，雖死不相下也！」卒議償恤而定。圍攻凡數月，方略多出存厚。既克，以首功頒賞荷囊，授江寧知府，記名道員。從攻鎮江，奪銀山，破瓜洲援賊，爭金雞嶺，皆功最。吉爾杭阿以存厚有謀略，故令守高資，及赴援戰歿，存厚大慟，力戰突圍，欲返其尸，中道遇伏，殺賊數百人，馬陷淖，被戕。予騎都尉世職，謚剛愍。

繃闊，戴佳氏，滿洲正白旗人。官頭等侍衛。從僧格林沁剿林鳳祥，戰連鎮、高唐、馮官屯，積功授正紅旗蒙古副都統。調京口，偕吉爾杭阿援高資，軍潰，墮水中，從人拯之，曰：「吾與吉公偕！吉公死，吾不獨生。」復投江死，謚勇節。

兆熊，四川成都人。官副將。從攻鎮江，駐軍城南破子岡，當賊沖。吉爾杭阿既歿，破子岡為賊困，汲道斷，兆熊固守，時以計誘擊賊，殺傷甚多。乞援於張國樑，未至，圍益逼，素得士心，無一逃者。營破，燃火藥自焚，一軍同死，謚果愍。

羅遵殿，字澹村，安徽宿松人。道光十五年進士，直隸即用知縣，歷南樂、唐山、清苑諸縣，冀州直隸州，皆有聲績。擢浙江湖州知府，調杭州，擢湖北安襄鄖荊道。遵殿在浙，以捕盜名。至湖北，檄所屬治團練，楚北民團自此始。

咸豐二年，粵匪陷武昌，土匪郭大安謀應賊，捕斬之。三年，署按察使。會捻匪窺襄、樊，遵殿還襄陽籌防。總督張亮基疏陳遵殿得民心，請提標歸其調遣。四年，武昌再陷，皖賊竄德安、安陸、荊門，遵殿率五千人出屯王家河遏賊沖，克潛江，賜花翎。尋破賊於京山，復其城，屢遣襄勇助總督楊霈防剿。五年春，武昌復陷，襄陽有備，賊不犯境。六年，遷兩淮鹽運使，留湖北治糧臺。游勇煽饑民為亂，蔓延荊、襄、鄖、宜四郡，遵殿固守，待援兵至，大破之。是年秋，武漢克復，遵殿力固上游。以盜賊起於饑寒，勸置義倉七十餘所，以稅餘銀修老龍堤捍水患，就遷湖北按察使。八年，遷布政使。時胡林翼為巡撫，百廢具舉，重遵殿清德，吏事悉倚之。

九年，擢福建巡撫，未之任，調浙江。自賊踞江寧，皖南軍事餉事悉隸浙江。屯兵寧國，恃為屏蔽。及胡興仁為巡撫，不欲餉鄰軍，又劾統將鄭魁士他調去，賊窺浙益急。遵殿到官，痛吏習浮競，乃嚴舉劾，察營伍，或不便其所為，多毀之。省垣獨總兵李定太軍六千人，知不足恃，與胡林翼商調楚軍，倉猝難應。賊已由寧國竄入浙境。遣李定太出防湖州，而廣德已陷。

十年二月，賊由獨松關逼杭州，湖南遣蕭翰慶、李元度兩軍來援，翰慶戰死，元度道阻不得前。賊壁城南山上，下臨城中。乞師江南，未至，兵少，實不能戰。浙西初經寇亂，人不知兵，議戰議守，紛紜不定。會久雨，遵殿徒步泥淖中，守浹旬，城陷，仰藥死，妻女同殉，詔予優恤。尋以御史高延祜奏劾遵殿不能禦賊，罷其恤典。

遵殿任外吏二十年，廉介絕俗，家僅土屋數椽，胡林翼集賻，乃克歸喪。同治初，詔允曾國籓之請，念其歷官有聲，到浙未久，追贈右都御史，予騎都尉世職，謚壯節。

城陷時，署布政使王友端、署按察使繆梓、杭嘉湖道葉堃、寧紹臺道仲孫懋、署杭州知府馬昂霄、署仁和知縣李福謙同殉節。

友端，安徽婺源人。道光二十七進士，授戶部主事，遷郎中。出為浙江糧道，署布政使。當粵匪之窺浙也，言於遵殿曰：「皖邊軍弱，湖州空虛，請速備廣德。」遵殿至事急始遣軍，已無及。賊遂長驅至城下，友端復請列塹湧金、清波兩門為犄角，亦不用其言。賊穴道攻城，友端懸金三千募死士縋擊，遇雨，火器不燃而敗。臨死，自書「浙江布政使王友端」八字於衿上，予騎都尉世職，謚貞介。

梓，江蘇溧陽人。道光八年舉人，大挑知縣。歷署仙居、石門、奉化諸縣。罣誤去官。值清查倉庫、水災籌賑，奉檄佐理，皆得其力。準捐輸復官，晉同知。咸豐二年，河決阻漕，獻策行海運，即以任之。蕆事，擢知府。上海為賊陷，率兵助剿；復創議疏濬劉河海口以通漕運。歷寧波、杭州知府，署杭嘉湖道，兼鹽運使。六年，署按察使。粵匪由江西窺浙，梓統軍駐常山防之，授金衢嚴道。八年，粵匪陷江山，犯衢州，偕總兵李定太合擊走之，再署按察使。當賊圍杭州，梓署鹽運使兼按察使，管營務處，城守事專任之。臨時調集，兵不滿四千，城大，不敷守堞。人心惶懼，動輒譁譟。或以閉城為張皇，繼又謂戰緩為退縮。梓奔走籌守御，兩次縋城攻賊皆失利。城紳促戰急，而民與兵相仇。梓知不可為，以死自誓。守清波門雲居山，偵賊掘地道，急開內壕。未竣，地雷猝發，城圮軍潰。身被數十創，死之。事聞，賜恤。巡撫王有齡追論梓創議株守，奪恤典。及杭州再復，舉人趙之謙訴於京，下巡撫左宗棠確查。疏言：「梓居官廉幹，臨難慘烈，請還恤典。」後巡撫李瀚章、楊昌濬屢為疏請，贈太常寺卿，祀昭忠祠，並建專祠，予騎都尉世職，謚武烈。

徐有壬，字鈞卿，順天宛平人，原籍浙江烏程。道光九年進士，授戶部主事，洊升郎中。出為四川成綿龍道，署按察使。治啯匪，擒其魁，餘黨解散。遷廣東鹽運使，署按察使，清遠土匪戕官，馳剿平之。遷四川按察使。文宗即位，下詔求言，司道率引嫌，罕所陳奏。有壬獨密疏，論事切直。遷雲南布政使，調湖南。咸豐五年，以母憂回原籍。浙江巡撫何桂清奏起有壬治團防。粵匪由寧國窺湖州，有壬扼長興，設伏敗之，賊去。八年，服闋，命筦江蘇糧臺，擢江蘇巡撫。槍船匪首程鵬士擾嘉興、湖州，地方官不能制，潛至蘇州，偵獲之，置諸法。

有壬之起，由何桂清所薦。及同官江蘇，無所阿附。十年春，粵匪復犯湖州。有壬咨商桂清，遣游擊曾秉忠率舟師往援。水陸夾擊，賊被創退。尋復出東壩、溧陽，間道徑趨杭州。急請調提督張玉良馳援，杭州甫陷旋復。桂清奏捷，惟言籓司王有齡功，得擾擢，有壬僅予議敘。未幾，和春等師潰，退守丹陽，有壬急運糧械濟之，而張國樑、和春先後戰歿，何桂清棄常州不守。四月，賊遂長驅犯蘇州。有壬移檄責讓，桂清抗疏劾之。張玉良自請助守城，令屯葑門外，忽夜遁。明日，有壬巡城，廣勇通賊，開門納賊。短兵巷戰，賊矛刺有壬冠，抗聲罵賊，遇害。子震翼與妾、女同死。詔優恤，予騎都尉世職，謚莊愍，蘇州建專祠。

有壬幼時嘗覽族譜，得遠祖應鑣闔門殉節事，慨然曰：「吾他日當如此！」至是果驗。八歲解勾股術，父死，依叔父於京師，師事姚學塽。學必求有用，尤精歷算，著有務民義齋算學行世。

王有齡，字雪軒，福建侯官人。道光中，捐納浙江鹽大使，改知縣。歷慈谿、定海、鄞、仁和，皆有聲。以勞晉秩知府。咸豐五年，授杭州知府。巡撫何桂清器其幹略，迭署鹽運使、按察使，擢雲南糧儲道，仍留浙治防。桂清總督兩江，奏調赴上海議通商稅則。七年，擢江蘇按察使，遷布政使。有齡長於理財，桂清素信之深，一切倚畀，益得發舒，事皆專斷，巡撫受成而已。

十年，粵匪陷杭州，將以掣動江南全，局故援兵至，賊即不戰而走。桂清推功於有齡，遂擢浙江巡撫。詔趣率兵速赴，會辦軍務及善後事宜，而賊已回撲江南大營。和春等軍潰，常州、蘇州相繼陷，進逼嘉興，提督張玉良迎擊，敗績，杭州戒嚴。有齡率閩兵屯北新關外，遣撫標兵要賊於賣魚橋，夾擊敗之，賊乃卻。設捐輸局，奏請派在籍前左副都御史王履謙、前漕運總督邵燦督同辦理。賊眾十餘萬由徽州入浙，陷嚴州，合嘉興、廣德兩路分撲省城，有齡偕將軍瑞昌調兵迎擊走之，圍得解，復餘杭，加頭品頂戴。尋復嚴州。

十一年，復江山、常山、富陽、遂安、海寧、臨安等縣。賊擾太湖東山，總兵王之敬戰失利。至夏，賊復陷江山、常山、長興、金華、遂昌、松陽、處州、永康、義烏，革職留任。張玉良扼要隘為諸軍應援，兵先潰，賊勢益橫。檄諸將往援，無應者，處州鎮總兵文瑞率江西援兵三千，有齡待之素厚，乃自請行。進駐金華孝順街，聞蘭谿兵敗，遽潰；退守浦江，賊躡之，檄師往援，半途復潰：浦江、嚴州相繼陷。總兵劉季三、副將劉芳戰死於富陽。諸將見賊多走，不任戰，惟要索軍食。富民捐輸已倦，而有司持之急。於是團練大臣王履謙劾有齡虐捐，遇事多齟，上疏互訐。十月，蕭山、諸暨及紹興府皆陷，餉源遂絕。時援軍多不足恃，有齡復奏用李元度為按察使，募湘勇八千入浙，至龍游，阻不得前。賊酋李秀成悉眾圍杭州城，副將楊金榜敗死，張玉良攻克羅木營賊壘，亦中飛砲死：城中奪氣，且食盡，饑民死者枕藉。十二月，賊梯城入，兵潰，有齡服毒不死，縊於閣，秀成見之，為具棺殮焉。

事聞，言官顏宗儀、高延祜、硃潮先後疏劾勒捐斂怨，下曾國籓按，奏言：「有齡在浙，官紳不和，不能馭兵，以致僨事；仍以糧盡援絕，見危授命，大節無虧。」詔依例賜恤，謚壯愍。入祀昭忠祠，浙江，福建建專祠。同殉者，學政張錫庚、提督饒廷選、總兵文瑞、署布政使麟趾、按察使甯曾綸、督糧道暹福、仁和知縣吳保豐。錫庚、廷選、文瑞並自有傳。

論曰：粵匪自陷岳州，勢不可遏。及犯武昌，援兵雖至，無能為力。安慶倉猝籌防，益無措手矣。武昌凡三陷，湖北兵不可用，曾國籓言之痛切。杭州初陷，由於無兵，後則蘇、常已失，脣亡齒寒。蘇州素倚江南大軍為屏蔽，大軍潰，則勢難幸全。常大淳、蔣文慶、陶恩培、羅遵殿、徐有壬諸人，皆不失為承平良吏，短於應變，或因受事於已危，莫能挽救。王有齡素負才略，以掊克失人心，措施亦未盡當焉。吉爾杭阿治兵有法，克上海為全功，朝廷倚以規復鎮江，使非中道而殞，必有成效，其建樹非諸人所可同語也。


\end{pinyinscope}