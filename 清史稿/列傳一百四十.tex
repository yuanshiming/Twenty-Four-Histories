\article{列傳一百四十}

\begin{pinyinscope}
達椿子薩彬圖鐵保弟玉保和瑛覺羅桂芳

達椿，字香圃，烏蘇氏，滿洲鑲白旗人。乾隆二十五年進士，選庶吉士，散館授戶部主事，遷員外郎。歷翰林院侍講、侍讀、國子監祭酒、詹事府詹事、大理寺卿。二十九年，入直上書房，充四庫全書總閱，累擢禮部侍郎，兼副都統。四十五年，坐會同四譯館屋壞，斃朝鮮使臣，革職留任。五十四年，左遷內閣學士。達椿直內廷，不附和珅，數媒孽其短，以曠直褫職，仍留上書房效力行走。尋授翰林院侍講學士，復迭以大考降黜授檢討。仁宗知其屈抑，至嘉慶四年，詔：「達椿因曠班被譴，其過輕，當時劉墉亦緣此降官；今劉墉已為大學士，達椿尚未遷擢，加恩補授內閣學士兼副都統。」子薩彬圖，時亦同官，命達椿班次列薩彬圖之前。歷禮部、吏部侍郎，兼翰林院掌院學士，擢左都御史兼都統，遷禮部尚書。六年，典會試。七年，卒。

薩彬圖，乾隆四十五年進士，授戶部主事，遷員外郎。典貴州鄉試，改歷翰詹，累遷內閣學士兼副都統。和珅既伏法，仁宗不欲株連興獄，而薩彬圖屢疏言和珅財產多寄頓隱匿，有嘗管金銀使女四名，請獨至慎刑司訊鞫。詔嚴斥之，命從王大臣訊，不得實，議革職，予七品筆帖式，效力萬年吉地。尋以其父年老，召還京，授戶部主事，累擢倉場侍郎。十二年，出為漕運總督。逾三歲，京倉虧缺事覺，降光祿寺卿。遷盛京戶部侍郎，十六年，坐奉天災民流徙出邊，褫職。尋卒。

鐵保，字冶亭，棟鄂氏，滿洲正黃旗人。先世姓覺羅，稱為趙宋之裔，後改今氏。父誠泰，泰寧鎮總兵，世為將家。鐵保折節讀書，年二十一，成乾隆三十七年進士，授吏部主事，襲恩騎尉世職。於曹司中介然孤立，意有不可，爭辯勿撓。大學士阿桂屢薦之，遷郎中，擢少詹事，因事罷。尋補戶部員外郎，調吏部。擢翰林院侍講學士，仍兼吏部行走，歷侍讀學士、內閣學士。五十四年，遷禮部侍郎，兼副都統。校射中的，賜花翎。調吏部。

嘉慶四年，奏劾司員，帝責其過當，左遷內閣學士，轉盛京兵部、刑部侍郎，兼奉天府尹。尋復召為吏部侍郎，出為漕運總督。五年，值車駕將幸盛京，疏請御道因舊址，勿闢新道；裁革餽送扈從官員土儀；禁從官妄拿車馬：上嘉納之。七年，遷廣東巡撫，調山東。河決衡家樓，詔預籌運道。九年三月，漕運迅速，加太子少保。尋以水淺船遲，革職留任。十年，擢兩江總督，命覆鞫安徽壽州武舉張大有妒奸毒斃族侄獄，蘇州知府周鍔受賄輕縱，及初彭齡為安徽巡撫，勘實置法。鐵保坐失察，褫宮銜，降二品頂戴，尋復之。

十二年，疏請八旗兵米酌給二成折色，詔斥妄改舊章，革職留任。先後疏論治河，請改建王營減壩，培築高堰、山盱堤后土坡及河岸大堤，修復雲梯關外海口，遣大臣勘議，並採其說施行。十四年，運河屢壞堤，荷花塘決口合而復潰，鐫級留任。山陽知縣王伸漢冒賑，酖殺委員李毓昌，至是事覺，詔斥鐵保偏聽固執，河工日壞，吏治日弛，釀成重獄，褫職，遣戍烏魯木齊。逾年，給三等侍衛，充葉爾羌辦事大臣。尋授翰林院侍講學士，調喀什噶爾參贊大臣。授浙江巡撫，未之任，改吏部侍郎。擢禮部尚書，調吏部。請芟吏、兵兩部苛例，條陳時政，多見施行。林清之變，召對，極言內監通賊有據，因窮治逆黨，內監多銜恨，遍騰謗言。會伊犁將軍松筠劾鐵保前在喀什噶爾治叛裔玉素普之獄，誤聽人言，枉殺回民毛拉素皮等四人，上怒，追念江南李毓昌之獄，斥其屢蹈重咎，褫職，發往吉林效力。二十三年，召為司經局洗馬。道光初，以疾乞休，賜三品卿銜。四年，卒。

鐵保慷慨論事，高宗謂其有大臣風。及居外任，自欲有所表見，倨傲，意為愛憎，屢以措施失當被黜。然優於文學，詞翰並美。兩典禮闈及山東、順天鄉試，皆得人。留心文獻，為八旗通志總裁。多得開國以來滿洲、蒙古、漢軍遺集，先成白山詩介五十卷，復增輯改編，得一百三十四卷，進御，仁宗製序，賜名熙朝雅頌集。自著曰懷清齋集。

弟玉保，字閬峰。乾隆四十六年進士，入翰林，有才名。高宗親試八旗翰詹，與兄鐵保並被擢，時比以郊、祁，軾、轍。官至兵部侍郎，究心兵家言。川、楚教匪起，嘗原自效行間。會上欲用為巡撫，為和珅所阻，鬱鬱卒，年甫四十。

和瑛，原名和寧，避宣宗諱改，字太葊，額勒德特氏，蒙古鑲黃旗人。乾隆三十六年進士，授戶部主事，歷員外郎。出為安徽太平知府，調潁州。五十二年，擢廬鳳道，歷四川按察使，安徽、四川、陜西布政使。五十八年，予副都統銜，充西藏辦事大臣。尋授內閣學士，仍留藏辦事。和瑛在藏八年，著西藏賦，博採地形、民俗、物產，自為之注。

嘉慶五年，召為理籓院侍郎，歷工部、戶部，出為山東巡撫。七年，金鄉皁役之孫張敬禮冒考被控，知縣汪廷楷置不問，學政劉鳳誥以聞，下和瑛提鞫，誤聽濟南知府德生言誣斷，為給事中汪鏞所糾。上以和瑛日事文墨，廢弛政務，即解職，命鏞從侍郎祖之望往按，得實，褫和瑛職，又以匿蝗災事覺，譴戍烏魯木齊。尋予藍翎侍衛，充葉爾羌幫辦大臣，調喀什噶爾參贊大臣。

九年，授理籓院侍郎，仍留邊任。疏言：「喀什噶爾、英吉沙爾倉儲足供軍食，請減運伊犁布疋，改徵雜糧四千石，減價出糶，且請嗣後折收制錢，以免運費。」允之。劾喀喇沙爾歷任辦事大臣私以庫款貸與軍民，及土爾扈特、回子取息錢入己，降革治罪有差。十一年，召還京為吏部侍郎，調倉場。未幾，復出為烏魯木齊都統。十三年，塔爾巴哈臺參贊大臣愛星阿欲調瑪納斯戍兵四百人番上屯田，和瑛謂瑪納斯處極邊，戍兵專事操防，不諳耕作，咨駁以聞，上韙之。

十四年，授陜甘總督。坐前在倉場失察盜米，降大理寺少卿。十六年，遷盛京刑部侍郎。復州、寧海、岫巖饑，將軍觀明以匿災罷免，授和瑛為將軍，廉得邊門章京塔清阿等承觀明意，諱災不報，降革有差。尋以誤捕屯民張建謨為盜，鍛鍊成獄，刑部覆訊雪其冤，議革和瑛職，詔寬之，留任。調熱河都統，未上，召為禮部尚書，調兵部。坐失察盛京宗室裕瑞強娶有夫民婦為妾，降盛京副都統，遷熱河都統。二十一年，授工部尚書。命赴甘肅按倉庫虧缺，得總督先福徇庇及貪縱狀，治如律。二十二年，調兵部，加太子少保，歷禮部、兵部。二十三年，授軍機大臣、領侍衛內大臣，充上書房總諳達、文穎館總裁。逾一歲，調刑部，罷內直。道光元年，卒，贈太子太保，謚簡勤。

和瑛嫺習掌故，優於文學，著書多不傳。久任邊職，有惠政。後其子璧昌治回疆，回部猶歸心焉。璧昌自有傳。

覺羅桂芳，字香東，隸鑲藍旗，總督圖思德孫。嘉慶四年進士，選庶吉士，授檢討。嘗召對，仁宗曰：「奇才也！」不數年，累擢內閣學士。十一年，入直上書房，遷禮部侍郎，歷吏部、戶部侍郎，兼副都統、總管內務府大臣、翰林院掌院學士。迭典順天、江南鄉試，兼直南書房。桂芳家素貧，有門生餽納，曰：「執贄禮甚古。某忝佐司農，俸入粗給，無藉乎此。」封還之。大學士祿康輿夫聚博，命偕侍郎英和按治，無所徇。上嘉其不避嫌怨。

十八年，教匪林清逆黨闌入禁城，桂芳方直內廷，偕諸王大臣率兵殲捕，敘勞，加二級。上遇變修省，訓誡臣工，頒禦制文七篇，示內廷諸臣，命各抒所見，書以進御。桂芳書罪己詔後曰：「皇上臨御以來，承列聖深仁厚澤，日以愛民為政，四海之內，莫不聞睹。今茲事變，豈不怪異？而臣竊以為此未足為聖德之累。昔孔子論仁至於濟眾，論敬至於安百姓，皆曰：『堯、舜其猶病諸。』豈真以堯、舜之聖為未至哉？夫天下之大，萬民之眾，而決其無一夫之梗者，蓋自古其難之。然而揆之人事，則實有未盡者。夫林清先以習教被系，既釋歸，轉益煽亂。數年之間，往來糾結於曹、衛、齊、魯之間，其黨至數千人。閹寺職官，竟有與其謀者，而未事之先，曾無一人抉發，是吏無政也。藏利刃，懷白幟，度越門關，飲於都市，無詗而知者，是邏者、門者無禁也。禁兵千計，賊不及百，闔門而擊之，俄頃可盡，乃兩日一夜始悉擒戮，是軍無律也。夫吏惰卒驕，文武並弛，而法制禁令為虛器，則事之可憂，豈獨在賊？我皇上觀微知著，洞悉天下之故，詔曰『方今大弊在因循怠玩』，至哉言乎！臣敬繹之，蓋因循怠玩，亦有所由。無才與識，則有因循而已；無志與氣，則有怠玩而已。是故得人而任之，則因循怠玩之習不患不除。儻非其人，微獨不能除其習而已；就令除之，不因循而且為煩苛，不怠玩而且為躁競，其無裨於治則均耳。是在皇上詢事考言，循名責實，器使之以奏其能，專任之以收其效，因小失而崇丕業，在陛下一旋轉間耳。」

書行實政論後曰：「實心者何？忠是也。忠者一於為國，而不亟亟於求上之知。其所以急於公者如急於己，一政而便於民，其行之而恐不及也；一政而不便於民，其去之恐不速也。不以避疑謗而易其是非之公，不以處疏逖而違其夙夜之志。故其於政也，籌之至審，而不為旦夕之謀；行之務當，而不揣詔旨之合；惟力是視，不必其事之諒於人；惟善之從，不必其謀之出於己。若是者謂之實政。夫為臣之道，疇不當忠，然而忠之實蓋如此。非然者，初無寸勞，而已為見功之地；未必加譴，而已存巧避之心。取容於唯諾，而不以國事為憂；快意於愛憎，而不以人才為惜。如斯人者，雖我皇上日討而訓之，尚望其能行實政乎？夫政者，上所以治天下之具。然而行之以實，乃能有功，不則文具而已。官無實政，民乃不治，非細故也。皇上震動恪恭，求賢納諫，敕中外諸臣，改慮易志。稍有人心者，疇敢不勉；而臣所欲言者，則又在陛下之心矣。臣昨歲恭錄乾隆朝臣孫嘉淦三習一弊疏於御制養心殿記冊末，伏原萬幾之暇，時賜觀覽。用其說以考諸臣之政，因以識諸臣之心，則賢才不患其不思奮，庶績不患其不咸熙。較臣管蠡之見，似更有助於高深焉。」

又論致變之源，由於民窮，民窮由於幣輕，幣輕則國與民交病。論刑用重典而不得其平，則不能格奸定亂。論民惑邪教，由士大夫好言因果利益有以導之。因事納規，所言多切中時弊。於是復條陳時事，或見之，謂其未必盡合上意。桂芳慨然曰：「此何時，尚以迎合為言耶？」及上，嘉納之，命暫在軍機處學習行走。未幾，授軍機大臣。

十九年，軍事竣，以贊畫功賜桂芳子炳奎七品小京官。尋命往廣西按事，授漕運總督。未至廣西，於武昌途次病疫，卒。上以桂芳明慎直爽，方鄉用，至是優詔褒恤，嘆為「良才難得」，贈太子少保，加尚書銜；復以曾授三阿哥讀書，喪至京師，命三阿哥往奠，禦制詩悼之，謚文敏。著有經進、敬儀堂詩存，才華豐贍，為時所稱。

論曰：承平既久，八旗人士起甲科、列侍從者，亦多以文字被恩眷。達椿忤權相，晚乃見用，其守正有足稱。鐵保、和瑛並器識淵雅，述作斐然。桂芳通達政體，建言諤諤，最為一時俊才，年命不永，未竟其用，惜哉！


\end{pinyinscope}