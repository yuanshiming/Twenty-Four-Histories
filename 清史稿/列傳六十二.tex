\article{列傳六十二}

\begin{pinyinscope}
格爾古德金世德趙士麟郭世隆傅臘塔馬如龍

格爾古德，字宜亭，鈕祜祿氏，滿洲鑲藍旗人。自筆帖式授內院副理事官。康熙三年，從定西將軍圖海平湖廣茅麓山李自成餘部。師還，遷弘文院侍讀，進翰林院侍讀學士，充日講起居注官。十三年，從安親王岳樂討吳三桂。三桂將林興珠降，上策請分水師，泊君山，斷常德道；泊香爐夾扁山，斷長沙、衡州道：則三桂將坐困。安親王令格爾古德馳奏，並以興珠語聞，上密諭駐岳州諸將議行。師還，擢詹事，遷內閣學士。

二十一年，授直隸巡撫。上諭之曰：「金世德、於成龍為巡撫有聲，爾承其後，得名甚難。若急於求名，或致僨事，爾其懍諸！直隸旗下莊頭與民雜處，倚恃聲勢，每為民害。爾其嚴察懲創，即皇莊亦毋寬宥。」八旗圈地屬於王公大臣者，輒置莊，設莊頭，主徵租，遂以病民，上深知之，故以諭格爾古德。格爾古德尋疏言：「自鬻投旗之人，或作奸犯科，冀逃法網；或游手好閒，規避差徭。本主聽其仍居本籍，放債牟利，則諱旗而稱民；窩逃構訟，遇官長訪聞，又舍民而稱旗。詐害良善，官不敢問。應責成本主，止留農戶在莊，餘俱收回服役。有徇縱者議處。」下所司飭禁，並諭戶部：「凡鬻身之人，先經犯罪，投旗冀幸免者，與知情之本主，並從重治罪。」時大學士明珠所屬佐領下人戶指圈民間塚地，民訴於戶部，事下巡撫，令宛平縣察勘。知縣王養濂言無礙民塚，格爾古德疏劾圈占塚地屬實，養濂罣吏議。詔嗣後有如此者，嚴懲不貸。自康熙初，鼇拜柄政，總督硃昌祚等以圈地獲罪，由是無敢訟言其失者。至奸民竄入旗下，尋仇傾陷，狡桀莫能制。獨格爾古德承上指，執法嚴懲，時稱為「鐵面」。

二十三年，上幸五臺山，格爾古德迎駕，詢地方賢吏，以靈壽知縣陸隴其對。尋疏薦井陘道李基和、盧龍知縣衛立鼎與隴其廉能，下部擢用。頃之，以疾乞休，優詔慰留。會詔廷臣公舉清廉官，首以格爾古德列奏。上念其羸疾，遣御醫診視。未幾，卒，賜恤加等，謚文清。

格爾古德清介，布衣蔬食，卻餽遺，纖毫不以自污。上嘗責漕運總督碩幹居官無狀，碩幹言：「臣為眾所忌，故未能致聲譽。」上曰：「格爾古德為巡撫，沒後人猶思慕稱頌。居官茍善，豈有不致聲譽者？」為上所重如此。祀直隸名宦。

金世德，字孟求，漢軍正黃旗人，兵部侍郎維城子。淹貫經史，精國書。以廕生授內院博士，累擢左副都御史。康熙七年，授直隸巡撫。是時尚循明制，直隸不置兩司，世德請設守道理錢穀，巡道理刑名，如外省布政、按察二司。由是始有專司。畿北諸郡，旗、民雜處，易於容奸，請立屯長以治之。唐縣等三十七州縣，田一千六百餘頃，河流沙擁，民不能耕。歲輸銀二萬有奇、穀豆三百九十石，歷年責原戶納賦為民害，世德為奏請除額。地震通州等九州縣，復請賑恤，並蠲免錢糧。皆如所請行。師南征，供億繁急。世德單騎行營中，躬料芻糗，軍無橫索，吏無侵漁，市肆晏然。十九年，卒，謚清惠。

趙士麟，字麟伯，雲南河陽人。康熙三年進士，授貴州平遠推官。改直隸容城知縣，緝盜衛民，創正學書院，與諸生講學。行取，授吏部主事。歷郎中，擢光祿寺少卿，三遷至左副都御史。疏請臺灣改郡縣比內地，設總兵鎮守，省沿海之戍卒，詔報可。

二十三年，授浙江巡撫。杭州民貸於駐防旗兵，名為「印子錢」，取息重，至鬻妻孥賣田舍；不償，則閧於官。營兵馬化龍毆官，成大獄。士麟移會將軍掣繳券約，捐資代償。將軍令減子歸母，母復減十之六。事遂解，民大稱頌。詔裁浙江總督，總督駐衢州，督標兵三千被汰，乏食譁掠，民罷市。士麟仍濟以餉，因奏設副將一，定額兵八百餘，留撥各營缺額。眾乃定。浙中豪右衙蠹，驕悍不法，為民害。士麟廉得其狀，悉置之法，強暴斂跡。省城河道久淤，督役疏濬，半載訖工，民以為便。復繕城隍，修學校，親蒞書院，與諸生講論經史及濂、洛、關、閩之學，士風大振。禁革規費，積弊一清。二十五年，移撫江蘇。浙人懷之，繪圖以志去思，並於西湖敬一書院肖像祀之。尋召為兵部督捕侍郎，調吏部，皆能舉其職。三十七年，卒。祀浙江名宦。

士麟潛心正學，以硃子為歸。躬行實踐，施於政事，士愨民恬，所至皆有聲績。

郭世隆，字昌伯，漢軍鑲紅旗人。父洪臣，原籍汾州。順治二年，英親王阿濟格下九江，洪臣隨明將左夢庚來降，入旗，授佐領，分轄降眾。累官湖廣道州總兵。康熙四年，世隆襲管佐領，授禮部員外郎，改御史。二十七年，盛京福陵守兵訴其兄冤死，命世隆往按，得誣良刑偪自縊狀，原審侍郎阿禮瑚等坐失實奪官。頃之，超擢內閣學士。聖祖謁孝陵，經通州，山西禮縣民訴知縣萬世緯及知府紀元婪索狀，命世隆會督撫按治。世緯坐貪婪、科派、杖斃無罪人，元坐受賕薦世緯卓異，皆論死。

二十九年，代於成龍為直隸巡撫。先是，罷任安溪知縣孫鏞告福建巡撫張仲舉、布政使張永茂侵蝕庫帑，遣郎中吳爾泰會總督勘訊，至即拘訊知府六人，連引州縣官數十人。上聞疑之，命世隆往按，發仲舉與前布政使張汧竄改賦冊、侵隱已徵額銀捏作民欠，又汧遷湖廣巡撫虧福建庫帑三十餘萬，仲舉前任湖南布政亦虧帑，相約互抵；嗣仲舉聞汧以贓敗，而福建庫尚未完，飭屬代為彌縫，左證悉合。仲舉、永茂俱論罪如律。

世隆之任，帝諭曰：「於成龍居官甚善，繼之不易，爾當勤慎任事。」順天、保定、真定、永平諸府旱，世隆奉命履勘，疏言：「被災者七十四州縣，請蠲本年及來年額賦。霸、文安等十四州縣災尤重，請治賑。」迭疏籌積貯，並以奉天歲豐，請飭山海關暫聽民間轉糶，仍限肩挑馱負，不得以大車裝載，皆如所請。又疏言：「真定地當沖要，所屬贊皇縣，西有大峪曰子午套，素為盜藪，請移紫荊關副將駐真定；調馬、步兵二千分防霸州。」子牙河決，淹沒田畝，請修築大城等縣堤岸，並濬王家口、黑龍港諸支流堙塞者，皆報可。

三十四年，擢閩浙總督。歲歉，率閉糴居奇。世隆疏請蠲賦，並發帑二十萬，乞糴江、浙，海運平糶，詔俞之。先是浙省奏請鼓鑄，官吏射利，請減其分數。由是私鑄者眾，每錢不及七八分，壅滯不行。三十八年，上南巡，世隆迎駕，至杭州，民擁輿赴訴。乃停官爐，發帑收毀私錢，錢得流布。上聞，為褒美。鄞縣沿海田，被水沖決一千七十餘畝，請永免額賦。

四十一年，調兩廣總督。廣東海疆二千餘里，守汛遼闊，盜賊出沒無常。世隆疏定營制，增設兵船巡哨，迭擊敗海盜，沉其舟四十五。疏報擒海陽巨盜蔡玉也等五人。上遣刑部侍郎常綬往勘，因議世隆平時禁賊不嚴，盜發，朦朧掩飾，坐奪官。

四十六年，起湖廣總督、疏陳防守紅苗，請沿邊安設塘汛，禁內地民與苗往來，並勿與為婚姻。未幾，召為刑部尚書。五十年，以山西流匪陳四等潛入湖廣，鳩黨劫掠，世隆前任總督坐失察，奪官。五十二年，萬壽，復原品。居三年，卒。直隸、福建、浙江、兩廣、湖廣皆祀名宦。

傅臘塔，伊爾根覺羅氏，滿洲鑲黃旗人。自筆帖式授內閣中書，遷侍讀。康熙十九年，授山東道御史，有聲臺中。二十五年，出為陜西布政使。二十六年，擢左副都御史，遷工部侍郎。二十七年，偕侍郎多奇往雲南按提督萬正色與總兵王珍互訐事。讞實，正色、珍俱論罪有差。調吏部，授兩江總督。陛辭，上諭曰：「爾當潔己奉公，督兩江無如於成龍者，爾效之可矣！」傅臘塔至官，清弊政，斥貪墨，讞獄尤明慎。贛縣民訴知縣劉瀚芳私徵銀米十餘萬，並蠹役不法。傅臘塔因劾布政使多弘安、按察使吳延貴、贛南道鍾有德於吏役婪贓不速勘，復從輕擬，曲為庇護，弘安、延貴、有德並坐罷。

二十八年，上南巡，閱運河，命傅臘塔會河道總督王新命勘儀真河閘。疏言：「閘外為北新洲，北新洲外又有漲沙平鋪江中。應疏北新洲支河，直通四閘。糧艘循漲沙尾入新河口，可以通行。」別疏言：「江寧廛稅累民，內輸房稅，外輸廊鈔，更外輸棚租，請予蠲免。」皆如所請。二十九年，淮、徐饑，發常平倉穀賑恤，災民賴焉。蘆洲丈量，例委佐貳，民苦需索。傅臘塔定五年一行，悉以印官理其事。歷年逋賦，量為帶徵，由是積困頓甦。是年，監臨江南鄉試，疏稱士子應試者萬有餘人，請廣科舉額，下部議，增廣額四十名。疏劾大學士徐元文、原任尚書徐乾學縱子弟招權罔利，巡撫洪之傑徇私袒庇。詔毋深究，予元文休致。沭陽民周廷鑒叩閽訟降調侍郎胡簡敬居鄉不法，並及之傑瞻徇狀，命傅臘塔按治，得實，簡敬及其子弟並治罪，之傑奪官。

三十二年，廣東巡撫江有良與巡鹽太常少卿沙拜互訐。傅臘塔往按，有良、沙拜並坐受賕，奪官。三十三年，疏言：「淮、揚所屬多版荒，巡撫宋犖曾請緩徵，格於部議。臣履畝詳勘，鹽城、高郵等州縣因遇水災，業戶逃亡者眾。今田有涸出之名，人無耕種之實，小民積困。熟田額糧尚多懸欠，何能代償盈萬之荒賦？請恩賜蠲除，庶逃戶懷歸，安居樂業。」疏入，下部議，不許，上特命免徵。旋卒於官。上聞，諭廷臣曰：「傅臘塔和而不流，不畏權勢，愛惜軍民。兩江總督居官善者，於成龍而後，惟傅臘塔。」遣太僕寺卿楊舒赴江寧致祭，贈太子太保，謚清端，予騎都尉世職。士民懷之，為建祠江寧。四十四年，上南巡，經雨花臺，賜祠額曰「兩江遺愛」。雍正中，入祀賢良祠。

馬如龍，字見五，陜西綏德州人。康熙十一年舉人。十四年，陜西提督王輔臣據寧羌叛，其黨硃龍寇綏德，陷之。如龍糾鄉勇倚山立寨，寇至，屢擊卻之。輔臣誘以偽劄，斬其使。會平逆將軍畢力克圖兵至，如龍渡河迎，呈偽劄，並陳賊虛實，因率所部為前鋒，克綏德。畢力克圖以聞，即便宜令攝州事。總督哈占亦疏言如龍倡義拒賊狀，請優敘。

十六年，授直隸灤州知州。州民猾而多盜，如龍鋤暴安良，豪右斂跡。州有民殺人而埋其尸，四十年矣；如龍宿逆旅，得白骨，問之，曰：「此屋十易主矣。」縶最初一人至，鉤其情得實，置諸法。昌平有殺人獄不得其主名，使如龍按之。閱狀，則民父子殺於僧寺，並及僧五，而民居旁二姓皆與民有連，問之，謝不知。使跡之，二人相與語曰：「孰謂馬公察，易欺耳。」執訊之，乃服。自是民頌如龍能折獄。十九年，以察出民間隱地，敘勞，入為戶部員外郎，歷刑部郎中，榷浙江北新關稅務。

二十四年，遷杭州知府。杭州民貸於旗營，息重不能償，質及子女。如龍請於將軍，覈子母，以公使錢代償。杭州民咸頌如龍。二十八年，上南巡，聞其治行，超擢按察使。平反庶獄，多所全活。海賊楊士玉竄跡島嶼，勾土賊胡茂等剽掠商船，如龍設策擒之，盡殲其首從，巡撫張鵬翮以聞。二十九年，遷布政使，屬吏有歲餽，悉禁絕之。是年，紹興大水，庫儲絀，無可救濟。如龍檄十一郡合輸米二萬餘石，按戶賑給，告屬吏曰：「是逾於歲餽多矣，」

三十一年，授江西巡撫。整飭常平倉，春以羨米出貸，秋收還倉。飭州縣廣積儲，備兇荒。仿白鹿洞遺法，建書院以教士。嚴溺女之禁。疏請罷追轉漕腳耗。三十八年，入覲，賜御書「老成清望」榜。時淮、揚薦饑，如龍以江西連歲豐稔，率僚屬捐米十萬賑之。以老病累疏乞休，詔輒慰留。四十年，卒，賜祭葬。

論曰：守成世為大臣者，以仁心行仁政，培養元氣，其先務也。兵革初息，瘡痍未復，格爾古德等任封疆之重，拊循安輯，與民休息，政績卓卓在耳目。廷褒老成，野留遺愛，有以哉！


\end{pinyinscope}