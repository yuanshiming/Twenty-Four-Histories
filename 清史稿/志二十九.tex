\article{志二十九}

\begin{pinyinscope}
地理一

有清崛起東方，歷世五六。太祖、太宗力征經營，奄有東土，首定哈達、輝發、烏拉、葉赫及寧古塔諸地，於是舊籓札薩克二十五部五十一旗悉入版圖。世祖入關翦寇，定鼎燕都，悉有中國一十八省之地，統御九有，以定一尊。聖祖、世宗長驅遠馭，拓土開疆，又有新籓喀爾喀四部八十二旗，青海四部二十九旗，及賀蘭山厄魯特迄於兩藏，四譯之國，同我皇風。逮於高宗，定大小金川，收準噶爾、回部，天山南北二萬餘里氈裘湩酪之倫，樹頷蛾服，倚漢如天。自茲以來，東極三姓所屬庫頁島，西極新疆疏勒至於蔥嶺，北極外興安嶺，南極廣東瓊州之崖山，莫不稽顙內鄉，誠系本朝。於皇鑠哉！漢、唐以來未之有也。

穆宗中興以後，臺灣、新疆改列行省；德宗嗣位，復將奉天、吉林、黑龍江改為東三省，與腹地同風：凡府、、州、縣一千七百有奇。自唐三受降城以東，南衛邊門，東湊松花江，北緣大漠，為內蒙古。其外涉瀚海，阻興安，東濱黑龍江，西越阿爾泰山，為外蒙古。重之以屏翰，聯之以昏姻，此皆列帝之所懷柔安輯，故歷世二百餘年，無敢生異志者。

太宗之四征不庭也，朝鮮首先降服，賜號封王。順治六年，琉球奉表納款，永籓東土。繼是安南、暹羅、緬甸、南掌、蘇祿諸國請貢稱臣，列為南服。高宗之世，削平西域，巴勒提、痕都斯坦、愛烏罕、拔達克山、布哈爾、博洛爾、塔什干、安集延、浩罕、東西布魯特、左右哈薩克，及坎車提諸回部，聯翩內附，來享來王。東西朔南，闢地至數萬里，幅員之廣，可謂極矣。洎乎末世，列強環起，虎睨鯨吞，凡重譯貢市之國，四分五裂，悉為有力者負之走矣。

清初畫土分疆，多沿明制，歷年損益，代有不同。其川瀆之變易，郡邑之省增，疆界之分合，悉詳稽圖志，並測斗極定高偏度，以畫中外封域廣輪曲折之數，用備一朝之掌焉。

△直隸

直隸：禹貢冀、兗二州之域。明為北京，置北平布政使司、萬全都指揮使司。清順治初，定鼎京師，為直隸省。置總督一，曰宣大。駐山西大同，轄宣府。順治十三年裁。巡撫三：曰順天，駐遵化，轄順天、永平二府。康熙初裁。曰保定，駐真定，轄保定、真定、順德、廣平、大名、河間六府。順治十六年裁。曰宣府。駐宣府鎮，轄延慶、保安二州。順治八年裁。五年，置直隸、山東、河南三省總督。駐大名。十六年，改為直隸巡撫。明年移駐真定。康熙八年，復移駐保定。雍正二年，復改總督。而府尹舊治順天，為定制。先是順治十八年增置直隸總督，亦駐大名。康熙五年改三省總督，八年裁。唐熙三十二年，改宣府鎮為宣化府。降延慶、保安二州隸之。雍正元年，置熱河，改真定為正定。二年，增置定、冀、晉、趙、深五直隸州，張家口。三年，升天津衛為直隸州，九年為府。十年，置多倫諾爾。十一年，熱河、易州並為直隸州。十二年，置獨石口。降晉州隸正定。乾隆七年，承德仍為熱河。八年，遵化升直隸州。四十三年，復升熱河為承德府。光緒二年，置圍場。隸承德。三十年，置朝陽府。明年置建平隸之。三十三年，升赤峰縣為直隸州。置開魯等二縣隸之。今京尹而外，領府十一，直隸州七，直隸三，散州九，散一，縣百有四。北至內蒙古阿巴噶右翼旗界；一千二百里。東至奉天寧遠州界；六百八十里。南至河南蘭封縣界；一千四百三十里。西至山西廣寧縣界。五百五十里。廣一千二百三十里，袤二千六百三十里。宣統三年，編戶共四百九十九萬五千四百九十五，口二千三百六十一萬三千一百七十一。其山：恆山、太行。其川：桑乾即永定、滹沱即子牙、衛、易、漳、白、灤。其重險：井陘、山海、居庸、紫荊、倒馬諸關，喜峰、古北、獨石、張家諸口。交通則航路：自天津東南通之罘、上海，東北營口，東朝鮮仁川、日本長崎。鐵路：京津，津榆，京漢，正太，京張。郵道：東出山海關達盛京綏中，西出紫荊關達山西靈丘，南涉平原達山東德州，北出古北口達熱河。電線：西北通庫倫，西南通太原；由天津東北通奉天；海線自大沽東通之罘。

順天府：明初曰北平府。後建北京，復改。自遼以來皆都此。正統六年，始定曰京師。領州六，縣二十五。順治初，京師置府尹、府丞、治中。其順天巡撫駐遵化，康熙初裁。十五年，升遵化為州。二十七年，置四路同知，分轄所屬州、縣。分隸通永、霸昌二道。並兼統於直隸總督。雍正元年，復以部院大臣兼管府事，特簡，無定員。九年，置寧河。乾隆八年，遵化復升直隸州，以玉田、豐潤屬之。廣四百四十里，袤五百里。北極高三十九度五十五分。領州五，縣十九。遼，南京，今城西南，唐幽州籓鎮城也。金增拓之。至元而故址漸湮。元之大都，則奄有今安定、德勝門外地。明初縮城之北面，元制亦改。永樂初，重拓南城，又非復洪武之故矣。今皇城周十八里。自正陽門之內曰大清門；東南曰長安左門；西南曰長安右門；東曰東安門；西曰西安門；正北曰地安門，舊曰北安門，順治九年更名。大清門之內曰天安門，舊曰承天門，順治八年改。左太廟，右社稷壇。鄉明而治，於茲宅中焉。其內端門，左闕左門，右闕右門。其內紫禁城在焉。北枕景山，西衽西苑，苑有瀛臺，太液池環之。南與端門屬者曰午門。北神武門，東東華門，西西華門。午門之內，東協和門，東出為文華殿；西熙和門，西出為武英殿，舊曰雍和門，乾隆元年更名。其正中太和門，左昭德門、體仁閣，右貞度門、宏義閣；其內則太和、中和、保和三殿，至乾清門止。東景運門，西隆宗門。凡此皆曰外朝，制也。外則京城，周四十里，為門九：南為正陽門，南之東崇文門，南之西宣武門，東之南朝陽門，東之北東直門，西之南阜成門，西之北西直門，北之東安定門，北之西德勝門。皆沿明舊。而八旗所居：鑲黃，安定門內；正黃，德勝門內；正白，東直門內；鑲白，朝陽門內；正紅，西直門內；鑲紅，阜成門內；正藍，崇文門內；鑲藍，宣武門內。星羅棋峙，不雜廁也。外城長二十八里，為門七：南為永定門，左左安門，右右安門，東廣渠門，西廣寧門；在東、西隅而北向者，東東便門，西西便門。並明嘉靖中築。鼓樓在地安門外，明永樂中毀，乾隆十二年重建。大興沖，繁，疲，難。倚。府東偏，隸西路。北有榆河，自昌平入，納清河。西北：玉河，自宛平入。歧為二：一護城河，至崇文門外合泡子河；一入德勝門為積水潭，即北海子，流為太液池，分為御溝。又合德勝橋東南支津，復合又東，為通會河。涼水河亦自宛平入，逕南苑，即南海子，龍、鳳二河出焉。龍河淤。南路駐黃村。縣丞駐禮賢莊。有青雲店、鳳河營、白塔村三鎮。有採育營巡司。有驛。鐵路。宛平沖，繁，疲，難。倚。隸西路。西山脈自太行，為神京右臂。西北二十里甕山，其湖西海。乾隆十五年賜山名曰萬壽，湖曰昆明。有清漪園，光緒十五年改曰頤和。相近玉泉山，清河、玉河源此。玉河逕高梁橋，一曰高梁河。永定河自懷來入，至盧師山西，亦曰盧溝河，錯出復入。有灰壩、減河。汛十二，石景山有南北岸同知：全轄者七，石景山、盧溝橋二、北頭工上、北頭工中、南頭工上、北二工下；分轄者五，南頭工下、北頭工下、北二工上、南三工、北三工。自順治八年至同治三年，改道十有六，截北流歸中泓，逕魚壩口、三鳳眼入海。蓋道光二十二年以來，雖小潰徙，無害。又涼水、檿牛、龍泉三河兼出西南。西有海澱，有暢春、圓明二園，咸豐末毀。西路駐盧溝橋，有巡司。縣丞駐門頭溝。又龐各莊、青白口、東齋堂巡司三。沿河口、磨石口、榆垡、平羅營、五里坨、趙村、王平口、天津關鎮八。鐵路。良鄉沖，繁，難。府西南七十里。隸西路。永定河自宛平入。汛四，並分轄，隸石景山南岸同知：北頭工下、北二工上、南頭工下、南二工。康熙四十六年建金門石閘，後廢。乾隆三年移建南二汛，改減水石壩仍曰金門閘。永定減水壩十有七。公村河自房山入，為檿牛河，復合茨尾河。盧河自房山入，逕琉璃鎮曰琉璃河，納挾活河。北有黃新莊行宮，南有郊勞臺。縣丞駐趙村。固節、長辛店二驛。鐵路。固安繁，難。府西百二十里。隸南路。永定河道南北岸同知、石景山同知駐。永定河自宛平入。汛六，隸南北岸同知，三角澱通判：全轄者二，南四工、北四工上；分轄者四，南三工、北三工、北四工下、南五工。拒馬岔河自涿入，舊有金門閘。減河亦自涿入，納太平河，曰檿牛河，歧為黃家河，其西蜈蚣河，並淤。東南十八里韓城。南七十里四鋪頭。有牛坨鎮。縣驛一。永清簡。府南少東百四十里。隸南路。三角澱通判駐。永定河自固安入。汛七，隸北岸同知：其通判全轄者三，南六工、北五工、北六工；分轄者四，北四工下、南五工、南七工、北七工。有信安鎮巡司，兼隸霸。東安簡。府東南百四十里。隸南路。永定河自永清入。汛三，並分轄，隸三角澱北通判：南七工、南八工上、北七工。其故道淤。鳳河自大興入。有舊州鎮。縣驛一。香河簡。府東南百二十里。隸東路。西有北運河，自通入。有王家務減河，雍正九年濬，長百四十里。北窩頭河亦自通入。縣驛一。通州沖，繁，疲，難。府東四十里。隸東路。通永道、倉場總督駐。順治十六年省漷縣入之。管河州判駐。白、榆、漒々三河並自順義入。榆納通惠河，與白會，是為北運河，納涼水河。漒々逕窩頭村曰窩頭河。鳳河自東安入。北門外石壩，州判掌之，十五京倉所漕。其東土壩，州同掌之，州西中二倉所漕。馬頭店、永樂店、馬駒橋三鎮。潞河、和合二驛。鐵路。三河沖，繁，難。府東少北百十里。隸東路。西北盤龍山有行宮，乾隆十九年移大新莊。北有泃河，自平谷入，側城東南。西南：窩頭河，自通緣界入。鮑丘河，古巨浸，源自塞外，淤。今出西北田各莊，晴為枯渠，雨則洶注，俗曰瀉肚河。有馬坊鎮。縣驛一。武清沖，繁，疲。府東南九十里。隸東路。西南：永定河自東安入。汛三，隸三角澱北岸通判：南八工上、南八工下、北七工。東北：北運河自香河入。康熙三十八年決筐兒港，明年濬為減河，後淤。同治末，復濬新減河。寶坻北有鳳河自通入，雍正四年改自堠上村折南，下至天津雙口入澱。三角澱一曰東澱，古雍奴藪，亙霸、文、東、武、靜、文、大七州縣境。雍正四年，放永定於澱，塞且半，僅王慶坨一角耳。乾隆十六年後，導河支貫澱而東，平蕪彌望。管河同知駐河西務，通判楊村，並有驛。八鎮：王慶坨、安平、桐柏、崔黃口、三里淺、南蔡村、筐兒港、黃花店。寶坻繁，疲，難。府東少南百八十里。隸東路。北：薊運河自薊右會泃河緣界入，逕江寬村，鮑丘河自三河入，納窩頭河，褒針河注之。又南有筐兒港新減河。其北王家務減河淤。知縣劉枝彥濬自大白莊至俵口，並修窩頭、褒針堤。有玉甫營鎮。縣驛一。寧河沖，繁，難。府東南三百里。隸東路。雍正九年改明寶坻之梁城千戶所置。海，東南九十里為北塘口。薊運河自寶坻入，屈曲環城而南，有七里海，匯王家務、筐兒港二減河，播為罾口，寧車、沽二河分注之，復納金鐘河。東南：大沽口界天津，海沙緣界入。其北北塘口。東南：盧臺鎮，天津河捕通判、通永鎮總兵駐。有巡司、鹽大使。北塘口、新河莊、營城三鎮。昌平州沖，繁，難。府北九十里。霸昌道駐。北路駐鞏華城，州隸之。北：天壽山，明十三陵在焉。西北：榆河自延慶入，伏而復出，左合山水，右納南沙河。又東，龍泉河會絳州營河注之。七渡河亦自延慶入。其南九渡河、檿牛河，並出東北。邊墻西首廟兒港口，東至糜子峪口。汛四：橫嶺路、鎮邊城、常峪城、白羊口。又訖慕田峪口，汛一：黃花路。湯山、藺溝行宮二。港泉營、牛房，𥫗蓌屯、沙屯、高麗營、藺溝、前營、前屯、皁角屯，凡九鎮。榆河驛，州治，及回龍觀，二。順義沖，難。府東北六十里。隸北路。北：牛欄山。白河自懷柔入，逕東麓，合懷河。其東狐奴山，漒々河出焉，一名箭桿河。絳州營河出縣西，納檿牛河。又榆河自大興入。三家店、南石槽行宮二。二鎮：漕河營、楊各莊。縣驛一。密雲沖，繁，難。府東北百三十里。隸北路。縣南：密雲山。東：九松山，舊曰九莊嶺。西有沽河，自灤平入，合白馬關河，是為白河。右出一支津。潮河亦自灤平入，合湯河，又納乾塔河，側城西南來會，俗亦曰潮白河。潮河營，提督駐。古北口關，副都統、巡司駐。西營二：石塘路、石匣城。汛二：潮河川、白馬關口。東營二：曹家路、墻子路。汛五：司馬臺、黑峪關、吉家營、楊家堡、鎮羅關。有劉家莊、羅家橋、要亭莊三行宮。鳳皇、石匣二驛。懷柔沖，繁。府東北百里。隸北路。棽髻山、祗園寺行宮二。石河出其東，下流為洳河。白河自密雲入，其支津亦自縣入，納雁溪水，復合。西：七渡河自昌平入，合九渡河，側城東南，合小泉河，曰懷河。有汛。縣驛一。涿州沖，繁，難。府西南百四十里。隸西路。西：獨鹿山。東北：永定河自良鄉入。其金門閘引河，淤。西北：拒馬岔河自房山分入而合，胡良河合杖引泉注之。至浮洛營東，挾活河錯入復出，注琉璃河。又東納檿牛河，淤，歧溝。西南：督亢陂。東南：古涿水，湮。有王家店、松木店、柳河營、馬溝村、長溝五鎮。涿鹿驛。房山繁，難。府西南九十里。隸西路。西南：大房山，一曰大防山，有溝山峰。雍正八年，鳳凰集此。又石經山。龍泉河，古防水，二源，出西北大安山，東南流，曰盧河。有沙河，環城，合壩兒河注之，是為琉璃河。拒馬河自淶水入，緣界逕鐵鎖崖，岔河出焉。歧為二。其東杖引泉。胡良河、挾活河並出西南，而茨尾河、雅河出東北。又順水河自宛平入。有磁家務巡司。有吉陽驛。霸州沖，繁。府南百八十里。隸南路。玉帶河自保定入為大清河。河南支徑苑家口曰會同河。中支中亭河，亦自保定入，逕栲栳圈，納檿牛河，又歧為北支，下流為辛張河，復錯入檿牛、黃家河，視永定為盈涸。北支，古運糧河。光緒初，游擊陳本榮濬之，復修蒼兒澱堤，植柳六萬一千株。行宮二：一太堡村，一蘇橋鎮。有主簿，兼隸文安。又信安鎮巡司，兼隸永清。有益津驛。文安繁，難。府南少東三百四十里。隸南路。大清河三支並自霸入，趨東澱。其北、中二支合於勝芳西，曰辛張河。文安窪周三百里，有火燒、牛臺、麻窪諸澱。光緒八年，濬臺頭以下河道，長千九百二十丈。左家莊有行宮。縣驛一。大城繁，難。府東南三百九十里。隸南路。西北：會同河自文安入，逕臺頭村，有行宮。大清河、辛張河並自文安入。子牙河自河間入，舊納古洋河，光緒中，改自獻之硃家口，故渠久湮。又黑龍港西支自青入，合東支河。保定簡。府南少西二百里。隸南路。西南：大清河自雄入，曰玉帶河，逕張青口，口西西澱，東東澱，乾隆二十八年界之。又北合趙王河，至盧各莊，康熙中，導為中亭河，合十望河入霸。縣驛一。薊州沖，繁。府東少北百八十里。隸東路。西北：盤山與桃花山、葛山，有行宮三。薊運河自明天順初引潮河溯今州，後廢。順治初復濬，以豐陵粢其上源。梨河東自遵化入，合淋河，至城南五里橋，始曰薊運河。折南，泃河出州北黃崖口外，錯出至三河，復緣界來會。汛四：黃花店、青山嶺、黃崖關、將軍石關。有漁陽驛。平谷簡。府東北百五十里。隸北路。東北：泃河自薊入，合獨樂河，側城西南，會石河，即洳河。縣驛一。

保定府：沖，繁，疲，難。隸清河道。明，領州三，縣十七。康熙八年，自真定移巡撫於此，為直隸省治。雍正二年，改總督。布政使、清河道等同駐。十二年，升易州為直隸州，以淶水屬之。又改深澤屬定州。道光中，省新安。東北距京師三百五十里。廣三百五十里，袤四百里。北極高三十八度五十一分。京師偏西五十二分。領州二，縣十四。清苑沖，繁，疲，難。倚。清苑河即府河，古沈水上游。奇村河自滿城入，合白草溝，環城，左納徐河溝，又東合金線河。唐河自望都入，合陽城河，納齊賢莊河，今淤；咸豐中，南徙；同治末，益南入蠡，至安州，復緣界入，下與府河會，為大清河中支。有大激店鎮，張登店巡司，金臺驛。鐵路。滿城沖。府西少北四十里。西南：抱陽山。西有渝河，自易州入而伏，至縣東湧為一畝、雞距二泉，合申泉，為奇村河。方順河自完縣入，歧為白草溝、金線河。徐河自易州入，一曰大冊河，東入安肅。千里長堤，首縣境，訖獻縣臧家橋，亙順、保、河三府。河丞駐方順橋鎮。有陘陽驛。安肅沖。府北少東四十五里。西有黑山。西南：益村嶺。雹河自易州入，合曲水河，至城北納雞爪泉河，下至新安入澱。其北萍泉河自定興入，東入容城，其支津自城西右出，與曹河並入安州。有梁門陂、白溝驛。鐵路。定興沖，繁。府北少東百二十里。北有拒馬自淶水入，逕城西而南，納中、北二易水及馬村河，緣界入容城、新城為界水。北又有界河。西南：雞爪河。東南：藍溝。有範陽陂、固城鎮、宣化驛。鐵路。新城沖，繁。府東北百五十里。南有拒馬，自定興緣界，其岔河北自固安入，至十九垡左導為蘆僧引河，今淤。又西南合紫泉河、斗門河，納藍溝河，即界河錯出復入者。又南曰白溝河，入容城復合。有方官、新橋、白溝三鎮。汾水驛。唐簡。府西少南百二十里。北有堯山。東北：望都山。西北：大茂山。西有唐河，古滱水，自廣昌入，錯出，左合倒流河。西：雹水，右納恆河、馬泥河、唐河。又東北有放水河。倒馬關西北有嶽嶺、柳角安、軍城鎮、周家堡四口。橫河口巡司。縣驛一。博野疲。府南九十五里。東南：豬龍河自安平緣界入，一曰蟾河，屈南逕白塔村入蠡。唐河自清苑入。縣驛一。望都沖，難。府西南八十里。舊曰慶都，乾隆十一年改。東南：唐河自定州入。有九龍泉，環城珠湧，東出為龍泉河。有翟城驛。容城簡。府東北九十里。北有拒馬河，西支自定興緣界入，與東支白溝河合。西清而弱，東濁而強。又雹河自安肅入，其萍河涸。縣驛一。完簡。府西少南七十里。西：伊祁山，祁水出焉，即曲逆河。圖經惡其名，改方順。納放水河。其舊所合蒲河，涸。唐河自其縣再錯入，合清水河。蠡繁，難。府南少東九十里。南：豬龍河自博野入，一曰楊村河。唐河自博野入，自道光初北徙。河丞駐仉村。縣驛一。雄沖，繁，難。府東北百二十里。西澱，縣南。亙安州、高陽、任丘，周三百三十里，匯府境諸水，所謂「七十二清河」。趙北口扼其中。橋十二。四角河自安州入，出第五橋，曰大清河，錯出復入。白溝河自容城入，南及大港、柴禾二澱。大清河乃改由藥王行宮北與會。有歸義驛。祁州簡。府南少西百二十里。南有滹沱北支，自深澤緣界。其北豬龍河，匯定州滱、沙、滋三水。滱即唐，嘉慶初徙，孟良河奪之。是為豬龍河。又南逕程各莊入博野。縣驛一。束鹿繁，難。府南少西二百四十里。西北：滹沱自晉州入深州為南支，其支津入安平，同治十年所徙。其故道七。縣丞駐小章村。縣驛一。安州簡。府東少北六十里。道光十二年以新安省入。府河、唐河自清苑入而合，納曹河，逕城北為依城河，右注白洋澱，與豬龍河自高陽入者相望也。左注雜澱，復合為四殳河，亦曰四角河。西澱都九十有九，白洋最廣，次燒車，雜澱最★。新安鄉行宮二。州驛一。高陽簡。府東南六十五里。西北：唐河自蠡入，亦曰土尾河。東南：豬龍河亦自蠡入，順治中，復決布裏村，故亦曰布裏河。舊合泔河，即高河，縣氏焉，淤。縣驛一。

定定府：沖，繁。隸清河道。總兵駐。明曰真定。領州五，縣二十七。雍正元年曰正定。二年，升冀、趙、深、定、晉為五直隸州，以南宮等十七縣屬之。十二年，降晉州，並所屬無極、城與定州、新樂還來隸。東距省治二百九十里。廣二百七十里，袤三百八十里。北極高三十八度十一分。京師偏西一度四十八分。領州一，縣十三。正定沖，繁，難。倚。舊曰真定，雍正元年改。西有滹沱，自平山入。有冶河故道二。其北林濟河，合西北諸泉及旺泉河。又北，滋河自新樂入，伏而東。滹沱性善徙，滏北滋南，百數十里沖漫幾遍。今河乃同治七年改決，為康熙中東入深、安、饒故道。有恆山、伏城二驛。獲鹿沖。府西南六十里。南有封龍山。北：五峰山，洨水出焉。合小沙、左金河。西有鹿泉水，東至大要舍納冶河。今淤。有鎮寧驛。井陘簡。府西南百三十里。井陘山東北有關。北：綿蔓河自山西平定州入，合甘淘河，一曰微水。折北，左得金珠泉，至東冶村曰冶河。西南：固關，寄平定州，置參將。其北：娘子關。有汛。邊墻西北首達滴巖，南訖楊莊口。有陘山驛。阜平簡。府西北二百十里。順治末，省。康熙二十二年，復置。大茂山東北，平陽河出焉。沙河自山西繁峙入，納靈丘北流、鷂子諸河曰派河，又東合班峪、燕支諸河。又汊河出縣南白蛇嶺。邊墻東北首落路口，西南訖當城河口。有龍泉關、長城嶺。汛東有王快鎮。康熙中，縣寄此。又茨溝營鎮。縣驛一。欒城簡。府南六十里。西有洨河，自獲鹿入，納北沙、金水二河。南、西有故城二。關城驛。行唐簡。府北七十五里。西北：箕山，郜河出其北兩嶺口，合甘泉河、龍門溝，側城東南，合賈木溝。北：派河自曲陽入，合曲河。西：滋河自靈壽入而伏。靈壽簡。府西北六十里。南：滹沱自平山緣界合松陽河、衛河。衛河，禹貢衛水也。西北：滋河自山西五臺入，納汊河。又東南合慈峪河，亦曰慈河，入行唐。邊墻北首白草溝口，南訖車孤駝口。有叉頭鎮巡司。乾隆中移慈峪鎮。平山簡。府西少北八十里。西北有房山，濊河出焉，古石臼水，今湮。滹沱自山西五臺首入縣西北，始出山。又納冶河，始湍悍。邊墻北首合河口，南訖清風口。有洪子店巡司。元氏簡。府南少西九十里。西北：封龍山，北泜水所出，下流入胡盧河。無極水南入贊皇會南源，復入而合，錯出復入，至紙屯村與槐河會。豬龍河自縣西匯諸山水，北沙河出割髭嶺，今並涸。其南金水河，東入欒城。縣驛一。贊皇簡。府西南百二十里。雍正三年自趙州來隸。西南：贊皇山，河出焉。其北泜河，南源二，出可蘭、四望二山。槐河二源，一黃沙嶺，一紙糊套山，今並涸。王家坪鎮，咸豐末改汛。縣驛一。晉州簡。府東少西南九十里。西北：滹沱自無極入。同治十年，改自城入。又故道二。有驛。無極簡。府東七十里。雍正二年改屬晉州，十二年復。滹沱河自城入，再錯出，復入，逕東漢村，復歧為二。其滋河入逕縣南，屈東又北。木刀溝自新樂入，合護城河，錯出復入，並入深澤。縣驛一。城簡。府東南五十里。雍正二年改屬晉州，十二年復。滹沱自正定入，合西韓、旺泉二河。順、康中再決，並東南過周頭入白牧河。滋河自正定、木刀溝自新樂入，與王莽溝並涸。縣驛一。新樂沖，疲。府東北七十五里。雍正二年改屬定州，十二年復。派河自行唐入，合郜河。木刀溝出平山之濊河，滋河奪之。順治中，知縣林華皖濬自西南閔泉鎮。嘉慶初，滋之支津復自正定入奪之，錯出復入，合浴河。縣驛一。

大名府：沖，繁，難。總兵駐。順治初，置大順廣道。雍正初，改清河道，十一年，復置。初沿明制，領州一，縣十。雍正三年，割內黃、濬、滑分隸河南彰德、衛輝。乾隆二十三年，省魏縣分入大名、元城。東北距省治八百里。廣二百里，袤三百七十里。北極高三十度二十一分三十秒。京師偏西一度六分。領州一，縣六。大名沖，繁，難。倚。府南偏。明徙府南八里南樂鎮。乾隆二十二年已於漳，復故，惟縣丞駐。衛河自河南內黃入。其新衛河自清豐入，錯出復入來會。漳河自臨漳分入，一入衛，一至府治南為漳河引河。東有縣故城三。東北：小灘鎮，嘉慶中置河主簿。縣驛一。元城繁。倚。府北偏。故城三。東南：衛河自大名入。其漳水引河，古漳河入，逕北張莊而合，並東入館陶。東南：馬頰河自南樂入。縣驛一。南樂難。府東南五十里。嘉慶二十一年，新開衛河始自大名入。光緒十四年後，漳河始自其縣來會。西有硃龍河、岳儒固河，東六塔廢河，並自清豐入。又東：龍窩河自山東觀城入，至龍窩村止。夏秋霪潦，輒復彌漫。然六塔平壤故有順水溝，康熙中，知縣王培宗濬；光緒二十一年，原思瀛再濬，命曰永順，邑賴之。清豐難。府南少東九十里。西有廣陽山。衛河自河南內黃緣界。西有古馬頰河。硃龍河自開入。有順河堡鎮。縣驛一。東明繁，疲，難。府南二百二十里。西有黃河自長垣入。自明以來，在縣境者三徙：嘉慶八年奪洪河，二十四年奪漆河，咸豐五年奪賈魯河，後復北徙為今瀆。南有杜勝集鎮。雍正十年改守備置都司，明年置巡司。舊有通判，道光中裁。開州繁，疲，難。府南百二十里。同、光中，黃河自東明潰入者六道，合而復分。北支古瓠子河，一曰毛相河，故小渠，康熙中決荊隆口，始大。南支古濮渠，並入山東濮州。又有黃河故道二，曰古馬頰河、古硃龍河。又硝河自河南滑縣入，亦曰馬頰河。徐鎮堡、兩門集、井店集、柳下屯四鎮。呂丘堡，州判駐。古定鎮有廢巡司。州驛一。長垣繁，疲，難。府西南二百九十里。東有黃河自河南蘭封入，舊逕盤岡里，咸豐八年徙蘭岡，同治二年復折西自蘭通集至舊城口為今瀆。縣丞駐大黃集。有大岡廢巡司。縣驛一。

順德府：沖。隸大順廣道。東北距省治五百七十里。廣二百八十里，袤百五十里。北極高三十七度七分。京師偏西一度四十九分。領縣九。邢臺沖，繁，難。倚。西：封山。野河出西北馬嶺口，淤。今自內丘入，會稻畦、漿水、路羅三川為洪河。北有達活河，合沙應河。又有百泉河，右會七里河。西：黃村巡司。有龍岡驛。鐵路。沙河沖。府南三十五里。沙河自河南武安入，會邢臺之洪河。右出支津，逕城南而東，納西狼溝水，其東即東狼溝。縣驛一。鐵路。南和繁，疲。府東南四十里。西：百泉河自邢臺入。沙河支津亦自其縣入，合東狼溝。其正渠曰乾河。又東洺河、劉壘河，自雞澤入。有驛。鐵路。平鄉疲，難。府東八十里。東：滏陽河自雞澤入。西：劉壘河自南和入。縣驛一。廣宗疲。府東百二十里。漳河故道二，康熙二十六年溢，知縣吳存禮增築東西堤萬九千餘丈。縣驛一。鉅鹿疲，難。府東百十里。鉅鹿藪即大陸澤。滏陽河自任入。老漳河，康熙中徙，廢。縣驛一。唐山簡。府東北八十里。有宣務山。泜河、李陽河、柳林河，並自內丘入。有驛。內丘沖。府北六十里。鵲山一曰龍騰山，龍騰水出焉，匯西山九龍水，東流為柳林河。其西麓姑腦，泜河南源出焉，錯出復入，其泜河第二川、第三川合為野河。有中丘驛。鐵路。任簡。府東北四十里。滏陽河自平鄉入。有大陸澤，納九河八水，東溢為雞爪河來會。澤舊亙鉅鹿、隆平、寧晉境，滹、漳、滏湊焉。今滹北，漳南，滏亦東徙。大陸在任者南泊，即張家泊，在寧晉者北泊，即寧晉泊。縣驛一。

廣平府：簡。隸大順廣道。明，領縣九。雍正初，怡賢親王以滏河故，奏割河南彰德之磁州來隸。東北距省治六百八十里。廣三百五十里，袤百八十里。北極高三十六度四十六分三十秒。京師偏西一度三十五分。領州一，縣九。永年沖，繁，難。倚。西北：婁山。東北：沙河，自沙河入。南：洺河，自河南武安入。乾隆中，決入牛尾河，同治末，復故。東南：滏陽河，自邯鄲入，歧為劉壘河，即牛尾河。有八閘，並引滏溉田萬九千餘畝。臨洺關通判，道光中裁，移河務同知駐此。縣驛一。曲周繁。府東北四十里。西南：滏陽河自永年入。漳河故道東南，自明萬歷初挾滏而北，康熙十年始南徙，四十七年益南，逕大名、元城。縣驛一。肥鄉簡。府東南四十里。東西漳河故道二。東有舊店營。康熙中，縣寄此。縣驛一。雞澤疲，難。府東北六十里。東滏陽自曲周入，右導為興隆河。西有沙、洺、牛尾，自永年入。廣平簡。府東南六十里。漳河故道舊自成安入，其支津拳壯河，並湮。縣驛一。邯鄲沖，繁，難。府西南五十里。西北：紫山。西：靈山。東北：滏陽河自磁入，合渚河、沁河、輸黿河。有叢臺驛。鐵路。成安簡。府南少西六十里。洹、漳故道並自河南臨漳入。順、康中，漳河再毀城垣。乾隆末，改自其縣三臺入衛。威難。府東北百一十里。南有漳河故道。張臺村廢巡司。縣驛一。清河簡。府東百八十里。清河故瀆，縣西。衛河自山東臨清緣界入。其武城，古屯氏別河。西北：漳河故道。雍正中，移縣丞駐油房口，兼巡司事。縣驛一。磁州沖，繁，難。府西南百二十里。雍正四年，自河南彰德來隸。西有神麕山。釜山，滏水南北源出焉。合羊渠河、泥河，東播為五爪渠。環城，復歧為三，合檿牛河、澗水。漳河自河南涉縣入。州判駐彭城鎮。有滏陽驛。

天津府：沖，繁，疲，難。初隸天津道。明，衛，河間地。雍正三年為直隸州，以順天之武清，河間之青、靜海來屬。武清尋還舊隸。九年升府，置附郭縣。降滄州並所屬三縣來隸。天津道、總兵、長蘆鹽運司、通永鎮總兵駐。咸豐十年，海禁洞開，置三口通商大臣。同治九年，廢為津海關道，以總督兼北洋欽差大臣，駐保定，半歲一移節。府城，三岔口西南。光緒庚子，拳匪亂，夷為平地。西距省治四百六十里。廣二百二十里，袤三百八十里。北極高三十九度十分。京師偏東四十七分。領州一，縣六。天津沖，繁，疲，難。倚。雍正九年置。海，東南百二十里。北運河自武清入，匯大清、永定、子牙、南運為海河，逕紫竹林，歷二十一沽，左右引河以十數，至大沽口入焉。大沽鎮有協及同知。雍正初，置天津水師營。同治初，置機器局。後建新城砲臺，與大沽砲臺相聲勢。新城有海防同知。長蘆場八，自山海關至山東樂陵，袤八百餘里。豐財場東南葛沽與西沽、楊青巡司三。大沽、三河、頭水旱溝、蒲溝、咸水沽、雙港、北馬頭、趙家場八鎮。楊青水、陸二驛。航路：東南駛之罘、上海，東北駛營口，東駛朝鮮仁川與日本長崎。鐵路：京津，津榆，津保，津浦焉。青沖，繁，疲，難。府西南百六十里。順治末，省興濟入之。雍正三年自河間來隸。南運河自滄州入，有興濟減河。西：黑龍港河自河間入，東南：滹、漳故渠二。長蘆鎮，縣南七十里，有鹽運司，今移天津。有流河管河主簿。興濟、杜林二鎮巡司。河東、馬廠二汛。流河、乾平二水驛。靜海沖，繁，疲，難。府西南七十里。雍正三年自河間來隸。南：南運河自青入，右出為靳官屯減河。西：子牙河自大城入，納黑龍港河。西北：大清河亦入，納支津辛張河。有獨流鎮巡司。有奉新驛。滄州沖，繁，疲，難。府西南二百里。明屬河間。雍正七年升直隸州，尋降來隸。海，東百三十里。南運河自南皮入，右出為捷地減河。其北興濟減河自青入。其南石碑河上承王莽河，自南皮入，匯為母瀦港，至歧口入焉。東南：宣惠河亦自南皮入。有嚴鎮場鹽大使。磚河、祁口、捷地、舊州四鎮。風化店、孟村、李村三巡司。磚河水、陸二驛。南皮繁，難。府西南二百七十里。雍正中，自滄州來隸。南運河自東光緣界。宣惠河自東光入，歧為王莽河。津河自寧津數錯入。有薛家窩、馮家口二鎮。新橋驛。鹽山繁。府南二百六十里。雍正中，自滄州來隸。海，東北百二十里。宣惠河自州入。古黃河鬲津自南皮入，錯出復入，並入山東樂陵。東有廢無棣溝。海豐場在羊兒莊，與舊縣置巡司二。狼坨子、韓村、高家灣三鎮。慶云簡。府東南三百二十里。雍正中，自滄州來隸。鬲津自鹽山錯入，納胡蘇、覆釜二河。馬頰河自樂陵入，入山東海豐。縣驛一。

河間府：沖，繁，難。隸清河道。明，領州二，縣十六。雍正三年，升天津衛為直隸州。順治末，省興濟入青。至是以青、靜海屬之。七年，復升滄州，以東光、南皮、鹽山、慶雲屬之。九年，東光還隸。北距省治百四十里。廣二百里，袤三百八十里。北極高三十八度三十分。京師偏西十七分。領州一，縣十。河間沖，繁，難。倚。子牙河、黑龍港河自獻入。西有古洋河，合唐河。同治末，滹沱逕此，後廢。縣丞駐東城鎮。又二十里鋪、臥佛堂、沙河橋、崇仙、新村五鎮。景和鎮、北魏村二巡司。有瀛海驛。獻沖，繁，疲，難。府南少東五十五里。西南：滏陽自武強入，歧為滹沱別河。東北：三黑龍港河與南亭子河並湮。淮、商家林二鎮。有樂成驛。阜城沖。府南少東百四十里。西：漳河自景州入。東南：古沙河，即屯氏河，亦自景入，亦曰漫河。有漫河驛。肅寧簡。府西四十里。古唐河自饒陽入，涸。古洋河自獻入。豬龍河舊自高、蠡間溢入為中堡河，又東歧為玉帶河，今並湮。有阜城驛。任丘沖，繁，難。府北六十七里。四角河自安州入，出趙北口。東：大港引河。同治末，復濬為趙王新河，下注清苑玉帶河，並移鄚州東汛縣丞駐此。有廢洋河。古州鎮。鄚城驛。交河繁，疲，難。府東南百一十里。南運河自東光緣界。其西漫河、漳河、亭子河、滹沱別河，並涸。有泊頭鎮河主簿及廢巡司。高川鎮。富莊驛。有丞，裁。寧津簡。府東南二百三十里。古黃河鬲津自吳橋入。南有土河，舊自山東德州入，下至慶雲為限河。或亦曰馬頰河。有包頭鎮。有驛。景州繁，難。府東南百九十里。南運河自山東德州緣界。古沙河自故城入，曰大洋河。曲流河自故城入，曰江江河，合為漫河。又西北有廢漳河。劉智廟、安陵、連窩三鎮。龍華鎮巡司。有東光驛。吳橋繁，難。府東南二百四十里。西：南運河自山東德州緣界入。東：宣惠河。又東：沙河，古黃河鬲津，今四女寺減河，鉤盤河，今哨馬營減河，自德州入而合。有龍華鎮巡司。連窩鎮河丞。分隸景州。有水驛丞，裁。東光繁，疲，難。府東南百六十里。南運河自吳橋入。東：宣惠河，合沙河、漫河自景、阜城分入而合。有燈明寺村、夏口二鎮。馬頭驛。故城疲，難。府南少東二百八十里。南運河自山東入。武城緣界入。德州西北屯氏二支曰古沙河、曲流河，並出縣西。有廢漳河，即黃瀘河。縣丞駐鄭家口。有營。甘陵驛。

承德府：沖，繁，難。隸熱河道。明，諾音、泰寧二衛。天順後，烏梁海居，又並於察哈爾。順治初，內屬。康熙四十二年，建避暑山莊於熱河，歲巡幸焉。五十二年，城之。雍正元年，置。十一年，置承德直隸州。乾隆七年，仍為。四十三年為府。置州一，縣五。嘉慶十五年，置熱河道都統。並轄內蒙古東二盟十六旗，又附西勒圖庫倫喇嘛一旗。光緒初，置圍場。三十年，朝陽升府。以建昌隸之。隸宣化。三十三年，赤峰復升直隸州。西南距省治七百八十里。廣一千二百里，袤八百里。北極高四十一度十分。京師偏東一度三十分。領州一，縣三。府東：天橋山。西：廣仁嶺，本墨斗嶺，康熙末更名。熱河，古武列水。西源固都爾呼河，自豐寧入，納中源茅溝河即默沁河，東源賽音河，逕磬錘峰，合溫泉，始曰熱河。灤河自灤平入合之。又東合白河、老牛河，折南納柳河。其西黃花川、黑河，其東瀑河自平泉再錯入。瀑河並入遷安。伊遜河出圍場伊遜色欽，南入豐寧。又西有乾塔河，入密雲。有釣魚臺、黃土坎、中關、張三營四行宮。邊墻北首漢兒嶺，南訖黑塔關口。有唐三營、中關、下板城、新漳子、六溝、二溝、三溝、茅溝八鎮。石片子巡司。熱河驛。灤平沖，難。府西南六十里。明，諾音衛。乾隆七年，置哈喇河屯，四十三年改。西：棽髻山。西南：青石梁。西北：灤河自豐寧入，合興州河。左伊遜河入府界。潮河自豐寧入。西南：沽河自獨石口入，與湯河、紅土峪、馮家峪、黃崖口、水峪、白道峪、大水峪諸河並入密雲。其西雁溪河入懷柔。有喀喇河屯、王家營、常山峪、兩間房、巴克什營五行宮。邊墻東首漢兒嶺，西訖幵連口。喀喇河屯、大店子、三道梁、馬圈子、紅旗、呼什哈、喇嘛洞七鎮。安匠營巡司。縣驛一。平泉州沖，繁，難。府東百五十里。明，諾音衛。雍正七年置八溝，為南境。乾隆四十三年改置。西有納喇蘇臺山、察罕陀羅海山。錫伯河出其東。熱河東源賽音河。中源默沁河並出西北入府界。瀑河一曰柳河，四源合於元惠州故城西，曰察罕河，逕寬城西曰寬河，入遷安。老哈河古託紇臣水，俗省曰老河，出喀喇沁右翼南百九十里永安山，亦曰察罕河，與奇札爾臺河會，又北合霍爾霍克河、布爾罕烏蘭善河、烏魯頭臺河，又東北合昆都倫河，入建昌。大寧城東北八十里，州判駐。有七溝營、丫頭溝、暖泉、櫻桃溝、龍須門、波羅樹、他拉波羅窪、臥佛寺八鎮。八溝稅務司。州驛一。豐寧繁，難。府西北二百六十里。明，諾音衛。乾隆元年置四旗。四十三年改。西北：赫山、苔山，玲瓏峰舊曰興隆山，乾隆十九年更名。東有熱河西源，自圍場入，逕固都爾呼嶺，曰固都爾呼河，入府界。北：上都河自多倫入，納小灤河，曰灤河。其西興州河，出西北呼爾山。潮河，古洫水，一曰鮑丘水，出縣西大閣北七十里城根營。又湯河出十八盤嶺。東北：伊遜河自府界入，納伊瑪圖河，並入灤平。有波羅河屯、黃姑屯、什巴爾臺、濟爾哈朗圖四行宮。荒地、鄧家柵、上黃旗、林家營、森吉圖、白虎溝六鎮。郭家屯、大閣兒、黃姑屯、土板四巡司。縣驛一。隆化光緒三十年以張三營子置。有巡司管典史事。與郭家屯、黃姑屯二。

朝陽府：繁，疲，難。隸熱河道。明，營州衛。後入泰寧衛。乾隆三年，置塔子溝，為東境。三十九年，析置三座塔。四十三年，置朝陽縣。光緒三十年，以墾地多熟，升府，以建昌隸之。又置縣三。西南距省治一千四百二十里。北極高四十一度四十五分。京師偏東四度二十三分。領縣四。西北：潢河自內蒙古阿魯科爾沁旗入。西南：大凌河自建昌入，合南土河，逕西平房西，左合卑克努河，察罕河，又東合布爾噶蘇臺河，又東至龍城，一曰三座塔城。左合固都河、涼水河，至金教寺東北，左合土河，入盛京義州。小凌河出縣屬土默特右翼明安喀喇山。三源：中明安河，南穆壘河，北參柳水，東南流，合哈柳圖河，入奉天錦縣。養息牧河二源，並出喀爾喀左翼，東南流，合好來昆德河、鴨子河，入奉天廣寧。柳邊南首建昌，北訖科爾沁左翼。門五：新臺、松嶺子、九官臺、清河、白土廠。有六家子、波羅赤、三道梁、青溝四鎮。三進塔稅務司。縣驛一。建昌繁，難。府西南二百六十里。明，營州廢衛。乾隆四十三年以塔子溝西境置。光緒三十年自承德來隸。北有固爾班圖勒噶山。東南：巴顏濟魯克山。東有布祜圖山，漢白狼山，白狼水出焉，今曰大凌河。南源出喀喇沁右翼南土心塔，會中源克爾、東源牛錄，入朝陽。北：漆河自灤平逕縣西入遷安。蒐濟河出喀喇沁左翼東南毛頭泊，入奉天錦州。北有潢河自赤峰入，會老哈河。河自平泉入，合伯爾克河，錯出復入。英金河亦自縣來會，復合落馬河，東北至谷口。乾隆八年，更名敖漢玉瀑，與潢河會，又東入朝陽。柳邊北首朝陽，南訖臨榆。門一：梨樹溝。有貝子口琴、波羅索他拉、胡吉爾圖、大城子四鎮。縣丞駐東北四家子鎮。塔子溝稅務司。蟒莊巡司。縣驛一。

赤峰直隸州：繁，難。明，諾音衛。雍正七年置八溝，為北境。乾隆二十九年，析置烏蘭哈達。四十三年，置赤峰縣，隸承德府。光緒三十三年，升直隸州。增置林西。西南距省治千三百二十里。北極高四十二度三十分。京師偏東二度四十五分。領縣一。潢河自圍場入州北二百餘里之巴林旗。東南：老哈河，自平泉逕東南隅，納伯爾克河，北入建昌。英金河，古饒樂水，三源自圍場入，合於色哷，圍場西南折東，合巴顏郭河、色哷河、壘爾根烏里雅蘇河，入翁牛特右旗，合奇布楚河、鴨子河，又南會使力戛河，其上游納林錫爾哈河。木蘭東北諸水，匯於英金，東南諸水，匯於錫爾哈，三源合北流，合克依呼河，入平泉合克勒河，始入州，西北會烏拉臺河。錫伯河亦自平泉來，與英金河會。英金河又東合卓索河，入建昌。烏拉臺河三源，亦木蘭諸水所匯，東流合默爾根精奇尼河，阿濟格赴河、噶海圖河、布獲圖河。有杜梨子溝、哈拉木頭、四道梁、音只戛梁四鎮。縣丞駐西北大廟鎮。有烏蘭哈達稅務司。有驛。林西州西北四百十八里。光緒三十三年以巴林察罕木倫河西北地置。

宣化府：沖，繁，難。隸口北道。明，宣府鎮。順治八年，裁宣府巡撫。十年，並衛所官。領宣府等十縣。降延慶、保安屬之。康熙三年，改懷隆道為口北道，與總兵並駐此。四年，隸山西，尋復。七年，裁萬全都司。三十二年為府。巡撫郭世隆疏改，置縣八。後割山西蔚州來隸。光緒三十年，復割承德之圍場來隸。東南距省治七百里。廣四百四十里，袤三百二十里。北極高四十度三十七分十秒。京師偏西一度二十一分三十秒。不與。領一，州三，縣七。宣化沖，繁，難。倚。明，宣府前衛。順治中，省左右衛入之，為宣府鎮治。康熙三十二年，改置為府治。北有東望山，西西望山。西有洋河自懷安入，左納清水河、柳河川、泥河，東南入懷來。其南桑乾河自西寧入，數錯出，於懷來合洋河，復入，逕府境。鎮二：雞鳴堡、深井堡。有守備，康熙中裁。有華稍營巡檢司。宣化、雞鳴二驛。又遞二。軍站五。赤城簡。府東北七十里。明，赤城堡。舊為上北路。康熙三十二年改置。又以滴水崖、雲州、鎮安、馬營、鎮寧五堡入之。赤城山城。東北：白河自獨石入，南流出龍河峽，一曰龍門川，側城東南，合大石門水，亦曰赤城河。又得翦子嶺東、浩門嶺西水，屈東南，右納龍門河，左得紅沙梁水，入延慶。營二：獨石左、獨石右。口七：鎮寧、松樹、馬營、君子、鎮安五堡，龍門所、滴水崖。順治中，改參將置守備滴水崖。雍正中，改守備置都司。鎮十一：新鎮樓、雲州堡，及北柵、東柵、西柵、盤道、塘子、清平鎮嶺、四望、磚墩、野雞九口。驛二：雲州、赤城。萬全沖，繁，難。府西北七十五里。明，萬全右衛。舊為西路，康熙三十二年改置。西北有野狐嶺、蕁麻嶺，今★洗馬林。西有洋河自懷安入，左納孫才溝，西沙河、新河、東沙河，仍入之。西有愛陽河。東有清水河自張家口入，合臭灘、黃土梁水，南入宣化。營二：萬全、張家口。有副將。光緒七年，移多倫，惟都司駐。口五：鎮口臺、神威臺、洗馬林、新河、膳房堡。有軍站五。龍門簡。府東北百里。明，龍門衛。舊為下北路。康熙三十二年改。又以葛峪、趙川、雕鶚、長安嶺四堡入之。西有龍門山，龍門河出其北麓，逕城南而東，左得翦子嶺西、浩門嶺南水，入赤城。西有小清水河，自張家口分入而合，曰柳河川。又有泥河，並入宣化。營一：龍門路。口二：葛峪堡、趙川堡。鎮八：安邊、靜樓、墩鎮、沖臺、盤道、宜臺六口，常峪鎮、雕鶚堡。長安嶺堡並有驛，雍正中，嶺置都司，後裁。有軍站二。懷來沖，繁。府東南百五十里。明，懷來衛。舊為東路。康熙三十二年改。又以保安衛及土木、榆林二堡入之。南有軍都山。西有桑乾河，自宣化入，再錯出復入，會洋河，北支也。折東南，右得礬山水，左有右河，至合河口會媯河，其東支也。又南入宛平，為盧溝河。二鎮：保安城，雍正中改參將置都司；礬山堡，守備駐。有沙城堡巡司。土木、榆林二驛。軍站四。蔚州沖，疲，難。府西南二百四十里。雍正六年自山西大同來隸。有衛。康熙三十二年改。乾隆二十二年省入。東南：笄頭山，一曰磨笄山。西有壺流河，自山西廣靈入，再錯出復入。左右得乾沙河，九折，北合定安河、會子河、扶桑泉諸水，入西寧。三鎮。黑石嶺即飛狐岌，有神道溝巡司，康熙中裁，以吏目兼理。又岔口、桃花堡，三遞。西寧簡。府西南二百里。康熙三十二年以明順聖東、西二城置。東南有榆林山、月神山。西有桑乾河，古濕水，自山西天鎮入。有小莊渠，乾隆十年導。又東，左納虎溝河，合五里河、汊河、西沙河，至小河口會壺流河。有順聖川鎮。東城、西城二遞。懷安沖，繁。府西少南百二十里。明，懷安衛。康熙三十二年改。又省萬全左衛及所轄柴溝堡、西洋河堡入之。西北：花山。南：託臺穀。水溝口河自山西天鎮入，合谷水，自洪塘溝東北注洋河。東洋河自張家口入，會西洋河、南洋河，曰洋河，亦曰燕尾河，錯出復入，合水溝口河。營一：柴溝堡，巡司駐。口二：東洋河、西洋河。有左衛城、西洋河堡、水關臺、鎮口臺四鎮。懷安、萬全二驛。軍站四。延慶州沖，難。府東少南二百里。舊隸宣府鎮為東路。順治末，省永寧縣入衛。康熙三十二年改。乾隆二十六年，又省延慶衛及所轄五千戶所入之。北：阪泉山。東北：獨山。南：八達嶺。北：白河自赤城入，復入獨石口。媯河出州東北，伏流復出為黃龍潭，合龍灣水，環城，合沽河、蔡河、黑龍河，入懷來。鎮五：石硤峪、營盤口、小水口、鎮安堡、千家店。口四：周四溝堡、四海冶堡、柳溝城、八達嶺。東有永寧城巡司。居庸驛。軍站一。保安州簡。府東南六十里。舊隸宣府鎮為東路。康熙三十二年改。南：涿鹿山、橋山。西南：釜山、歷山。東南：羹頡山。有泉湛而不流，古阪泉也。西：桑乾河自宣化錯入，再錯懷來入之，導為五渠。有馬水口鎮。有遞。圍場沖，繁，疲，難。西北三十二里，正副總管駐。本內蒙古卓索圖、昭烏達東二盟地。康熙中，進為圍場，曰木蘭，國語「哨鹿」也。光緒二年置。三十年自承德來隸，兼有府、赤峰西北、豐寧東北境。在內蒙古各部落之中，周千三百里，廣三百里，袤二百里，並有奇。四界表識曰「柳條邊」。道二，並自波羅河屯入。東崖口，一曰石片子，西濟爾哈朗圖。舊制以八月秋獮，東入則西出，西入則東出，歲以為常。場都六十有九，以八旗分守於內，旗各營房一、卡倫五。鑲黃旗營房在奇卜楚高，為北之東，其卡倫曰賽堪達巴罕色欽，曰阿魯色埒，曰阿魯呼魯蘇臺，曰英格，曰拜甡圖。正白旗營房在納林錫爾哈，為東之南，其卡倫曰巴倫昆得伊，曰烏拉臺，曰錫拉諾海，曰諾林錫爾哈，曰格爾齊老。鑲白旗營房在什巴爾臺，為南之東西間，其卡倫曰噶海圖，曰卓索，曰什巴爾臺，曰麻尼圖，曰博多克。正藍旗營房在石片子，為南之東，其卡倫曰木壘喀喇沁，曰古都古爾，曰察罕扎克，曰汗特穆爾，曰納喇蘇圖扎巴。正黃旗營房在錫拉扎巴，為北之西，其卡倫曰庫爾圖陀羅海，曰納喇蘇圖和碩，曰沙勒當，曰錫拉扎巴，曰錫拉扎巴色欽。正紅旗營房在扣肯陀羅海，為西之北，其卡倫曰察罕布爾噶蘇臺，曰阿爾撒朗鄂博，曰麻尼圖布拉克，曰齊呼拉臺，曰布哈渾爾。鑲紅旗北營房在蘇木溝，為西之南，其卡倫曰海拉蘇臺，曰姜家營，曰西燕子窩，曰郭拜，曰和羅博爾奇。鑲藍旗營房在海拉蘇臺，為南之西，其卡倫曰硃爾噶岱，曰蘇克蘇爾臺，曰卜克，曰東燕子窩，曰卓索溝。有西圖巡檢司。驛一。

口北三：隸口北道。直宣化府，張、獨二口北。明季，韃靼諸部駐牧地。康熙十四年，徙義州察哈爾部宣、大邊外，壩內農田，壩外牧廠，順治初置，在張、獨者六，其一奉天彰武臺。及察哈爾東翼四旗、西翼半旗。雍正中，先後置三理事同知。光緒七年，並改撫民同知。廣六百里，袤六百五十里。

張家口：要。明初，興和守御千戶所。順治初，為張家口路，隸宣府鎮。西北六十里。康熙中，置縣丞。雍正二年，改理事。轄官地，及察哈爾東翼鑲黃一旗、西翼正黃半旗，並口內蔚、保安二州，宣化、萬全、懷安、西寧四縣旗民。光緒七年改撫民，復。東南距省治七百五十里。北極高四十度五十分四十秒。京師偏西一度三十五分。北有東山、高山、大小烏鴉山。東洋河二源，自山西豐鎮分入而合，左得蘇祿計水。清水河出東北，合毛令溝、太子河、驛馬圖河，曰正溝，合大西溝、大東與新河、東西沙河，並入萬全。其東小清水分入龍門。西北有昂古里泊。又諾莫渾博羅山有正黃等四旗牧廠，查喜爾圖插漢地有禮部牧廠，並明天成衛邊外地。齊齊哈爾河有太僕寺右翼牧廠，廣百五十里，明大同邊外地。東北喀喇尼墩井有太僕寺左翼牧廠，明，宣府邊外地。北控果羅鄂博岡，有鑲黃等四旗牧廠，明廢興和千戶所。自雍正十年與俄定恰克圖約為孔道。光緒二十八年，劃地五百萬方尺為租界。三鎮：興和城、太平莊、烏里雅蘇臺。有站。

獨石口：要。明初為開平衛。順治初為上北路，隸宣府鎮。東北二百五十里。康熙中置縣丞，曰獨石口，並衛入赤城。雍正十二年置理事。轄官地，及察哈爾東翼正藍、鑲白、正白、鑲黃四旗，並口內延慶一州，赤城、龍門、懷來三縣旗民。光緒七年改撫民。副將防守尉。駐。南距省治七百九十里。北極高四十度五十四分四十秒。京師偏西四十分。東南有大小石門山、太保山。白河，古沽水，正源堤頭河，出西北狗牙山，合東西柵口水，與別源獨石泉會，南入赤城。復自延慶州入，與黑河並入灤平，下流會潮、榆諸水，為北運河。上都河，古濡水，出東北巴顏屯圖固爾山，合三道河，西北入多倫，下流為灤河，至樂亭入海，行二千一百里有奇。有金蓮川、伊克勒泊。東北：博羅城，有御馬廠，隸上駟院。四鎮：丁莊灣、黑河川、東卯鎮、千家店。有站。

多倫諾爾：要。明，開平衛地。順治初，置上都牧廠，屬宣府鎮。東北五百五十里。康熙三十年，喀爾喀為準逆所破，車駕蹕此受降焉。雍正十年，置理事。轄察哈爾東翼正藍、鑲白、正黃、鑲黃四旗，及蒙古內札薩克與喀爾喀旗民。光緒七年，改撫民。西南距省治千一百里。北極高四十二度二十八分二十秒。京師偏西六分。西南有駱駝山。北有錫拉穆楞河，自內蒙古克什克騰旗入，合碧七克、碧落、拜察諸河，北入巴林旗。東南有上都河，自獨石口入，合石頂、克伊繃、額爾通、伊札爾、什巴爾臺諸河。七星潭在上都牧廠北，一曰多倫泊，氏焉。蒙語謂止水曰「泊」，大者「諾爾」，次「鄂模」、「庫勒」、「科爾昆」有差。北布珠、博碩岱等泊以十數。西北又有堿池。興化鎮在喇嘛廟南，張家口副將駐。有白岔司。又興盛鎮、二道泉、閃電河、土城子四汛。驛一。

永平府：要。隸通永道。明，領州一，縣五。乾隆初，廢山海衛置臨榆。先是雍正初，以順天之玉田、豐潤來隸。乾隆八年，復改屬遵化。西距省治八百三十里。廣三百三十里，袤三百八十里。北極高三十九度五十五分三十秒。京師偏東二度二十八分三十秒。領州一，縣六。盧龍沖，繁，難。倚。東南：陽山。西南：孤竹山。灤河自遷安入，合青龍河。東有飲馬河。東北：燕河。營一：燕河路。有燕河莊、夷齊廟二鎮。灤河驛。鐵路。遷安繁，疲，難。府西北四十里。西北：九山，康熙中改五虎山。灤河自承德府入，合黃花川河、瀑河，又南，左得鐵門關水，入潘家口，古盧龍塞也。右納潵河，折東逕城西。漆河自建昌入，合白洋、冷口二河，為青龍河。巨梁水出西北黃山，一曰還鄉河。又沙河、石河、館水、徐流營、泉莊諸營田。營二：喜峰路、建昌路。汛八：龍井關、潘家口、李家峪、青山口、榆木嶺、擦崖子、冷口關、桃林口。三屯營、沙河堡、喜峰口三巡司。道光中，移三屯副將大沽口。太平寨、漢兒崖、沙河三鎮。七家嶺、灤陽二驛。撫寧沖，難。府東七十里。海，東南五十里。戴家河三源合於榆關南，為渝河，合獅子河，緣界。又西洋河二源納燕子河入焉。乾溝河起河東，自臨榆入。沙河西自遷安入，合為會河。汛二：界嶺口、臺頭營。鎮三：蒲河營、洋河口、深河堡。蘆峰口、榆關二驛。昌黎繁，難。府東南七十里。北：碣石山。海，東南三十餘里，突北出七里，一曰七里海。灤河自灤州入，左出，支津入焉，為甜水溝口。飲馬河自盧龍入，為沙河。四鎮：姜各莊、蒲河口、沙崖口、蛤泊堡。有鐵路。灤州難。府西南四十五里。海，南百三十里。有劉家河口，清河合沂河緣界入。西蠶沙口，小清河入。灤河自盧龍入。沙河自遷安入。館水亦自其縣入，曰陡河，亦曰檿牛河，合石溜河。州判駐胡各莊。三鎮：劉河口、稻地、開平。榛子鎮，巡司駐。鐵路。樂亭簡。府南少東百二十里。海，南四十五里。灤河自昌黎入，歧為二：東胡盧河，至老米溝；西曰定流，至清河口入灤。入海處五十里內凝碧，一曰綠洋溝。都行二千一百里。石碑場，西南。二鎮：西關裏、馬頭營。臨榆沖，繁，難。府東北百七十里。奉天奉錦道寄此。乾隆二年，以明山海衛置山海關。今東門古榆關。順治時置副將，後改游擊。道光末，與永平副將互徙。北有角山，長城枕其上。石河，古渝水，縣氏焉，譌「榆」。合鴨子河，帥府河入焉。故道在行宮西。其西湯河口。大清河出東北，入奉天寧遠。乾溝河、起河並出西北。汛四：義院口、大毛山口、寧海城、黃土嶺。小河口東曰柳邊。門二：鳴水塘、白石嘴。三鎮：海陽、乾溝、白塔嶺。西有陽化場。石門寨巡司。遷安驛。鐵路。

遵化直隸州：沖，繁，難。隸通永道。明，縣，屬薊州。康熙十五年，以陵寢隩區，升州，改隸順天。乾隆八年，復援易州例升直隸州，割永平之二縣來隸。西南距省治六百三十里。廣百六十里，袤三百七十里。北極高四十度十三分。京師偏東一度三十二分三十秒。領縣二。昌瑞山，西北七十里，本豐臺嶺，改鳳臺山，康熙初復改，東陵在焉。又西北霧靈山，淋、柳、潵橫四河源此。橫即潵右源，合東入遷安，與左源之黑河會。梨河古浭水，出東北蘆兒嶺，自遷安入，一曰果河，合沙河。又有雙女河、車道峪水。馬蘭峪、洪山口，總兵駐；與占魚口、大安口、羅文峪為五鎮。石門鎮，州判駐。又大窪汛、窩哨子、窄道子、老廠四鎮。西：半壁山。巡司二：駐州及石門。有丞。玉田沖，繁，難。州西南九十五里。雍正二年，自順天改屬。乾隆八年來隸。燕山，西北二十五里。北有黎河自州入，曰漳泗河，入薊曰沽河，復緣界曰薊運河。小泉河出東北，嘉慶末，建行宮其上，更名縈輝河，合藍泉、螺山水注之。還鄉河自豐潤入，合沙流河，逕雅鴻橋，合黑龍河，又西來會。雙城河出縣北黃家山，亦南來會。雅鴻橋，河主簿駐。嘉慶十二年，以河丞改。有陽樊驛。鐵路。豐潤沖，繁，難。州東南百里。改隸同玉田。海，南二百里。陡河自灤入，錯出復入，合倍河，分流復合，入為澗河口。東支金沱泊，支津西南合王家河。薊運河自玉田緣界。還鄉河自遷安入，納雙女河、車道峪水。同治中南決，至黑馬甸，於是有黑龍河，合泥河，並注薊運河。沙流河出西北。豐臺鎮西南，有河主簿、巡司。越支場，南百里，大使駐，今移宋家營。小集、畢家圈、開平營三鎮。又義豐驛。鐵路。

易州直隸州：繁，難。隸清河道。明屬保定，領縣一。雍正十一年，升直隸州。割山西大同之廣昌來隸。南距省治百四十里。廣二百六十里，袤二百二十里。北極高三十九度二十三分。京師偏西初度五十分三十秒。領縣二。西有行宮二：一、良各莊；一、泰寧鎮，總兵駐。有永寧山，西陵在焉。北：易濡水，出州西益津嶺，合安河、五里河，其東北即迎紫河。中易、白澗河，出西北武峰嶺，南易、雹水，出西南石虎岡，其南有徐河、澗河、界河。拒馬河自廣昌入，錯出復入，合小水以十數，入邊。口十八，飛狐最險。有塔崖、奇峰二廢巡司。鎮二：烏龍溝、紫荊關。康熙中，移副將真定，改置參將，轄白石口、廣昌營、浮圖峪、烏龍溝、凝靜菴五營。二驛：清苑、上陳。有丞，兼巡司。又州判駐。有鐵路。淶水沖，繁。州東北四十里。西北：檀山。拒馬河自州入，右出支津合鐵嶺水，又北東緣界復合。左出支津復入，合清水河。西南：北易亦自州入，合迎紫河，又東合遒欄河。口七。鎮二：大龍門、馬水口。舊稱京師右輔，有都司，轄大龍口、金水口諸汛。二鎮：水東營、秋瀾汛。黃莊鎮巡司。在城、石亭二驛。鐵路。廣昌簡。州西八十里。雍正十一年自山西大同來隸。城西淶水，譌「漆」，又借「七」，拒馬西源出焉。會東源，錯出復入。湯河自山西靈丘入。口八。鎮八。浮圖峪古銀防路，最險；插箭嶺口、白石口、胡核嶺口、黃土嶺口，又黑石嶺鎮，古飛狐口。縣驛一。鐵路。

冀州直隸州：繁，疲。隸清河道。明屬真定。領縣四。雍正二年，升直隸州。割正定之衡水來隸。北距省治三百里。廣百六十里，袤二百五十里。北極高三十七度三十八分五十秒。京師偏西初度四十七分三十秒。領縣五。滹沱、滏陽，舊自束鹿會縣西，入衡水。雍正初，滹北徙，與滏離，遂橫潰，後卒合滏順軌焉。北有枯洚渠。州驛一。南宮簡。州西南六十里。漳河故道三，中洚瀆，東南古漳，西北新漳。今復南徙，邑遂無水患。縣驛一。棗強繁，疲，難。州東南三十里。東：古漳河，一曰黃瀘河，自南宮入。西：索盧河。衛支津自州入。並涸。新河簡。州西少南六十里。西有滏陽河，自寧晉再入。有胡盧灣，舊與漳合處。縣驛一。武邑疲，難。州東北九十里。西：滏陽河自衡水入。又廢龍治河、老漳河。有水驛。衡水簡。州東北九十里。漳河衡流，古亦曰衡水。隋以氏縣。後為新漳河，乾隆中南徙。其滹沱今北徙。惟滏陽河自州入。古鹽河湮。縣驛一。

趙州直隸州：沖，繁。隸清河道。明屬真定。領縣六。雍正二年，升直隸州。改贊皇隸正定。東北距省治三百九十里。廣二百里，袤百四十里。北極高三十七度四十八分三十秒。京師偏西一度三十三分三十秒。領縣五。西北：洨河自欒城入，納豬龍河、冶河、新桃河。槐河自高邑入，綿蔓既合甘淘、冶河，而洨逕其故道，故即斯洨。太白渠下流亦被冶河目也。有滹沱故道，咸豐初淤。鄗城驛。柏鄉沖，繁。州南六十里。午河自臨城入。河及支津並自高邑入。而納新溝河。有槐水驛。隆平簡。州南九十里。東有滏陽河。灃河自任入。灃有九閘，雍、乾中建。北有泜河，自唐山入，合新溝水。河自柏鄉入，合支津及午河，曰槐午河。有驛。高邑簡。州西南五十里。北有槐河，自元氏入。南新溝河。河自贊皇入。縣驛一。鐵路。寧晉簡。州東南四十里。滏陽河自隆平入。有寧晉泊，周百餘里，匯其灃、泜、午及州之洨、槐諸水，自十字河來會，錯出復入。邑故澤國，康熙末，漳南徙，雍正初，滹東徙，怡賢親王復濬各水口，築堤設斗門，閼內外水出入，積潦始消。光緒中，滹沱復淤塞，半為平陸。有百尺口廢巡司。縣驛一。

深州直隸州：簡。隸清河道。明屬真定。領縣一。雍正二年升，以正定之武強、饒陽、安平來隸。衡水還屬正定。北距省治二百八十里。廣百四十里，袤百六十里。北極高三十八度三分四十秒。京師偏西初度四十七分。領縣三。州境自古病河、漳二水。河、漳先後他徙，滏、滋亦不甚橫。惟滹沱於乾隆十九年自束鹿分支潰入，同治七年復北徙，自安平入，諸故道並淤。有驛。武強簡。府東五十里。南：武強山，下有淵。滏陽自武邑入，至小範鎮北，奪滹沱故道。道光初，滏、滹同溢。有廢亭子、龍冶二河。有驛。驍陽疲，繁，難。州東北六十里。乾隆初，知縣侯鎯以滹為患，濬新溝七。同治中，唐世祿復疏經流三、支渠八，並注獻之古洋河。逾年復決安平。知縣吳恩慶築堤，首郭村，訖秦王莊，滹、滋始分。今滹沱中、南二支自州入，而古唐河自蠡入，半淤。有驛。安平簡。州西北五十里。滹沱中、南二支並自深澤入。豬龍河自祁入。其支津量石河，湮。有驛。

定州直隸州：沖，繁，疲，難。隸清河道。明領二縣。雍正二年升。十二年，以保定祁州之深澤來隸。新樂還屬正定。東北距省治百五十里。廣百四十里，袤二百里。北極高三十八度三十二分三十秒。京師偏西一度二十一分。領縣二。中山，城內，今設鐘鼓樓。北有唐河自唐入，始為患。乾隆中，南奪小清河。嘉慶中，復北奪小清河為今瀆。南有嘉河自曲陽入。沙河自新樂入資河。同治十年南徙，錯出復入會資河，自深澤緣界。唐、沙各故道及木刀溝並涸。有永定驛。鐵路。曲陽簡。州西北六十里。西北：恆山，古北嶽。順治末，改祀於山西渾源。恆水出其北谷，合三會河。唐河納縣北馬泥河，錯入。西北：沙河自阜平入，合平陽河，左得圓覺泉諸水。長星溝出西北孔山，側城東南，合曲逆溪、靈河，自是曰孟良河。縣驛一。深澤簡。州東南九十里。雍正十二年，自祁州來隸。滹沱、滋並自無極入。滹歧為三，北為經流。滋舊納支津木道溝，涸。乾隆初，決趙八莊，尋塞。復濬官道溝，導城西瀝水東注安平。縣驛一。


\end{pinyinscope}