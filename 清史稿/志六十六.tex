\article{志六十六}

\begin{pinyinscope}
禮十（賓禮）

籓國通禮山海諸國朝貢禮敕封籓服禮外國公使覲見禮

內外王公相見禮京官相見禮直省官相見禮士庶相見禮

四曰賓禮。清初籓服有二類，分隸理籓院、主客司。隸院者，蒙古喀爾喀，西藏、青海、廓爾喀是也；隸司者，曰朝鮮，曰越南，曰南掌，曰緬甸，曰蘇祿，曰荷蘭，曰暹羅，曰琉球。親疏略判，於禮同為屬也。西洋諸國，始亦屬於籓部，逮咸、同以降，歐風亞雨，咄咄逼人，覲聘往來，締結齊等，而於禮則又為敵。夫詩歌「有客」，傳載「交鄰」，無論屬國、與國，要之，來者皆賓也。我為主人，凡所以將事，皆賓禮也。茲編分著其儀節，而王公百官相見禮與士庶相見禮，亦附識焉。

籓國通禮清初，蒙古北部喀爾喀三汗同時納貢。朔漠蕩平，懷柔漸遠。北逾瀚海，西絕羌荒。青海厄魯特，西藏準噶爾，悉隸版圖。荷蘭亦受朝敕稱王，名列籓服。厥後至者彌眾，乃令各守疆圉、修職貢，設理籓院統之。

崇德間，定制，外籓諸部貝勒等有大勛績，封和碩親王，或多羅郡王，次多羅貝勒，遣使持信約往封。既入境，貝勒出迎五里外，跽俟制冊過，騎以從。抵府，設香案正中，使臣奉冊其上，退立左旁，貝勒一叩三跪。畢，興，復跪，使臣授冊。宣讀官宣畢，置原案，三叩，興。受冊如初禮。貝勒與使臣對行六叩禮。使臣坐左，貝勒坐右。事訖，躬送如前。凡有詔敕、賞賚至亦如之。

內外札薩克會盟，三年一舉。使臣齎制往，迎送禮同。自王以降，歲時朝貢者，分年番代，列班末行禮。坐次視內親王、貝勒、貝子、公降一等，宴賚有差。

康熙五十九年，定朝覲年例。蒙古二十四部為兩班，喀爾喀札薩克等為四班。雍正四年，帝念四十九旗王公臺吉遠至勤勞，詔改三班，二歲一朝。咸豐八年，以蒙古汗王等遠道輸將，諭令停止年班。御前行走者，番上如故。

其貢獻儀文，按季各旗遣一人來將事，年時貢馬匹羊酒，交理籓院轉納禮部。朝貢賞賚諸典，柔遠清吏司掌之。

山海諸國朝貢禮凡諸國以時修貢，遣陪臣來朝，延納燕賜，典之禮部。將入境，所在長吏給郵符，遴文武官數人伴送。有司供館餼，遣兵護之。按途更代，以達京畿。既至，延入賓館，以時稽其人眾，均其飲食。翼日，具表文、方物，暨從官各服其服，詣部俟階下。儀制司官設表案堂中，質明，會同四譯館卿率貢使至禮部，侍郎一人出立案左，儀制司官二人分立左右楹。館卿先升，立左楹西。通事、序班各二人，引貢使等升階跪。正使舉表，館卿祗受，以授侍郎，陳案上，復位。使臣等行三跪九叩禮，興。退，館卿率之出。禮部官送表內閣俟命，貢物納所司。

如值大朝常朝，序班引貢使等列西班末，聽贊行禮如儀。非朝期則禮部先奏，若召見，館卿豫戒習儀。屆日帝御殿，禮部尚書引貢使入，通事隨行，至丹墀西行禮畢，升自西階，通事復從之。及殿門外跪，帝慰問，尚書承傳，通事轉諭，貢使對辭，通事譯言，尚書代奏。畢，乃退。如示優異，則丹墀行禮畢，即引入殿右門，立右翼大臣末，通事立少後。賜坐、賜茶，均隨大臣跪叩，飲畢，慰問傳答如初。出朝所，賜尚方飲食，退。翼日赴午門外謝恩。

禮部疏請頒賜國王並燕賚貢使，既得旨，所司陳賜物午門道左，館卿率貢使等東面立，侍郎西面立，有司咸序。貢使詣西墀三跪九叩，主客司官頒賜物授貢使，貢使跪受。以次頒賜貢使暨從官從人，咸跪受。贊「興，叩」如儀。退，賜宴禮部。

貢使將歸國，光祿寺備牲酒果蔬，侍郎就賓館筵燕，伴送供偫如前。所經省會皆饗之，司道一人主其事，館餼日給，概從周渥焉。

順治初，定制，諸國朝貢，齎表及方物，限船三艘，艘百人，貢役二十人。十三年，俄國察罕汗遣使入貢，以不諳朝儀，卻其貢，遣之歸。明年復表貢，途經三載，表文仍不合體制。世祖以外邦從化，宜予涵容，量加恩賞，諭令毋入覲。

康熙三十二年，俄復遣使義茲柏阿朗迭義迭來朝，帝始召見，賜坐賜食。五十九年，葡萄牙使臣斐拉理入覲，帝御九經三事殿。使者入殿左門，升左陛，進表御座則膝行。帝受表，使者興，出，凡出入皆三跪九叩。賜坐賜茶，謝恩如儀。

初，琉球、安南、暹羅諸使來，議政大臣咸會集，賜坐及茶。乾隆初元，諭停止。時屬國陪臣增擴，敕所司給皇清職貢圖，以詔方來。四十七年正月，紫光閣錫燕，朝鮮、琉球、南掌陪臣與焉。燕罷，賜珍物。五十年，舉千叟宴，特命朝鮮賀正陪臣齒逾六十者充正、副使，預宴賦詩。越五年，安南國王阮光平來京祝壽，定行禮班序，列親王、郡王間，其陪臣仍附班末。五十八年，英吉利入貢，使臣瑪戛爾等覲見，自陳不習拜跪，及至御前，而跽伏自若。

嘉慶初元，再舉千叟宴，朝鮮、安南、暹羅、廓爾喀額爾德尼王吉爾巴納足塔畢噶爾瑪薩九叩，「跪奉大皇帝前：竊小臣聞湖南教匪滋事，致天威震怒，遣兵剿除。今已平定，聞之忻慰。小臣受恩深重，虔修土產微物，表文，叩賀天喜。小臣屬蒙天恩，視如子民，唯有一心歸順，和睦鄰封。小臣陽布離京遠，年尚幼，伏墾當作奴輩，曲施教導，霑恩不淺」雲云。其貢物計十二事，語質意恭如此。

二十一年，英復遣使來貢，執事者告以須行拜跪禮，司當冬等遂稱疾不入覲，帝怒，諭遣歸國，罷筵宴賜物。嗣是英使不復來庭。

道光九年，回疆敉定，上太后徽號，緬甸國王遣使進金葉表，創舉也。

故事，琉球間歲一貢，至十九年，詔改四年為期。時國王尚育咨達閩撫吳文鎔，謂琉球瀕海，地患多風，朝貢以時，風雨和順，歲則大熟。貢舶出入閩疆，歲頒時憲書，獲以因時趨事。地不產藥，賴舶載回應用。至航海針法，非隨時練習不為功。若改四年，則恐豐歉不齊，人時莫授，藥品既缺，針盤益疏，請復舊制便。報可。並令陪臣子弟得隨貢使入監讀書。

光緒三十四年，廓爾喀入貢，賞正使噶箕二品服，副使四品服，其將事時，服色即各從其品，亦前此所未有者。

凡貢期，朝鮮歲至，琉球間歲一至，安南六歲再至，暹羅三歲，荷蘭、蘇祿五歲，南掌十歲，均各一至，餘道遠貢無常期。凡貢物，各將其土實，非土產者勿進。朝鮮、安南、琉球、緬甸、蘇祿、南掌皆有常物，餘唯其所獻。

敕封籓服禮清自太宗征服朝鮮，鑱石三田渡。厥後安南、琉球諸國，先後請封，皆遣使往。其他回首內鄉者，航海匪夐，梯山忘阻，則璽書褒獎，授來使齎還而已。

崇德間，定制，凡外邦效順，俱頒冊錫爵。進奏書牘，署大清紀年。若朝貢諸國無子嗣位，則遣陪臣請朝命，禮部奏遣正、副使各一人持節往封，特賜一品麒麟服以重其行。行日，工部給旗仗，兵部給乘傳。封使詣禮部，儀制司官一人奉節，一人奉詔敕，授本部長官，以授正、副使，跪受。興，出易征衣乘傳往。將入境，其國邊吏備館傳夫馬。緣途所經，有司跪接。

及國，嗣封王遣陪臣郊迎，三跪九叩，勞使者一跪三叩。延入館，陳詔節龍亭內，行禮如儀。謁使者三叩，不答。諏日，王率陪臣詣館，禮畢，王先歸。龍亭舁行，仗樂前導，封使後隨。入門陳正中，使者及階下馬，正使奉節，副使奉詔敕，入殿陳案上，退立東旁。王率眾官北面立，三跪九叩，興，詣封位前跪。副使奉詔書付宣讀官，宣訖，王行禮如初，出俟門外。使者出，跪送。有間，適館勞之。使者還朝，乃修表文，具方物，遣陪臣詣闕謝恩。

如諭祭兼冊封，先於其祖廟將事，諭祭文陳案上，使者左右立。世子跪叩如前，退立神位左，乃宣讀，眾俯伏。宣畢，興。送燎行禮，使者退。次行冊封禮，儀與前同。

至以詔敕授使齎還，則禮部設案午門，位正中，尚書立案左。儀制司官從館卿率來使入，授詔敕，序班引詣案前跪，授受如制。退詣丹墀西，三跪九叩，禮成，歸授國王。謝恩同。

外國公使覲見禮康熙初，外洋始入貢，中朝款接，稍異籓服。南懷仁官欽天監，贈工部侍郎，凡內廷召見，並許侍立，不行拜跪禮。雍正間，羅馬教皇遣使來京，世宗許行西禮，且與握手。乾隆季葉，英使馬格里入覲，禮臣與議儀式，彼以覲見英王為言，特旨允用西禮。筵宴日，且親賜卮酒。商約既締，將命頻繁。咸、同間，外國使臣嘗求入覲，時以禮制乖異，力拒之。同治時，英、法使臣固請再四，我猶繩以華制，莫之應。彼且曰，宜亟修好，阻其入覲，是靳以客禮也。

十二年，穆宗親政，泰西使臣環請瞻覲，呈國書，先自言用西禮，折腰者三，廷臣力言其不便。直隸總督李鴻章建議，略言：「先朝召見西使時，各國未立和約，各使未駐京師，國勢雖強，不逮今日，猶得律以升殿受表常儀。然嘉慶中，英使來朝，已不行三跪九叩禮。厥後成約，儼然均敵，未便以屬禮相繩。拒而不見，似於情未洽。糾以跪拜，又似所見不廣。第取其敬有餘，當恕其禮不足。惟宜議立規條，俾相遵守。各使之來，許一見，毋再見，許一時同見，毋單班求見，當可杜其覬覦。且禮與時變通，我朝待屬國有定制，待與國無定禮。近今商約，實數千年變局，國家無此禮例，往聖亦未豫定禮經，是在酌時勢權宜以樹之準。」時總理各國事務恭親王以拜跪儀節往復申辨，而各使堅執如初。勢難終拂其意，乃為奏請，明諭允行。

其年夏，日本使臣副島種臣、俄使臣倭良嘎哩、美使臣鏤斐迪、英使臣威妥瑪、法使臣熱福理、和蘭使臣費果蓀瞻覲紫光閣，呈國書，依商訂例行事。接見時，帝坐立唯意，賜茗酒，恩自上出。使臣訊安否，謹致賀辭。未垂問，毋先言事。西例臣見君鞠躬三，今改五鞠躬。使臣初至始覲見，餘則否。嗣後親奉國書者仿此。其禮式先期繪圖試習，覲見某處所，某月日時，並候旨行。其大略也。

光緒十六年，駐英使臣薛福成奏陳：「各使覲見，須定明例。凡使臣初至一國，其君莫不延見慰勞，使臣謁畢，鞠躬退，語不及公。此通例也。頃聞駐京公使，以未蒙晝接，不無私議。昔年英使威妥瑪藉詞不令入覲，致煙臺條款多要挾，靳虛文而受實損，非計之得。今宜循同治十二年成案，援據以行。若論禮節，可於召見先敕下所司，中禮西禮，假以便宜。如是，彼雖行西禮，仍於體制無損。」雲云。自是遂為定例。

二十七年，聯軍平拳匪，各國挾求更改禮節。謂各使臣會同覲見，必在太和殿。一國使臣單行覲見者，必在乾清宮。呈遞國書，必遣乘輿往迓，至宮殿前降輿，禮成送歸。齎奏國書，必自中門入，帝必躬親接受。設宴乾清宮，帝必躬親入座。嗣復允會同覲見改在乾清宮，而轎用黃色。於是慶親王奕劻等以天澤堂廉之辨，不能每事曲從。遂與各使磋商，歷時數月，始將乘坐黃轎、太和殿覲見暨宮殿階前降輿三事酌議改易，而爭議始息。

各國親王覲見儀，始光緒二十四年。德國親王亨利入覲，帝幸頤和園，御仁壽殿，亨利公服入，遞國書，帝慰勞之。既，亨利欲覲皇太后，帝奉懿旨代見。是日巳刻，御玉瀾堂，亨利偕德使海靖等入，外部司官引殿東便門外入布幄少憩。駕至，扈從如儀，鳴鞭三，升座。慶親王等侍左右，外部長官率亨利等自中門入，北鄉一鞠躬，行數武又一鞠躬，至龍柱前又一鞠躬。然後奉國書進，慶親王降左階接受，陳玉案，亨利等又一鞠躬，帝頷首答之，操國語慰勞。慶親王跪案左聆玉音，降階，操漢語傳宣。德繙譯官譯畢，亨利等又一鞠躬，帝仍頷首答之。亨利等退數武又一鞠躬，退至堂左，又一鞠躬。禮成。

內外王公相見禮崇德初元，定宗室外籓親王、郡王、貝勒、貝子相見儀。賓及門，王府屬官入告，主人降階迎，賓辭，主人升。賓從自中門入，賓趨左，主人趨右。行相見禮，二跪六叩，即席序立。從官升東階，行禮亦如之。興，入右門，坐賓後。執事獻茶，賓受茶，叩，主人答叩。飲茶敘語畢，從官趨前楹，跪，叩，興，趨出。賓離席跪叩，主人答叩，並興。賓出，主人降階送，屬官送門外。

若外籓郡王見，則主人迎送殿外，不降階。相見，賓二跪六叩，主人答半。賓辭退，跪叩，主人答跪不叩。餘如親王儀。

外籓貝勒見，主人離坐迎，不出殿，賓北面跪叩如初，主人立受。即席正坐，賓侍坐。辭退跪叩，主人立受不送。餘如郡王儀。

外籓貝子、公見，府屬官引賓入殿，跪叩同。辭退仍跪叩，主人皆坐受。餘如貝勒儀。

外籓親王見郡王，主人迎送大門內，餘與親王相見同。郡王見郡王亦如之。

其外籓貝勒見郡王，如郡王見親王禮。以下賓主相見，降殺遞差。

外籓親王見貝勒，主人迎送門外。賓入，主人從，相見各一跪三叩。外籓郡王暨貝勒見貝勒同。

外籓貝子、公見貝勒，賓一跪三叩，主人跪拱手受。

外籓王、貝勒見貝子，賓主一跪一叩坐，此其異者也。

京官相見禮順治元年，定制，京朝官敵體相見，賓及門，主人迎大門內，揖賓入，及階，讓升，賓西主東。及事，讓入，皆北面再拜。興，主人為賓正坐西面，賓辭，主人固請，卒正坐。賓還正主人坐東面亦如之。賓就坐，受茶，揖，主人答揖。飲茶敘語畢，告辭相揖。賓降階，主人送及門，復相揖。賓辭，主人固請，送賓大門外，視賓升輿馬，乃退。

尚書、左都御史見大學士同。賓降一品者，主人趨正賓坐，辭亦如之。餘儀同。

二品以下京堂官翰詹科道見大學士，主人迎儀門內，送大門外，不視升輿馬。

科道見左都御史、副都御史、尚書儀同。

五品至八品官見大學士，主人迎堂階下，賓就東階，主人導入。賓北面拜，辭，乃三揖，主人東面答揖。賓趨正主人坐，辭，固請，卒正坐相揖。賓西面，主人東北面坐。賓啟事畢，辭退，三揖如初。主人送二門外。

翰詹科道見二三品官，如賓降一等禮。見四五品官，如同官禮。

閣部寺監屬官見其長官，初見，公服詣署，升自東階，具履行陳坐案，依次向坐三揖，長官避席答揖。退。若燕見，如五品官見大學士儀。

國學生見國子師儀，初見，具名柬，公服詣學，自東階升堂，北面三揖，師立受。侍立左旁，西面受教，畢，三揖退。若燕見，通名，俟召乃入。師迎階上，弟子升，揖。師入門，從之，北面再拜，師西面答揖。趨正師坐，師命坐，北面揖。師位東北面，弟子西面。茶至，揖，請問，揖。辭退，北面三揖，師皆答。出送，師前行，弟子後隨，及二門外，弟子三揖，俟師入始退。

翰林院庶吉士見大學士，與見教習庶吉士同。

凡京朝官途遇回避，爵秩均等，分道行，次讓道行，次勒馬俟其過，又次下馬，唯欽使即遇應回避者，分道行可也。又武職民公、侯、伯以下，男以上，文職大學士以下，九卿以上，得用引馬一騎，途遇並下馬回避雲。

直省文武官相見禮順治間，定督、撫、學政、河漕總督，鹽政，巡視御史相見，坐次平行，餘各按品秩行禮。

雍正八年，定直省官相見，位均等者，賓至署，吏入白，啟門，自中門入，至外堂簷下降輿馬。主人迎簷前，揖賓入。及事，各再拜。其正坐、就位、進茶、辭退，如京朝官儀。

屬官見長官，轅門外降輿馬，自左門入。初見具名柬，呈履行，文官司道見督撫，迎堂後屏內。及事，庭參則扶免，三揖，皆答揖。督撫正坐，司道旁坐。命坐，揖。茶至，揖。均答如儀。辭出，三揖如初。送至屏門外，司道三揖。俟督撫入，復三揖，趨出。督撫次日用名柬答拜。若公事謁見，常服通銜名，三揖就坐。餘同前。

府、、州、縣見，庭參拜則免，府、揖，答揖。州、縣揖，立受。俱不送，不答拜。

佐貳等官見，一跪三叩，不揖、不坐。府、、州、縣見司道，與司道見督撫同。佐貳等官見司道，與見督撫同。

同知、通判見知府，柬題晚生，入自中門，用賓主禮。

州、縣教職見督撫，儀如佐貳見司道，不迎送。見知府，迎送屏門外。見府倅，迎送堂簷下。餘同。見州、縣，如同、通見知府儀。

司、道、府、見學政，入中門，禮如賓主，迎送並出堂簷。學政品秩崇者，如見督撫儀。州、縣見，庭參旁坐，主人答揖不答拜。

運使見督撫、鹽院，與司道同。運、判以次遞降。

武官副將以下見提督，初見具銜名、履行，披執則傳免，易公服佩刀。都司、守備不免，跪宣名，席地坐，不進茶。餘儀按品遞降，與文職同。

順治十三年，定直省文武官相見禮，提督見總督，入中門，至儀門下馬，升堂三揖。總督正坐，提督僉坐，迎送不出堂簷。若提督兼世職者，總督西面，提督東面。辭出，送至堂簷下，視乘馬。

總兵見，儀門外下馬，坐則侍坐，迎、送止階上。與巡撫見，視賓主禮唯均，以下按品差降。

至滿、漢官相見，將軍、副都統與督、撫、提、鎮以敵體見。司道以下見將軍如總督，見副都統如總兵，協領、參領見督撫同司道，佐領、防禦同知府，驍騎校同州、縣。不相統屬者，一以賓主禮行之。

其儒學弟子員見學師，與國子生見國學師同。

士庶相見禮賓及門，從者通名，主人出迎大門外，揖入。及門、及階揖如初。登堂，各北面再拜。興，主賓互正坐。即席，賓東主西。飲茶，語畢，賓退，揖。及階、及門，揖，辭，主人皆答揖。送大門外，揖如初。卑幼見尊長禮，及門通名，俟外次，尊長召入見，升階，北面再拜，尊長西面答揖。命坐，視尊長坐次侍坐。荼至，揖，語畢，稟辭，三揖。凡揖皆答，出不送。若尊長來見，卑幼迎送大門外。餘如前儀。見父執友，與見尊長儀同。

受業弟子見師長禮，初見，師未出，先入，設席正位，俟堂下。師出召見，乃奉贄入，奠贄於席，北面再拜，師立答揖。興，謹問起居。命坐乃侍坐。有問，起而對。辭出，三揖，不送。常見侍坐，請業則起，請益則起。師有教，立聽。命坐乃坐。師問更對，仍起而對。朝入暮出均一揖。與同學弟子，以齒序之。


\end{pinyinscope}