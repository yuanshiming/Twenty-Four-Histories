\article{列傳一百七十七}

\begin{pinyinscope}
賈楨周祖培硃鳳標單懋謙

賈楨，字筠堂，山東黃縣人。父允升，乾隆六十年進士，由檢討歷官兵部侍郎。

楨，道光六年一甲二名進士，授編修。十三年，大考一等，擢侍講。十六年，入直上書房，授皇六子讀。累擢侍講學士。十九年，大考翰詹，命免試。歷少詹事、內閣學士。二十一年，遷工部侍郎，調戶部。二十七年，連擢左都御史、禮部尚書，調吏部。咸豐二年，協辦大學士。三年，疏請山東籌辦團練，從之。題孝和睿皇后神主禮成，加太子太保。充上書房總師傅，兼管順天府尹。四年，兼翰林院掌院學士。順天府書吏範鶴等與戶部井田科銀庫書吏交結營私，以鈔票抵庫銀。楨察舉其弊，讞定，譴失察諸官有差。楨以發覺察議，拜體仁閣大學士，管理戶部。五年，兼管工部，晉武英殿大學士。

六年，丁母憂，命暫開缺，給假六月回籍治喪，假滿來京。楨疏言：「臣兄弟五人，諸昆疊故，臣幸僅存。今不能為母守制，是臣母有子而如無子，臣何以為子？」力求終制。時御史鄒焌傑亦疏請準其開缺守制，詔允之。八年，服闋，以大學士銜補吏部尚書，仍充上書房總師傅。尋復授體仁閣大學士，管理兵部，兼翰林院掌院學士。十年，充京城團防大臣。是年秋，英法聯軍犯京師，車駕幸熱河，命楨留守，日危坐天安門，阻外軍不令入。及與會議，慷慨不屈。十一年，復晉武英殿大學士，以病請開缺，不許。

穆宗回鑾，偕大學士周祖培，尚書沈兆霖、趙光上疏曰：「我朝從無皇太后垂簾聽政之典。前因御史董元醇條奏，特降諭旨甚明，臣等復有何異詞。惟是權不可下移，移則日替；禮不可稍渝，渝則弊生。皇上沖齡踐阼，欽奉先帝遺命，派怡親王載垣等八人贊襄政務。兩月以來，用人行政，皆經該王大臣擬定諭旨，每日明發，均用禦賞同道堂圖章，共見共聞，內外咸相欽奉。惟臣等詳慎思之，似非久遠萬全之策，不能謂日後之決無流弊。尋繹贊襄之義，乃佐助而非主持。若事無鉅細，皆由該王大臣先行定議，是名為佐助而實則主持。日久相沿，中外能無疑慮？為今日計，正宜皇太后親操出治威權，庶臣工有所稟承，命令有所咨決，不居垂簾之虛名，而收聽政之實效。準法前朝，憲章近代，不難折衷至當。伏查漢和熹鄧皇后、順烈梁皇后，晉康獻褚皇后，遼睿智蕭皇后皆以太后臨朝，史冊稱美。至如宋之章獻劉皇后，有今世任姒之稱，宣仁高太后有女中堯舜之譽。明穆宗皇后，神宗嫡母，上尊號曰仁聖皇太后；穆宗貴妃，神宗生母，上尊號曰慈聖皇太后，惟時神宗十歲，政事皆由兩宮抉擇，命大臣施行，亦未嘗居垂簾之名也。我皇上天亶聰明，不數年即可親政，而此數年間，外而寇難未平，內而洋人偪處，何以拯時艱？何以飭法紀？端以固結人心最為緊要。倘大權無所專屬，以致人心惶惑，是則大可憂者。請敕下廷臣會議皇太后召見臣工禮節，及一切辦事章程，或仍循向來軍機大臣承旨舊制；量為變通，條列請旨酌定，以示遵守。」疏入，命廷臣集議允行。

同治元年安徽降賊苗沛霖謀分兵：一由清江，一渡潁而西，聲稱赴陜西勝保軍營助剿，實有異圖。楨上疏言：「苗沛霖窮而就撫，仍復擁兵觀望，反覆無常。所部素無紀律，倘長驅入陜，何異引狼入室？由潁趨豫，尚為道所必經，繞道清江，則去之愈遠，意存窺伺。西犯山左，則北路門戶大開，固為腹心之患；東犯里下河，淮、揚通海，在在可虞。請飭下勝保嚴阻。」又疏言：「皖省軍情緊急，署撫臣李續宜回籍葬親，請勿拘百日定制，迅飭回任，以固疆圉。」並嘉納之。三年，文宗實錄、聖訓告成，以監修勞，賜花翎。六年，楨年七十，賜壽，恩禮甚渥。尋以病乞休，不許。七年，乃允致仕，食全俸，仍充團練大臣。十三年，卒，詔稱其「持躬端謹，學問優長」，依大學士例賜恤，晉贈太保，入祀賢良祠，謚文端。子致恩，官至浙江布政使。

周祖培，字芝臺，河南商城人。父鉞，嘉慶六年進士，歷官鴻臚寺少卿。

祖培，嘉慶二十四年進士，選庶吉士，授編修。五遷至侍講學士。道光十七年，督陜甘學政。歷侍讀學士、詹事、內閣學士。二十三年，擢禮部侍郎，調工部，又調刑部。二十六年，偕尚書賽尚阿查勘江南江防善後事宜，校閱江蘇、安徽、江西營伍。三十年，文宗即位，疏言：「我朝立政之要，用人之法，備載列聖實錄，請隨時披閱。利害所關，今昔同轍，容有昔之所利不盡利於今者，未有昔之所害不為害於今者；容有昔所欲除之害至今猶未盡除者，未有昔所應防之害至今轉可不防者。惟皇上成法在胸，以應幾務，庶利害了如指掌，而興廢可決於一心。並請責成大吏，力戒欺飾，考察屬吏；其徇隱庇護者，經言官彈劾，即嚴懲督撫，整頓營伍，責令捕盜，勿任推諉。」疏入，被嘉納，特詔飭行。咸豐元年，擢刑部尚書。二年，疏言：「戶部籌餉二十餘條，所議之款，緩不濟急。請照道光二十一年河南河工、城工捐輸章程，變通辦理。」又謂：「按戶派捐，先斂怨於民。請飭各督撫確查巨富之家，勸諭激發忠愛，力圖報效。」從之。

三年，要犯劉秋貴死於獄，承審官未得實情，祖培坐降三級調用，授左副都御史。疏言：「賊匪滋事以來，屢諭各省辦團練，築寨浚壕，仿嘉慶年間堅壁清野之法，行無實效，賊竄突靡定，各州縣毫無豫備，賊至即潰。請嚴飭督撫，責成賢能有司，會紳速辦；有怠玩從事，反滋擾累者，予參處。」從之。歷工部、吏部侍郎。四年，連擢左都御史、兵部尚書，兼管順天府尹。六年，宣宗實錄、聖訓成，加太子太保，調吏部。

八年，會辦五城團防，以吏部尚書協辦大學士，兼署戶部。九年，調戶部，兼署吏部。京師戒嚴，疏陳團防章程六條：曰查戶口以別良莠，勸保衛以聯眾志，任官紳以專責成，協營汛以聯臂指，設水會以備不虞，增幫辦以資助理。車駕幸熱河，命留京辦事，拜體仁閣大學士，管理戶部。十一年，文宗崩，命總理喪儀，兼辦定陵平安峪工程。及穆宗奉兩宮回鑾，祖培疏言怡親王載垣等擬定「祺祥」年號，意義重衣復，請更正，詔嘉其關心典禮。又言近畿各處抗糧拒捕成風，由於州縣不得其人，諭各督撫秉公遴選，毋稍徇隱。同治元年，調管刑部。四年，山陵告成，賜花翎。五年，文宗實錄、聖訓成，賜其子文龠員外郎，文令舉人。六年，卒，年七十五，優恤，謚文勤。

硃鳳標，字桐軒，浙江蕭山人。道光十二年一甲二名進士，授編修。十九年，大考二等，賜文綺，直上書房。尋督湖北學政。歷司業、侍講、庶子、侍講學士、侍讀學士。二十五年，授皇七子讀。連擢內閣學士、兵部侍郎，調戶部。二十八年，命赴天津驗收漕糧。尋偕大學士耆英查辦山東鹽務，疏劾歷任巡撫、運司收受程儀節壽，論譴有差。又言：「山東鹽政疲敝甚於他省，若求裕課暢銷，惟除弊、緝私最為先務。會議變通成法，請先課後鹽以重帑項。」下部議行。又查運庫出借銀七萬餘兩，責賠繳；籓庫積存減平及扣還軍需行裝等款三十萬兩，撥解部庫；通省倉庫正雜未完銀四十一萬兩，缺穀三十七萬石，命限八個月彌補。咸豐元年，擢左都御史，歷署工部、刑部、戶部尚書。

三年，粵匪陷江寧，復陷揚州，漕督楊殿邦退保淮安，廷議調山西、陜西兵七千赴援。鳳標與尚書文慶，侍郎全慶、王慶雲合疏，言：「淮安賊所必爭，萬一賊眾渡河，則河南、山東民情震動，撲滅愈難。請命山東巡撫李僡親往淮安扼賊北竄，並請敕直隸總督迅派布政使張集馨率兵扼要駐守，以為京師屏蔽。」疏入，如所請行。五月，賊陷河南歸德，鳳標與大學士賈楨、尚書翁心存等條擬防剿六事，多被採擇。未幾，悍賊林鳳祥等竄畿輔，復偕楨、心存等奏陳預籌守城事宜。疏入，報聞。四年，授刑部尚書。六年，宣宗實錄、聖訓告成，加太子少保。尋調兵部，復調戶部。

八年，典順天鄉試，因中式舉人平齡硃墨不符，為言官論劾，興大獄，大學士柏葰論大闢，鳳標亦解任聽勘。文宗原其無私，從寬坐失察革職。逾數月，命以翰林院侍講學士銜，仍直上書房，授醇郡王讀如故。歷大理寺少卿、通政使、左副都御史，署刑部侍郎。隨扈熱河，復擢兵部尚書。十一年，護送文宗梓宮回京，追錄扈從勞，加二級。調吏部，充上書房總師傅。同治七年，以吏部尚書協辦大學士，兼翰林院掌院學士。未幾，拜體仁閣大學士，管理吏部。十一年，以病乞休，命以大學士致仕，食全俸。十二年，卒於家，贈太子太保，謚文端。子其煊，工部郎中，官至山東布政使。

單懋謙，字地山，湖北襄陽人。道光十二年進士，選庶吉士，授編修。十七年，入直南書房。十九年，大考二等，以贊善升用。尋授司業，遷洗馬。二十年，督廣東學政，歷侍讀、庶子。以病歸，父喪服闋，請終母養。咸豐三年，粵匪擾湖北，懋謙方居母憂，命在籍治團練。六年，回京，仍直南書房，補原官。七年，督江西學政，歷侍讀學士、少詹事、內閣學士、工部侍郎，均留學政任。十一年，巡撫毓科、布政使慶廉為言官論劾，命懋謙按之，疏言：「毓科非應變之才，適當賊擾，省防尤重。本境兵勇不敷調遣，辦理未能悉合機宜。現雖全境肅清，善後急宜妥辦，籌備浙防，接濟皖餉，大局攸關，恐未能措理裕如。慶廉現未到任，無事跡可考，未敢妄陳。」疏入，報聞。任滿，回京，充實錄館副總裁。同治二年，調吏部，擢左都御史。三年，偕大學士瑞常等進講治平寶鑒，授工部尚書。

四年，命赴盛京偕侍郎志和等承修太廟、昭陵工程。時奉天馬賊猖獗，命懋謙就近查察，劾將軍玉明、府尹德椿，下部議處。回京，疏陳馬賊難防，請籌兵餉出邊會剿，以弭盜源。又請飭奉天所屬各州縣查勘市鎮鄉村應修堡寨之處，勸民作速興築，擇錄嘉慶年間龔景瀚所著堅壁清野議刊發各州縣，令遵照團練守禦之法，量為辦理。疏入，均得旨議行。六年，管戶部三庫事務。七年，調吏部。十年，管國子監事務。十一年，以吏部尚書協辦大學士，尋拜文淵閣大學士，兼管兵部。十三年，因久病請解職回籍，允之。光緒五年，卒於家，詔依例賜恤，有「學問優長，持躬端謹」之褒。贈太子太保，謚文恪。

論曰：自咸豐初軍事起，四郊多壘，廟堂旰食。京師舉辦團防，閣部重臣領之，賈楨、周祖培、硃鳳標皆預其事。其時用人猶循舊格，揆席多由資進。至穆宗踐阼，底定東南，漢閣臣多取勛望，六官中大拜者鮮，惟單懋謙獨由正卿入閣，時以為榮遇焉。


\end{pinyinscope}