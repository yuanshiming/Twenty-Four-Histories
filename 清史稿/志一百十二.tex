\article{志一百十二}

\begin{pinyinscope}
○兵八

△邊防

中國邊防，東則三省，北則蒙邊，西則新、甘、川、藏，南則粵、湘、滇、黔，而沿邊臺卡，亦內外兼顧，蓋邊防與國防並重焉。茲分述之：曰東三省，曰甘肅，曰四川，曰雲南，曰廣東，曰廣西，曰蒙古，附直隸、山西，蒙邊防務，曰新疆，曰西藏，曰苗疆，曰沿邊墩臺、卡倫、鄂博、碉堡。

東三省為陪都重地，曰奉天，曰吉林，曰黑龍江，東連日、韓，北連俄羅斯，邊防尤要。

奉天當康熙元年，廷臣建議，自興京至山海關，東西千餘里，自開原至金州，南北千餘里，有河東西之分：河東自開原至牛莊，河西自山海關歷松杏山、大凌河，為明季邊防之地，戶口寥落，請預籌實邊。嗣後休養生聚，城鎮日繁。凡大城十四，邊門二十餘。至同治間，邊界漸廣。將軍都興阿以鳳、靉二邊門外之地，自靉陽門外八里甸子東至兩江匯口，轉西南至海沿而下，直至貢道北老邊墻，南路經孤頂子等岡，由西南至舊邊小黑山，均展拓為邊界。此外若大東溝江海相連之處，一律查勘，以綏籓服。尋以地方遼闊，增調防軍。其防軍之外，尤以練軍為重。光緒二年，崇實以金州、大東溝等處，旗兵不足，增練步隊分防。十一年，王大臣等會議，奉天界接朝鮮，舊以遼陽迤東鳳凰城等四城為要地。今則水路趨重大連灣、旅順口，陸路自同治間開墾荒地以後，耕廛比櫛，直抵鴨綠江西岸。額設防兵二萬二千餘人，新設練軍及緝捕勇丁一萬三千餘人，而練習新式槍砲者不及半數，宜加練大支勁旅，扼要屯駐。宣統元年，以延吉一帶為交涉要地，令奉省疆吏調遣軍隊，分配憲兵，建築營房。新設之長白，開山通道，駐兵建署。鴨綠江上游之防務，亦次第籌備。蓋自日據朝鮮，與奉、吉接壤，東邊防務，日益亟矣。

吉林凡大城八，邊門四。其防務至重者，一為琿春，與俄羅斯偪壤，兼接朝鮮，曠無障阻。一為三姓，乃松花江之上游，伯都訥腹地之屏蔽。其三岔口，可由蒙古草地達奉天法庫邊門。光緒初年，就未練之兵及八旗臺站西丹內，選精壯者，練馬步四營。七年，吳大澂始於吉林創設機器局，制造軍械，並於扼要處建築砲臺。以陸路轉運維艱，協商直隸督臣李鴻章，派員及熟手工匠至吉林開廠。俟廠局告成，再於寧古塔、琿春等處增築砲臺。十一年，增練馬隊步隊共六營，足四千五百人之數，隸左右翼統率訓練。吉林額設防兵及烏拉牲丁，凡一萬五千餘人，內靖萑苻，外支強敵，時虞不給云。

黑龍江凡大城六，新舊卡倫七十一。中、俄接界，向以尼布楚與恰克圖為重地，故斥堠之設，多在北徼。舊制於歲之五、六月間，齊齊哈爾、墨爾根、黑龍江三處疆吏，各遣協領、佐領等官，率兵分三路，至格爾畢齊、額爾古訥、墨里勒克、楚爾海圖等處巡視，歲終具疏以聞。康熙二十三年，始設將軍以下各官以鎮守之。凡前鋒、領催、馬甲、匠役、養育兵，咸歸統率，額設之兵，一萬三千餘人。光緒元年，以正兵六千人，西丹四千人，合練步隊萬人。時俄騎東略，沿邊自北而東，列戍防秋，遂無寧歲。六年，加練西丹五千人，分布愛琿、呼倫貝爾、布特哈、墨爾根、呼蘭、齊齊哈爾等處。原有馬隊二千人，加練千人，秋冬之際，招集打牲人等，加以訓練，以佐兵力。八年，籌備黑龍江邊防，在奉天調教習，在天津運砲械，共練馬隊五千人，分駐各城。裁舊設卡倫二十六處，以新練之隊伍巡防。十一年，命奉天、吉林、黑龍江三省疆吏各練勁兵，為東西策應之師，並墾闢荒地，開採礦山，為實邊之計。黑龍江復增練馬步各營。蓋自俄人侵食黑龍江以北，及烏蘇里江、興凱湖以東各地，處處與我連界，邊防日重。及俄築東清鐵道，日占南滿，於是防不勝防云。

甘肅北達蒙部，南雜番、回，西接新疆、寧夏，以河套為屏籓，西寧與撒喇相錯處，為西陲奧區。

康熙三十三年，增戍兵五百於大馬營，控扼雪山要路，增馬步兵三千人於定羌廟，以守硤口，咸隸於肅州總兵官。

雍正二年，青海蕩平，於西寧之北，川邊之外，自巴爾託海至扁都口一帶，創築邊墻城堡，於青海、巴爾虎、鹽池等處，設副將以下各官，於大通河南北，設參將以下各官。以西陲重要，全省馬步戰守兵凡五萬七千餘人，關外換防兵凡九千餘人，兵額獨多於他省。三年，以布隆吉爾為安西鎮，設總兵等官，額兵五千人。因莊浪西之仙米寺地方，山深林密，設守備等官，移涼州高古城額兵駐守。五年，於大通鎮設馬步兵二千人，以白塔川、側爾吐二處逼近邊境，各設兵八百人。以插漢地方遼闊，設寶豐、新渠二縣，設文武各官，並增戍兵，控制賀蘭山一帶。八年，岳鍾琪於吐魯番通伊犁之要路，嚴設卡倫，巴爾庫庫等處，多駐防兵，闊舍圖地方，為南北二山鎖合處，屯駐重兵，分防南北山口。十一年，因西路之布隆吉爾，北連哈密，西接沙州，為關外重地，乃建築城垣，屯兵防守。

乾隆四十九年，福康安、阿桂籌備邊防，自蘭州迤東至涇州一千餘里，北達邊城，外則番族環居，內則回民錯處，墩戍寥落，乃擇要增設營戍，凡將弁二十三人，兵丁二千人。嗣又增兵三千人，北路靖遠，南路秦、階，大河東西各處，互為捍衛。

道光二年，以察罕諾門汗投誠，其所轄二十族，分為左右二翼，視蒙古例，每翼統以專員，嚴稽關卡，以孤河北野番之勢。三年，因青海蒙古向未有受事盟長，乃就青海二十旗內，設正副盟長各一人，隨同官兵習武，以防番眾渡河。十一年，楊遇春於察罕託洛地方，增設蒙古兵，分作二班，布守各卡，以佐官兵。二十三年，富尼揚阿於將軍臺、會亭子二處，各建城垣，防禦西番。二十六年，布彥泰以番賊擾邊，規復防河舊制，增兵千人，分布沿河渡口。又哈喇庫圖爾營所屬之南山根，及南川營所屬之青石坡二處，為野番出入總路，各以汛兵駐守。永安營、紅崖營、永昌協所屬之扁都口、石灰關各要口三十八處，均撥兵巡守，自數十人至百餘人不等。沿邊小口，各備坑塹，以遏賊騎。時番賊恃其槍馬便利，頻年竄擾，亦斯門沁地方，為番騎來往要區，募獵戶千人編為一軍，供遠探近防之用。旋以亦斯門沁設兵，僅可防甘、涼二州之扁都口等隘二十七處，兵力尚嫌不足，復於沙金城設兵千人，以防涼州所屬之一顆樹等三十處隘口，於野牛溝設兵千人，以防甘州所屬之大磁窯等十八處隘口。提鎮大員，復督率沿邊將弁，先事預防。

自粵寇披猖，回匪乘之，玉關、雪嶺間，騷然不靖。咸豐元年，以番賊復出，令琦善等撥兵設卡，嚴密巡防。二年，令舒興阿等督率邊卡文武，修濠壘，增馬探，各營定期會哨，分途堵截。四年，因西寧一帶，番族窺伺，增募獵戶三千人，分防隘口。八年，以青海迤西戈壁，給番民暫居，令西寧總兵、道員，定立界址。九年，令甘肅省疆臣督辦團練事宜。

同治十年，豫師等於甘、涼各處邊隘，自平番至威遠各口，及巴燕戎格山後與西寧番地通連者，一律加意嚴防。張曜因甘肅之金塔一帶，邊墻損壞，平番之裴家營，古浪之大靖、土門，甘、涼之南山各口，時有土番竄擾，分遣員弁偵探防堵。十一年，左宗棠於河州迤西之西南北三面，毗連番界，及槐樹關、老鴉關、土門關三隘口，與抱罕羌人接境之處，以歸化之番眾僧俗四千人，馬四千餘匹，防守各關。是時，平定關、隴，皆客軍之力，數萬額兵，幾同虛設。左宗棠懲前毖後，乃減兵加餉，繕器械，簡軍實，以重邊防。惟新設之靈武、化平、硝海三營兵數無多，逼近蒙、番之永昌、莊浪、松山三營，仍循舊額云。

四川西連衛、藏，北接青海，南盡蠻夷。自雍正、乾隆間，青海、大小金川次第綏定，沿邊之防，以打箭爐為尤重。

康熙三十九年，移化林營於打箭爐，以防爐番。

雍正元年，年羹堯於川、陜各處邊隘，擇要增兵。一為中渡河口，乃通西藏要路，修築土城，以守備移駐。一為保縣，在大河之南，乃土番出沒之所，一為越巂，地多蠻惈，一為松潘外之阿樹，及黃勝岡、察木多，均撥兵駐守，設游擊、千總等官。二年，青海蕩平，於邊外單葛耳斯地方，設參將等官。暗門、拉科、恆鈴子三處，設守備等官。河州保安堡，設游擊等官。打箭爐外之木雅吉達、鴉龍江中渡、里塘、巴塘、鄂洛五處，設總兵、副將等官，率兵駐守。六年，岳鍾琪因河東西苗民改土歸流以後，建昌遂為沿邊重鎮，乃於柏香坪、冕山、寧番、寧越、鹽井、波沙、托木、熱水等處，增設將備營汛，合原有之弁兵，咸隸於建昌鎮標。十年，黃廷桂以建昌之竹核，及涼山西南之魚紅地方，當諸蠻出入門戶，穀堆、格落二處，大赤口、小河壩、勒必鐵、阿都四處，皆系邊要，乃於竹核設將備兵丁共三千人，阿都設兵千人。

乾隆十七年，岳鍾琪因番眾投誠，以威茂副將移駐雜穀腦，設兵千二百人，西南境與梭卓接壤之處，均設汛駐兵。四十一年，金川平定，於雅州建城，命提督移駐，增兵六千五百人，分守沿邊。四十四年，設懋功、綏靖、崇化、撫邊、慶寧五營，制同內地，隸松潘鎮總兵，以控番徼。四十五年，特成額因川邊外之察木多，曾設游擊等弁兵，控制西藏。今藏事敉平，乃抽撥營兵，移防江卡，增築碉房，並於三暗巴一帶，設守備等官。

道光十三年，以副將率兵二千人，駐大樹堡，濬濠建碉，兼防河道。以松潘屯千九百人，歸並峨邊。十九年，因川邊防兵僅四千餘人，不敷防守，於馬邊、雷波、越■、峨邊、屏山各縣增兵二千人，增練兵千六百人，改營制，修碉堡，★飭鎮道各員，於秋冬分巡邊界。尋以馬邊等，夷匪不靖，命大臣齊慎親往籌防。

同治十二年，因峨邊蠻族投誠，擇充千、百戶等職，編制夷兵，建修碉堡。

光緒二十三年，鹿傳霖以三瞻地接里塘，為入藏北界，擬設定瞻直隸，而移建昌道於打箭爐，仿金川五屯之制，設立屯官及將弁汛兵，並接展電線至前藏。其事議而未行。三十三年，部臣議裁★邊防軍，趙爾豐以川邊原有巡防五營，已屬不敷調遣，遂定議緩裁。

宣統初年，趙爾巽以打箭爐外所有改土歸流屬地，擬悉隸於邊務大臣，★增設官吏，寬籌經費，協濟兵食，以固邊圉。三年，趙爾豐收回三瞻，土司之梗化者，遂自請歸流雲。

雲南沿邊，環接外夷，南境之蒙自，當越南國，西南境之騰越，當緬甸國，尤為南維鎖鑰。騰越界連野番，舊設八關九隘，以土練駐防。緬甸國入貢之道，向由虎踞關入，經孟卯、隴川等處，以達南甸，設南營都司以備之。自外海輪舶南來，直抵新街，商賈咸趨北道，由騰城西南行，經南甸、千崖、盞達三宣撫司，歷四程而至蠻允，過此即野人境。其間有三路。下為河邊路，中為石梯路，上為炎山路。下路較近，上路則柴草咸便，行四日至蠻暮，入緬甸界。舟行一日，可達新街。又印度東境之野山，系珞瑜番族，英吉利人由印度侵入，闢地種茶桑，其地可通孟養而達騰越，邊外強鄰野俗，錯處可虞。明代舊置銅壁、巨石、萬仞諸關，以固邊圉。水道則海珀江自千崖以下，水勢漸寬，與大金沙江合流，元代征緬甸，以舟師制勝，取建瓴之勢也。其永昌、順寧、大理三府，及蒙化一，楚雄府之姚州，皆迤西邊界，山深箐密，漢、夷雜處。清初原設永順鎮總兵，迨改鎮為協，僅於永昌城駐兵，沿邊一帶，有鞭長莫及之虞。

雍正二年，青海平定，於鴉龍江各處，設副將等官，宗鄱地方，當云南孔道，設參將等官，以靖邊服。三年，因威遠大山為苗、惈盤踞之所，乃於普茶山各處，設參將等官，兵丁千二百人，並於九龍江口設立防汛。四年，以四川阿墩子地方當中甸門戶，移其防汛歸雲南省管轄，與里塘、打箭爐相為犄角。五年，以中甸延袤千里，為滇省西南籓籬，維西乃通西藏要隘，增設參將營於中甸，守備營於維西。六年，因烏蒙、鎮雄二處地方遼闊，於烏蒙設總兵等官，鎮雄設參將等官，分隘駐防。所有舊設之貴州威寧營，雲南鎮雄營、東川營咸隸烏蒙鎮總兵調遣，建築城垣。旋增兵千五百人，設尋甸州參將等官。七年，設普洱府及普洱鎮將，標兵三千二百人，分防各路。

乾隆三十二年，以木邦為通緬甸要路，並九龍江、隴川、黑山門各隘，咸以兵駐守。四十三年，李侍堯因永昌、普洱等府，向以鎮、協標千五百人，在三臺山、龍江一帶駐營防緬，冬去春回，頗形煩累。雲南省控制全邊，重在騰越。其南甸之東南為杉木籠，距虎踞關百餘里，當騰越左臂。南甸之西南為千崖，距銅壁、萬仞、神護、巨石諸關，均一二百里，實為各路咽喉。乃於杉木籠、千崖二處各增將弁營汛。龍陵地方，道通木邦，原駐兵千五百人，其南三臺山尤為扼要，亦增設弁兵。以順寧一路舊有之額兵，分駐緬寧，與永順右營協同防守。總督、提、鎮大員，每年酌赴騰越邊外巡閱一周，以期嚴密。

嘉慶十七年，以雲南邊外野夷惈匪肆擾，而緬寧、騰越各隘，皆瘴癘之地，難駐官兵，復設土練兵一千六百人，以八百人駐守緬寧之丙野山梁等處，八百人駐守騰越之蠻章山等處，省官兵徵調之勞。

道光間，林則徐於迤西移改協、營，增設弁兵。其扼要之處，為永平縣、永昌府龍街汛、永定汛、漾濞汛、姚關汛等，凡二十一汛，咸增兵駐防，而瀾滄江橋尤為扼險。順寧府毗連夷地，以龍陵協與順寧參將對調。緬寧、錫臘、右甸、阿魯、史塘等處防軍，或分汛多而存城少，或分汛少而存城多，地之夷險與兵之多少不均，咸酌量增調。大理府原駐提督，而上下二關，及太和縣城、彌渡、紅巖、趙州等處，尚屬空虛，均增兵填防。姚州、蒙化二處，亦改汛增兵。

同治間，雲南平定，岑毓英因迤西麗江府城地處極邊，界連西藏，麗江、劍川交界之喇雞鳴地方，系江邊要隘，江外即野人境，向未設兵。乃以麗鶴鎮都司移駐麗江府，劍川營都司移駐喇雞鳴。此外楚雄府屬之八哨地方三、四百里間，惈夷雜居，亦系要地，令楚雄協副將設汛駐兵。十三年，以昭通標兵之半，赴金沙江外駐守。

光緒七年，劉長佑因劍川城地當孔道，為迤西要區，以喇井營移駐劍川。喇井亦瀾滄江要地，以吉尾汛移駐，互相會哨。十一年，岑毓英因滇省入越南之路，以白馬關為要，法蘭西人通商之路，以蒙自縣為沖，沿邊千里，處處錯壤，留防之兵一萬六千人，編為三十營，以白馬關隸開化鎮總兵，蒙自隸臨元鎮總兵，每年瘴消之際，親赴邊陲，簡閱營伍。個舊錫廠，規制宏大，廠丁數萬人，漢、夷雜處，且通三猛、蠻耗各路，乃增設同知一員，移臨元之都司營兵駐防個舊，調原駐開化游擊移守白馬關，以右營都司分防古林，移右營守備駐長岡嶺，以臨元游擊駐蒙自縣，右營都司分防水田，右營守備分防嵩田，為因地制宜之計。自雲南入緬甸，共有六途，以蠻允一途為捷徑，沿邊由西而南而東，皆野人山寨，布列於九隘之外，兵團守望，時虞不足。乃調關外勁旅二千餘人，與原有防軍及鄉團、土司，協力警備。十四年，岑毓英以邊境惈黑夷匪，頻年滋事，分別剿撫。惈黑所屯踞之地，分上下改心，在瀾滄江畔，界接土司，其東西大路，與緬甸逼處，為順寧、普洱兩府屏蔽，其下改心地方，尤為扼要。乃增設鎮邊撫夷，擇地建築城垣，並設參將等官，駐防兵丁一千一百五十八人。二十二年，鹿傳霖以維西協所屬阿墩子汛地，界接川邊之巴塘，左臨瀾滄江，右挹金沙江，地勢至要，英緬鐵路所經，相距漸近，僅四、五日程。乃協商四川疆臣，酌設重鎮，並於川、滇交界處，兩省各設文武員弁，協力防邊。雲南自英據緬甸，法奪越南，防守兩難。光緒之季，西南騰越、臨安兩路，創設團練，稍資捍衛。而餉絀兵單，邊防漸弛矣。

廣東邊防，海重於陸。同治十三年，越南不靖，督臣瑞麟慮其越界，以防勇二千人扼守欽州。光緒八年，曾國荃因欽州之東興街，地接越南，撥勁兵二營駐守，續撥老勇三營助之。十年，法蘭西侵奪越南，彭玉麟督辦粵防，以欽州與廉州並重，增調營勇赴欽、廉，恐地廣兵單，以團練協守。至省內防務，則有三江口之排瑤，瓊、崖之黎匪，時或出巢滋事。排瑤山境四百餘里，康熙四十一年，於瑤境適中之三江口，設立寨城，置副將等官，兵丁千餘人。道光十二年，增三江口戍兵二千人，建築碉臺，以控制悍瑤。光緒十三年，張之洞剿平瓊州黎匪，山路開通，收撫黎眾十萬人，定撫黎章程十二條。粵省負山帶海，西來歐舶，首及粵洋，陸路僅欽、廉一路當敵，防戍較易於海疆也。

廣西南邊，綿亙千餘里，原設隘所百有九處，分卡六十六處，與越南之諒山、高平、宣光等處接壤。叢山密箐中，小徑咸通。鎮南關至龍州一路，地較寬平，為中越商旅通衢，東出太平、南寧，西出歸順、鎮安之總匯。自龍州以東，下水直達梧、潯，有建瓴之勢。歷朝南籓向化，自清初至道光、咸豐間，惟於龍憑營所轄水陸各隘口，以戍兵及沿邊土司協力防守。

同治十一年，令馮子材等就戍所之鎮揀選各營，分布各隘，是為防軍守邊之始。迨法、越戰事起，邊氛日亟，徵調頻煩，兵無久駐之地。

光緒十二年，中、法款議既成，兩廣總督張之洞以鎮南一關，鈐轄中外，固屬極沖之地，即鎮南關之中後左右各路，亦須分兵設防。關以內之關南隘及憑祥土州為中路。自關以東，明江轄之由隘，寧明州轄之羅隘，思陵土州轄之愛店隘，上思州轄之百侖隘、剝機隘為東路。自關以西，龍州轄之平西關、水口關，下凍土州轄之布局隘、梗花隘，歸順州轄之頻峒隘、龍邦隘，鎮安轄之猛峒隘、剝淰隘、百懷大隘等為西路。以上各隘，咸增兵屯守。以十二營防鎮南關中路，以四營防東路，六營防西路。其道路寬者，築臺置砲；路窄者，設卡浚濠；甚僻者，則掘斷徑路，禁阻往來。豫造地營。無事則操練，有警則徵調赴援。廣西提督由柳州移駐龍州，以控制邊夷。而邊境過長，貴能扼要。關前隘為諒山來路，羅隘為間道所通，歸順之龍邦隘，鎮安之那坡隘，分扼牧馬、保樂夷寇來路，由隘當文淵之沖，即龍州後路，下凍土州通鎮邊聲息，令駐邊各將領，宜加嚴防。旋督臣張之洞以沿邊之新太協、上思營、鎮安協各營兵，或改勇補兵，或裁兵留勇，各就所宜，即分防之舉，為並省之謀。十三年，復移駐鎮、道各員，以資分任。

二十三年，譚鍾麟因邊境迤長凡千七百里，僅恃營汛，終嫌單薄，乃扼要建築砲臺。原有防軍二十營，以分防見少，每營止能抽撥二棚駐守砲臺。二十六年，蘇元春因南、太、泗、鎮及上思、歸順四府二州，皆為邊地，勇丁數僅萬人，凡三關百隘，沿邊砲臺，皆須防守。乃以新募調赴江南之五營，並抽調邊軍五營，合成十營，為剿辦沿邊游勇土匪之用。三十年，柯逢時令各州縣增募勇丁八千餘人，給以毛瑟後膛槍，以佐防軍，並令各屬勸民間多築碉堡，藉禦外侮。

三十一年，李經羲以廣西沿邊，全恃防軍，近年邊防大軍，專駐龍州訓練，而南、太、鎮等郡，以迄滇邊，無復邊營蹤跡，客軍又撤回過半，乃酌增防營，募土著親兵，就地防禦。蓋廣西制兵，舊額六萬二千餘人，自同治四年以後，屢加裁汰，由制兵而趨重防軍。法、越事起，於邊地防軍，尤為注重。至光緒季年，改練新軍，非復防營規制矣。

蒙古以瀚海為界畫，其部落之大類有四：曰漠南內蒙古，曰漠北外蒙古，曰漠西厄魯特蒙古，曰青海蒙古。清初，漠南蒙古臣服最先。至康熙初年，而漠北喀爾喀三部內款。及親征準噶爾，而青海諸部來庭。惟漠西厄魯特部，至乾隆間始征定焉。漠北外四盟蒙古，康熙間初定，增為五十五旗。雍正間，增三音諾顏部，共前三部為四部。乾隆中，增至八十二旗。其會盟分四路：土謝圖汗為中路，車臣汗為東路，札薩克圖汗為西路，三音諾顏為北路。乾隆間，築城於烏里雅蘇臺及科布多二處以鎮撫之。其統率蒙兵之制，內札薩克之兵，統於盟長。外札薩克之兵，統於定邊左副將軍。杜爾伯特及新土耳扈特、和碩特之兵，統於科布多辦事大臣。土耳扈特之兵統於伊犁將軍。青海各部落之兵，統於西寧辦事大臣。雍正間，西陲未靖，阿爾泰及河套以北，迤西直達巴里坤，平原沙磧，數千里間，無險可扼。乃於四臺至三十五臺，每臺選精兵駐守，互為聲援。於烏里雅蘇臺城外山顛扼要處，復各建砲臺，屯重兵於特斯臺錫里。旋增設卡路八處於鹽口、戈壁二口，遣兵更番巡探，以期嚴密。其時防在西徼，而北鄙無驚。自乾隆間蕩平準部，而衛拉特來歸，內外各盟長，從征回、準，屢奏邊勛，新舊土耳扈特，同膺茅土，北境俄羅斯亦方輯睦，陰山、瀚海間，百有餘年無事矣。

迨咸豐、同治間，中原多故，蒙邊亦多不靖。同治四年，增熱河馬隊三百人。五年，以包頭鎮為綏遠要區，原有防兵，積年疲乏，調吉林馬隊協同駐守。六年，李云麟以三音諾顏蒙兵專防烏城，而招募奇古民勇駐八里岡，與科布多、塔爾巴哈臺二城蒙兵為犄角。八年，以布倫託海各領隊大臣所有旗兵，改隸科布多大臣，分防熱河等處。令烏梁海總管，自卜果蘇克霸至沙賓達巴哈與俄羅斯接界處，新立鄂博界牌八處，嚴密巡察。徙厄魯特僧眾於阿爾泰山，徙俗眾於青格里河。九年，調大同、宣化練軍二千人駐防庫倫，修復推河以北至烏城十五臺站，並牧馬三千匹，熱河增練洋槍隊三百人，以固庫倫西路之防。十年，以濟斯洪果爾臺站為察哈爾及歸化、綏遠運糧要區，撥兵駐守。令蒙古各臺，自張家口至八臺，以察哈爾都統管理。自九臺至科布多，及庫倫、歸化二路，以各盟長管理。每臺增設駝馬百五十匹，凡軍械糧食，接護轉運，以利軍行。十一年，改建烏里雅蘇臺石城，並整頓沿邊臺務。庫倫西接俄疆，向未設兵，乃於圖、車兩盟蒙兵內，輪派四百人，分駐庫倫四境。十二年，調察哈爾馬隊協防烏里雅蘇臺。旋以軍臺四十四站，地勢綿長，分防散漫。乃分為四路，於中二路擇要駐營，調綏遠城馬隊移防哈爾尼敦，以原有之兵守塞爾烏蘇。

至光緒間，新疆大定，西顧無虞，而北境俄患漸偪。光緒六年，調宣化練軍、直隸步隊赴庫倫防俄。七年，因烏城三面鄰俄，邊防重要，而原有防軍，技藝生疏，烏城共駐蒙古練軍及黑龍江、察哈爾馬隊二千五百人，由京營派教習前往教練，俾成勁旅。十八年，李鴻章以熱河東境山谷叢雜，毗連奉天，撥直隸練軍馬步隊各一營擇要駐防。二十四年，以熱河、察哈爾為蒙邊要地，令各都統等選練兵丁，整備軍實。三十二年，以熱河馬步隊三營改編為常備軍，其兵額均次第補足。時內外蒙古兵日益孱弱，俄人遂駸駸闌入，烏梁海以南受其牢籠，喀魯倫河以東恣其墾牧，鄂博、卡倫遂同虛設矣。

直隸沿蒙邊防務，雍正九年，令直隸疆臣修治邊墻，其古北、宣化、大同三處，咸募兵增防。自獨石口以西，至殺虎口一帶要隘，亦酌增弁兵。十年，於獨石口改設副將以下各官，增額兵八百人，邊墻沖要處，增設鹿柵木柵，以備堵御。自清初至乾隆、嘉慶朝，蒙邊綏輯。咸、同之間，西陲用兵，蒙匪亦漸滋事。同治四年，以直隸北境沿邊關口五十餘處，兵數甚單，調撥京師火器營、威遠隊、提標馬步隊，分駐喜峰口、鐵門關、灤陽、灑河橋、遵化、羅文峪迤北迤西等處。光緒七年，李鴻章以北邊多倫地兼蒙旗，僅有新舊防軍七百餘人，不敷分布，增調宣化練軍馬隊一營分段梭巡。十八年，以直隸防軍五營駐古北口。十九年，李鴻章因古北口防營調回內地，而熱河地廣兵單，乃別練馬隊三哨，與原有之朝陽馬隊一營、圍場馬隊百人，互為援應。直隸邊務，重在海疆，東之山海關，為遼、沈門戶，南之天津、大沽，為京師屏蔽。其北境惟緝捕蒙匪，無事重兵屯戍也。

山西邊界之歸化、綏遠、包頭鎮，控扼草地，毗連大青山，南抵殺虎口，西逾纏金，東接得勝口，與蒙古、回部錯壤。咸豐軍興以後，官兵四出征討，邊備空虛，寇盜乘機竊發。同治六年，左宗棠督師秦、晉，以山西省弁兵團勇均不可恃，乃分撥營勇，駐守黃河西南兩岸，別募三千人，赴禹門、保德間防守，並造砲船四十艘，酌配水師，駐垣曲、三門一帶。軍事定後，防軍旋撤。光緒間，曾國荃調撥湘軍，擇要屯守，而兵數僅一千二百人。九年，張之洞以雁門關為晉邊要口，止有練軍千人，令各營以次抽練，以固邊防。十年，增練大同、太原二鎮馬步營。衛榮光增練馬隊五旗，以三旗駐口外，二旗駐口內，以佐湘軍之不逮。由山西省迤西，為陜西之北境，惟榆林、神木一隅，地接蒙疆，而障以長城，環以河套，民情馴樸，防務更簡於燕、晉也。

新疆為西域三十六國故壤，歷代籌邊列戍，近在玉門，遠亦僅龍堆而外。自乾隆年準部平，道光朝回疆定，至光緒間，再定天山，開省治於迪化城，設五府三十六縣。而俄羅斯邊境由北而西，綿延錯亙。自奪取霍罕三部後，伊犁及南路喀什噶爾皆與俄屬相接。全境中界天山，分南北二路。北路為準噶爾部落，西北以伊犁為重鎮，烏魯木齊當往來孔道，塔爾巴哈臺為北境屏籓。南路悉回族所居，烏什當適中之地。葉爾羌、喀什噶爾雄冠諸城。英吉薩爾西達外籓。

乾隆十八年，以準噶爾逼處邊境，哈密及西藏北路雖已設防，而選將備，具駝馬，簡軍實，勘水草，儲糧餉，修城垣，諸端待理。命疆吏先事籌備，次第施行。哈密已駐重兵，而防所全恃卡倫。天山冰雪嚴寒，加意撫循士卒。南路各城，以滿洲營、綠旗營協同防守。和闐、庫車、闢展諸城，則但設綠旗營兵。其卡倫臺站，自哈密西至闢展，北至巴里坤，自闢展西至庫車，北至烏魯木齊，自庫車西至烏什，又西至葉爾羌，又西至喀什噶爾，其南至和闐，視卡倫之大小，定戍兵之多寡。各臺站設駝馬車輛毋缺，前行阻水，則造舟以濟之。二十四年，戡定準部，北路重地，咸分兵設防，山川隘口，悉置卡倫臺站。各卡倫設索倫、錫伯、厄魯特兵丁自十名至三十餘名有差。各臺站設滿洲、綠旗、察哈爾兵丁各十五名。南路各城設辦事大臣。其理事回官阿奇木伯克以下，各有所司，分統回兵，隸駐防大臣調遣。二十六年，設伊犁馬步兵二千五百人。二十七年，設伊犁將軍及參贊領隊大臣。三十一年，設烏魯木齊辦事大臣。

嘉慶二年，於惠遠城之北關，增調戍兵。

道光六年，以新疆防軍已增至萬餘人，令疆吏調兵四千人赴回疆，二千人赴阿克蘇，協力防堵。又因喀什噶爾防兵較少，於城北要隘增兵三營，城南增兵二營。八年，分遣喀什噶爾防兵四千三百人防守各路，選精壯二千人分十班教練。那彥成因阿克蘇為南路要地，增兵千人，合原有防兵凡二千餘人，以控制南北二路。其冰嶺一路，北通伊犁西南卡倫，外通烏什之捷徑，一律封禁。喀什噶爾、葉爾羌、英吉薩爾各卡倫，向僅駐兵十餘名，乃於各卡倫適中處，凡通霍罕、巴達克山、克什米爾外夷之路，增築土堡，以都司等官率兵駐守，兵數自數十人至二百人不等。九年，於喀什噶爾邊界增卡倫八處。十一年，回疆大定，命參贊大臣駐葉爾羌，總理八城回務，節制巴里坤、伊犁兩路滿、漢兵一萬四千餘人，分防各路。喀什噶爾之八卡倫，道通霍罕，築土堡三座，增建兵房。葉爾羌所屬卡倫，通克什米爾外夷要隘，英吉薩爾通布魯特要隘，各修土堡駐兵。於烏克蘇、烏什二處，各駐八旗兵一千三百人。於喀什噶爾駐綠營兵三千人，為前鋒，兼守邊卡。英吉薩爾駐馬隊五百人，綠營兵千人，為前後二城中權接應之師。巴爾楚克綠營兵三千人，築堡屯守。和闐增足防兵五百人。所餘滿、漢兵六千餘人，悉數駐葉爾羌，隸參贊大臣統轄，遇警援剿。其喀什噶爾、葉爾羌舊額回兵，仍挑補訓練，以替防兵。十四年，以索倫、錫伯、察哈爾、額魯特四處營兵，守衛伊犁沿邊大小卡倫七十餘座，按期會哨，統兵將領，不得輕出邀功。

咸豐二年，廷臣會議，以新疆南北路駐兵益多，數逾三萬，頻年由內地換防，殊苦煩費，乃於伊犁等處綠營兵內調撥換班，其不足者，就地募之。

咸、同間，中原用兵，關外南北各城，邊氛四起。同治二年，調察哈爾蒙兵，悉數由科布多赴烏魯木齊屯守。五年，調烏里雅蘇臺蒙兵六千人赴伊犁。九年，調黑龍江兵二千人，察哈爾兵千人，馬隊二百餘人，馳赴烏城，並令喀爾喀各盟長，隨時整頓蒙兵。十年，在烏梁海一帶，安設臺站，迤西亦一律設臺，直抵塔爾巴哈臺。十一年，因庫爾喀喇烏蘇等處，為晶河要地，招募勇丁，協同馬隊防守。調宣化、古北口營兵，分赴烏城。十二年，調大同、宣化兵千人，赴防塔爾巴哈臺。十三年，以塔城為西路防務扼要之區，調伊犁迤北之察哈爾兵二千人，及蒙古兵益之。尋命左宗棠由關、隴西征，天山內外，次第戡平，而俄羅斯亦歸我伊犁。

光緒三年，左宗棠於伊犁增築砲臺，多駐勁旅。劉錦棠就關外營勇之精壯者，編為制兵，改行餉為坐糧，參用屯田之法，以足軍實。張曜更定新疆營制三事：一、增騎兵，佐步兵之不逮；一、重火器，減養兵之費，為購器之資；一、設游擊之師，駐南北路之間，預防俄患。六年，恭鏜因烏魯木齊之鞏寧城，接壤精河，旁達烏城間道，而舊城已圮，乃於迪化城外高原，別建新城，以駐防兵，而資控扼。十二年，劉錦棠以巴里坤滿營歸並古城，伊犁共駐馬步防軍二十八營，酌裁新募之勇，編留精壯，為馬隊九旗，步隊十三旗，自伊犁至大河沿及精河以東，分路駐防。十四年，額爾慶額因塔爾巴哈臺駐防漢隊，久役思歸，就甘肅額兵，及察哈爾部內，選二千六百人調防。十五年，復於塔城增募防兵，凡步隊三營，馬隊四旗，弁勇二千人。十六年，以伊犁滿洲營，經兵亂後，額數久虛，酌量挑補，定為二千人，再挑留錫伯、新滿洲千人，以備不足。伊犁漢隊改立標營，凡步隊一營，馬隊二營，格林砲隊一哨。惠遠城北關設砲隊一哨，定遠城設馬隊三旗。十七年，楊昌濬因塔城境內，漢、蒙、回、哈雜居，東接烏梁海，西接伊犁，地既險要，路復分歧，共增將弁三十一員，步隊三旗，馬隊四旗，以備巡防彈壓。十九年，以總兵官駐防綏定，統漢隊三千人，策應四境，若廣仁城、果子溝、三臺、瞻德城、三道河、霍爾果斯、拱宸城、寧遠城，以馬步砲隊分防。三十一年，潘效蘇因新疆兵費過重，改練土著，遣散客軍。回纏民性各殊，以二三成攙入漢軍訓練，漢軍則各營旗皆減為哨，節餉防邊，始能兼顧。

宣統二年，札拉豐阿因塔爾巴哈臺屏蔽西北，以原有馬步砲隊，及左右旗蒙、滿隊，悉改新式操法。時中朝方議減餉裁兵，未遑遠略。俄羅斯正經營東陲，遂暫安無事云。

西藏初設駐藏大臣，而番眾仍統屬於喇嘛。當崇德七年，達賴、班禪與厄魯特同時入貢。順治、康熙間，朝請不絕。康熙之季，準噶爾侵藏，由西寧進兵平之。

雍正五年，弭噶隆之爭，以頗羅鼐有定亂功，進封郡王。十年，留雲南兵於察木多，以防番眾。

乾隆十五年，除頗羅鼐王爵，始設駐藏大臣，與達賴、班禪參互制之。其西南之廓爾喀，時窺藏境，中朝以兵力佐之，收復巴勒布所侵占藏地，增設塘汛守兵十三處，以寨落之多寡為衡，前藏增唐古特兵八百人，後藏增四百人。五十四年，始於前後藏各設番兵千人。其通內地之定日、江孜二處要隘，各設番兵五百人，就近選補。設戴琫三人，以二人駐後藏，一人駐定日。增江孜戴琫一人。前藏番兵隸駐防游擊，後藏番兵隸駐防都司。令四川督臣以頭等將備為駐藏之選，統以大臣。其駐藏之兵，令駐藏大臣親為校閱。嗣因定日、江孜為各部落來藏必經之路，各增防汛，設守備等官。打箭爐之外，擇地設游擊等官。五十八年，和琳等會勘後藏邊界及鄂博情形，江孜番、漢兵已敷防守，惟定日地方遼闊，為聶拉木、宗喀、絨轄三處總匯之區，其捷徑如轄爾多、古利噶等處，均為要隘，增設番兵，統以戴琫，修寨落以備棲止，立鄂博以守界畫。

道光二年，懲治聶拉木、絨轄各營官私釋喇嘛之罪，別遣番兵補營兵之額。二十一年，令番兵習弓矢者，改習鳥槍。二十二年，令後藏大臣督率將弁教練堆葛爾本挖金番民武技。

咸豐五年，以廓爾喀不靖，駐防兵單，令喇嘛等聯絡防範，調前藏僧俗土兵二千人赴策墊地方防範。

同治四年，駐藏大臣滿慶等，調派土兵及統兵番員防備披楞。八年，因披楞侵占哲孟雄，與唐古特相持，令恩麟等整頓後藏番、漢營伍。十一年，命德泰赴藏，校閱江孜、定日後藏三汛防營，以固哲孟雄及聶拉木門戶。

光緒二十四年，駐藏大臣文海因後藏定日地方營伍及靖西設防，駐藏大臣久未巡視，乃率兵親往各處校閱。光緒季年，駐藏大臣聯豫仿內地制，設武備學堂，擇營弁衛隊及達木三十九族中之優秀者，習速成科，俟畢業後，先練一營，以開風氣。

宣統二年，聯豫因工布平定，以馬步砲隊工程隊分地駐守。旋疏請裁去幫辦大臣，設左右參贊，分駐前後藏。三年，波密野番滋事，即以工布之兵剿辦，並以步隊擇地駐防，為各營後援。

至川軍入藏之舉，始於雍正初年，準噶爾窺邊，詔以川、陜兵二千人駐防，設正副大臣，分駐前後藏。其時雲南省軍隊亦分途入藏。事定，仍撤歸原省。歷朝鎮撫藏地，多用漢軍、番卒。至光緒三十一年，四川督臣錫良奏調川軍出打箭爐，並招募土勇為向導，以剿竄回。是年八月，巴塘喇嘛戕害大臣，全藏震動。四川提督馬維祺、建昌道趙爾豐合兵進克巴塘、里塘，勘平邊亂。三十二年，里塘逆番桑披復率眾倡亂，錫良命趙爾豐等以川軍討平之。其時番僧與北部回民日就衰弱，全藏邊境，為英吉利、俄羅斯遠勢所包，藏事遂不可問云。

苗疆當貴州、湖南之境，叛服靡常，歷朝皆剿撫兼施。康熙三十八年，以鎮筸居苗疆沖要，改沅州鎮為鎮筸鎮，設總兵以下各官，增額兵千人，合原有之兵凡二千一百人，以防紅苗。雍正九年，復增兵二千人。是年，鄂爾泰因都江與清水江形勢劃分，增設清江鎮標，以新設之丹江、臺拱等營，及原有之銅仁、鎮遠等營，咸隸清江鎮。而以都勻、黎平，並上江、下江各協、營，隸於古州鎮總兵。乾隆元年，楊名時銳意治苗，以貴州省苗眾分生熟二苗，生苗在南，熟苗在北，乃屯駐重兵於內地，而擇鄰苗之要道，增修壁壘，使民有所歸，兵有可守，遇苗眾出巢滋事，則互相援剿，戰勝勿事窮追，兼撫熟苗，俾漸知向化。五年，那蘇圖因永順所屬，緊接苗疆，且與湖北省之容美土司、四川省之酉陽土司連界，乃以永順協標兵改隸鎮筸鎮總兵，聯絡楚南聲勢，合力防苗。

嘉慶初年，戡定苗疆以後，於鳳凰、乾州、永綏、古丈坪、保靖各縣，沿邊次第建修屯堡碉臺，築邊墻以嚴界畫，築土堡以資守御，築哨臺以憑了望，碉卡則戰守咸資，砲臺則堵截尤利。設練勇千餘人，屯丁七千人，墾闢屯防田十三萬一千餘畝，悉以屯兵耕種。其地皆附近碉堡，以便駐守，且節餉糈。歷嘉、道兩朝，沿邊寧謐。

咸豐軍興以後，苗眾乘機肆擾。至同治年，席寶田等大舉平苗，雖間有剽掠之事，以防勇隨時剿撫。光緒十二年，譚鈞培因苗民馴擾無常，乃仿傅鼐防苗之法，增修石碉土堡，由附郭而漸及山林險阻之處，互為守望，以備苗民出入，於舊日之苗疆營制，無所變更也。

沿邊墩臺、卡倫、鄂博、碉堡，清初於各省邊境扼要處，設立墩臺營房，有警則守兵舉煙為號。寇至百人者，掛一席，鳴一砲；至三百人者，掛二席，鳴二砲；至五百人者，掛三席，鳴三砲；至千人者，掛五席，鳴五砲；至萬人者，掛七席，連砲傳遞。康熙七年，諭各省將領，凡水陸孔道之旁，均設墩臺營房，駐宿兵丁，傳報緊急軍機，稽察匪類，護衛行人。乾隆三年，兵部議定汛兵缺少處，按地方★僻情形，酌量撥補器械，務令整備，隨時察驗。有離汛誤防者革責，官吏嚴懲之。

其軍臺之制，始於順治四年，自張家口迤西，黃河迤東，設臺三百四十四座，臺軍七百三十二名。自張家口迄山海關迤西，設臺四百十七座，臺車一千二百五十一名。

蒙古各旗臺、卡、鄂博之制，以大漠一望無垠，凡內外札薩克之游牧，各限以界，或以鄂博，或以卡倫。盛京、吉林則以柳條邊為界，依內興安嶺而設。其內蒙古通驛要口凡五道，曰喜峰口、古北口、獨石口、張家口、殺虎口，以達於各旗。內蒙路近，商旅通行，水草無艱。其外蒙古之驛，則由阿爾泰軍臺以達於邊境各卡倫。康熙朝征準噶爾時，設定邊左副將軍，而外蒙古軍臺之設，由內而外，其制始密。自察哈爾而北，而西北，而又西，迄烏里雅蘇臺，共置四十八臺。康熙三十一年，自古北口至烏珠木秦，置臺九。自獨石口至浩齊忒，置臺六。自張家口至四子部落，置臺五。自張家口至歸化城，置臺六。自殺虎口至吳喇忒，置臺九。自歸化城至鄂爾多斯，置臺八。自喜峰口至扎賴特，置臺十六。乾隆三十四年，自喜峰口路扎賴特盡處起，置臺十四。自古北口路烏珠木秦盡處起，置臺六。自殺虎口路吳喇忒大路外起，置臺七。自張家口路四子部落盡處起，置臺十六。喀爾喀則自備郵站。其東路首站曰尼爾得尼拖羅海，西路首站曰哈拉尼敦，後路首站曰肯特山。迤邐而北，直抵三音諾顏境，其首站曰博羅布爾哈蘇。凡汗、王、貝勒過境，警晨夜，飼牲畜。商旅出其途，亦資捍衛焉。

圍場卡倫之制，規取高地為之，或于岡，或於阪，或於山川之隙，隨宜設置。其柳條邊境之設立卡倫者，東為崖口，西為濟爾哈朗圖，北為色堪達巴漢色欽等處，又西為庫爾圖羅海等處，又南為木壘喀喇沁等處，又南而西為珠爾噶岱等處，又南為海拉蘇臺等處，又南而東為巴倫克得依等處。老柳邊在外，卡倫在內。其故地在周阹之中者，為翁牛特，為哈喇沁，為敖漢，為奈曼，為喀爾喀，左翼等故地咸在焉。

其恰克圖及沿邊鄂博、卡倫之制，因山河以表鄂博，無山河則表以卡倫。鄂博者，華言石堆也。其制有二：以壘為鄂博，以山河為鄂博。蒙古二十五部落，察哈爾牧廠八旗各如其境，以鄂博為防。其與俄羅斯接界，中間隙地，蒙古語曰薩布。凡薩布皆立鄂博以申畫之。恰克圖之中、俄邊界，凡俄國卡倫、房屋，在鄂爾懷圖山頂，中國鄂博、卡倫，適中而平分之。如有山河，即橫斷山河為界。由沙畢納依嶺至額爾古訥河岸，向陽為中國，背陰為俄國。蓋沿邊之地，自黑龍江、庫倫、烏里雅蘇臺、科布多四屬迤邐而西，凡八十二卡倫。科布多所屬極西之卡倫，曰和尼邁拉呼。由此渡額爾齊斯河至輝邁拉呼一帶卡倫，均與俄羅斯接壤。

其在黑龍江境內之卡倫，以將軍轄之。在蒙古喀爾喀等部落之卡倫，按其游牧遠近，每卡倫設章京一員，率兵攜眷戍守。遇森林叢雜，難立鄂博、卡倫之處，則削大樹而刊識之。

自同治七年裁撤科布多境內卡倫以後，各項哈薩克人赴界強據。光緒初年，乃於烏克克等處，由沁達蓋圖烏爾魯向西南至馬尼嘎圖勒幹止，與塔爾巴哈臺卡倫相接，一千數百里之要隘，與俄羅斯接壤者，均設卡倫。所有協理臺吉等員，咸復舊制。

其新疆全境之卡倫，分南北二路。北路之塔爾巴哈臺，與科布多毗連，以額爾齊斯河為界，河東卡倫隸科布多，河西卡倫隸塔爾巴哈臺。自輝邁拉呼至塔城，夏季設大小卡倫十三處，冬季設卡倫八處。此外皆哈薩克游牧之地。塔城西南一帶卡倫八處，界連伊犁。卡倫以外，為哈薩克游牧。伊犁東北七百餘里，與塔城接界之處，由哈布塔海達闌一帶而南，設大小卡倫二十三處。此外亦哈薩克游牧。又西而南，至伊犁河北岸，設大小卡倫八處，乃索倫領隊大臣專轄。自伊犁河南而西，設大小卡倫十六處，乃錫伯領隊大臣專轄。卡倫之外，與哈薩克接壤。其錫伯屯牧西南，因有回子屯所，每年夏秋設卡倫於達耳達木圖，以資巡察。由錫伯卡倫迤西轉南而東，設大小卡倫十七處，乃厄魯特領隊大臣專轄。西南為布魯特游牧，西北為哈薩克游牧。又厄魯特游牧東南，界連喀喇沙爾之土爾扈特、和碩特游牧，設大小卡倫八處，亦厄魯特領隊大臣專轄。其伊犁城北塔耳奇一帶，及伊犁河渡口，設卡倫七處，專為哈薩克貿易交通，並稽察逃人而設，乃惠寧領隊大臣專轄。此伊犁及塔爾巴哈臺大小卡倫之方向也。

其南路自伊犁南經木蘇耳達巴罕至回疆烏什城西北一帶，設卡倫六處，外通布魯特，乃烏什辦事大臣專轄。自烏什而西，經草地及布魯特游牧地樹窩子等處七百餘里，直達喀什噶爾城，由城東北而西轉南，設卡倫十七處，外通布魯特，西達霍罕安集延，乃喀什噶爾領隊大臣專轄。自喀什噶爾東南行二百餘里，至英吉沙爾城，由城西北而南，設卡倫十二處，外通布魯特，西南行千數百里，至巴達克山，乃英吉沙爾領隊大臣專轄。自英吉沙爾東行三百餘里，至葉爾羌城，由城西南轉而東北，設卡倫七處，西南一帶，外通布魯特，東北一帶，專為稽查逃人，乃葉爾羌辦事大臣專轄。又東南行七百餘里，至和闐城，城外之東西河，共設卡倫十二處，為稽查採玉回民，又札馬耳路通阿克蘇，專設卡倫一處，均和闐領隊大臣專轄。自葉爾羌東北行一千四百里，至阿克蘇城，其東北路通著勒士斯，專設卡倫一處，稽查喀喇沙爾所屬之土耳扈特游牧，乃阿克蘇辦事大臣專轄。又東北行七百餘里，至庫車城，由城西北而南，設卡倫五處，又東北行八百餘里，至喀喇沙爾城，城之東北設卡倫二處，又東北行九百餘里，至吐魯番城，由城西南而東，設卡倫六處，又東北行一千七百餘里，至哈密城，城東北設卡倫四處，均由駐扎各城大臣專轄。此回疆各城所屬大小卡倫之方向也。

自咸、同朝回逆鴟張，俄羅斯復乘機蠶食，邊堠盡廢。迨新疆定後，至光緒五年，收回伊犁，與俄羅斯畫定邊界，規復舊日卡倫之制。卡倫之例有三：其在內者曰常設卡倫，在外者曰移設卡倫，最在外者曰添設卡倫。三者惟常設卡倫為永遠駐守之地。餘皆值氣候和暖則外展，寒則內遷，進退盈縮，或千里，或數百里不等，沙漠浩蕩，漫無定準，皆在常設卡倫之外。自西域亂作，凡移設、添設之卡倫，悉為俄人所攘奪。左宗棠平定新疆，乃與俄羅斯重定界約，凡常設卡倫以外，均作為甌脫之地，中、俄邊境之民，彼此不居，以免逼處。其常設卡倫，嚴申舊制，邊烽少息矣。

其黔、楚苗疆碉堡之制，始於嘉慶朝征苗之役，傅鼐精練鄉兵，遍設碉堡，師苗技以制苗，遂平邊患。自湖南乾州界之木林坪起，至中營之四路口，築圍墻百數十里，以杜竄擾。其險隘處增設屯堡，聯以碉卡。鳳凰境內，設堡卡碉臺八百八十七座。永綏境內，設堡卡碉臺一百三十二座。乾州境內，設汛碉一百二十一處。古丈坪及保縣境內，設汛碉六十九處。環苗疆數百里，烽燧相望，聲息相聞。關墻則沿山澗建之。砲臺則擇沖要處築之，哨臺則於關墻之隙修之。卡碉屯堡，則因地制宜，或品字式，或一字式，或梅花式。其修建之制，關墻則土石兼施，砲臺則以石砌，而築土以實中心，哨臺亦石砌，環鑿槍孔，高峻堅實。碉樓之制亦然。關墻以嚴邊界，砲臺以備堵截戰守，哨臺為巡邏了望之用，屯堡為邊民聚衛之所，卡碉則戰守兼資。其防守兵丁，有警則荷戈，無事則秉耒，進攻退守，為持久計，以待敵之可勝，遂以底定蠻荒雲。


\end{pinyinscope}