\article{志六十}

\begin{pinyinscope}
禮四（吉禮四）

堂子祭天坤寧宮祀神令節設供求福祀神奉先殿壽皇殿

安佑宮綏成殿附滿洲跳神儀

堂子祭天清初起自遼沈，有設桿祭天禮。又於靜室總祀社稷諸神祇，名曰堂子。建築城東內治門外，即古明堂會祀群神之義。世祖既定鼎燕京，沿國俗，度地長安左門外，仍建堂子。正中為饗殿，五楹，南鄉，匯祀群神，上覆黃琉璃。前為拜天圜殿，北鄉。中設神桿石座，稍後，兩翼分設各六行，行各六重，皇子列第一重，次親王、郡王、貝勒、貝子、公，各按行序，均北鄉。東南為上神殿，三楹，南鄉。祭禮不一，而以元旦拜天、出征凱旋為重，皆帝所躬祭。其餘月祭、桿祭、浴佛祭、馬祭，則率遣所司。崇德建元，定制，歲元旦，帝率親王、籓王迄副都統行禮。尋限貝勒止，已復限郡王止，並遣護衛往掛紙帛。

凡親祭，前期十二月二十六日，內府官赴坤寧宮請朝祭、夕祭神位，安奉神輿，內監舁行。前引御仗八、鐙四，司俎官六人，掌儀司一人，侍衛十人，導至饗殿供奉。朝夕獻香如儀。故事，神位所懸紙帛，月終積貯盛以囊，除夕送堂子，與凈紙、神桿等同焚。時內府大臣率長史、護衛掛新紙帛各二十有七。昧爽，帝乘輿出宮，陪祀王公等隨行。至堂子內門降，入中門，詣圜殿就拜位，南鄉，率群臣行三跪九叩禮。畢，回鑾。翼日，奉神位還宮。康熙十一年，詔元旦拜堂子禮宜明備，用鳴贊官。明年，罷漢官與祭。二十九年，諭令皇子隨行禮，內府大臣圜殿進楮帛畢，次進皇太子楮帛。

月祭，歲正月初旬諏吉，餘月朔日。司俎二人，就杉柱上掛紙帛數等。元旦，案陳時食盤一、醴酒■D9一。司香上香，內監執三弦、琵琶，坐甬道西，守堂子人持拍板坐其東。司祝進跪，司香授■D9，司祝受之，獻酒。奏神弦，鳴拍板，拊掌應節。凡六獻，皆贊歌「鄂囉羅」，守堂子人亦歌。獻畢，一叩，興，合掌致敬。弦、板止，司祝執神刀進，奏弦、拍板如初。司祝一叩，興，司俎贊歌「鄂囉羅」，眾和歌。司祝舉神刀誦神歌曰：「上天之子，紐歡臺吉，武篤本貝子，某年生小子，某年生小子，今敬祝者，豐於首而仔於肩，衛於後而護於前。畀以嘉祥兮，齒其兒而發其黃兮，偕老而成雙兮，年其增而歲其長兮，根其固而神其康兮。神兮貺我，神兮佑我，永我年而壽我兮。」凡三禱，如前儀，誦贊者九。司祝跪，一叩，興，誦贊三。弦、板止，復跪，一叩，興，合掌退。

立桿大祭，歲春、秋二季月朔，或二、四、八、十月上旬諏吉行，桿木以松，長三丈，圍徑五寸。先一月，所司往延慶州屬採★E0，樹梢留枝葉九層，架為桿，齎至堂子。前期一日，樹之石座。崇德初，定親王、郡王、貝勒祭三桿，貝子、鎮國、輔國公二，鎮國、輔國將軍一。月朔大內致祭，初二日後依次祭，凡祭三桿者，定期內祭其一，過旬祭其二。祀日有數家同者，仍按位為等差，違例多祭與爭先越祭並處罰。後改定大內至入八分公俱祭一桿，將軍不祭。

屆日，司香豫懸神幔，炕上置漆案，陳碟三。前置棻案，黃磁碗二。圜殿置二棻案，高者陳爐，卑者陳碗，前設採氈。司俎二人赴坤寧宮請佛亭及菩薩、關帝像，舁至堂子。安佛亭於座，像懸幔以三繩，系兩殿神桿間。懸黃幡，掛紙帛，圜殿掛帛亦如之。饗殿北炕案上陳打糕、搓條餑餑盤九，酒■D9三，圜殿高案則盤三■D9一。每獻，司祝挹碗酒注■D9，兩殿祭獻歌禱如前儀。祝辭曰：「上天之子，佛及菩薩，大君先師、三軍之師、關聖帝君，某年生小子，某年生小子，今敬祝者，貫九以盈，具八以呈，九期屆滿，立桿禮行。爰系索繩，爰備粢盛，以祭於神靈。」餘辭同月祭。卒事，司香卷幔、徹像奉入宮。

若帝親祭，殿內敷採席，覆紅氈，甬道布椶薦。屆時乘輿出宮，滿大臣隨扈至堂子街，王公跽俟，興，從之。帝降輿入中門，詣饗殿前東鄉坐，司祝獻酒，舉神刀，禱祝，奏弦、拍板，拊掌，歌「鄂囉羅。」帝入，一跪三叩。圜殿同。畢，升座，賜王公等炕前坐。尚膳正、司俎官進胙糕，尚茶正獻福酒，帝受胙，分賜各王公。禮成，還宮。遇壇、廟齋期或清明節，再涓吉以祀。

月朔祀東南隅尚錫神亭，即堂子上神殿也。神曰田苗，神案上盤一、■D9一，分陳時食醴酒，司香上香，司俎掛凈紙杉柱上，諸王護衛依次掛之。內管領一人入，除冠服，解帶，跪叩，祝辭曰：「上天之子，尚錫之神，月巳更矣，建始維新，某年生小子，敬備粢盛兮，潔楮並陳。惠我某年生小子，貺以嘉祥兮，畀以康寧。」畢，退。或謂祀明副總兵鄧子龍也，以與太祖有舊誼，故附祀之。

四月八日佛誕，祭祀前期，饗殿懸神幔，選覺羅妻正、副贊祀二人為司祝。祭日，不祈報，不宰牲，不理刑名。屆時赴坤寧宮請佛亭及菩薩、關聖像，司俎內監置椴葉餑餑、釀酒、紅蜜於盒以從，至則陳香鐙，獻糕酒，取紅蜜暨諸王供蜜各少許，注黃磁浴池。司祝請佛，浴畢，以新棉承座，還奉佛亭，陳椴葉餑餑九盤，酒■D9、香碟各三，並諸王所供餑餑、酒。圜殿亦如之。司香上香，司祝獻酒九巡，餘略如月祭、桿祭。崇德元年，定八旗王、貝勒各一人，依次供獻。厥後唯親王、郡王行之。

馬祭，歲春、秋季月，為所乘馬祀圜殿。正日，司俎掛紙帛如常數，陳打糕一盤、醴酒一■D9，縛馬鬃、尾綠紬二十對。司香上香，牧牽十馬，色皆白，立甬道下。司祝六獻酒，奏樂如儀。所禱之神同月祭，唯祝辭則易為所乘馬。「敬祝者，撫脊以起兮，引鬣以興兮，嘶風以奮兮，噓霧以行兮，食草以壯兮，齧艾以騰兮。溝穴其弗逾兮，盜賊其無擾兮。神其貺我，神其佑我。」禱訖，取紬條就香爐薰禱，司俎以授牧長，系之馬尾。是日，馬神室並奉朝祭、夕祭神位，遣內府大臣行禮。朝祭豫懸幔，舁供佛小亭奉炕上，案陳香、酒、食品。司俎進二豕，熟而薦之。司香上香，舉■D9授司祝，司祝進跪三獻，歌奏如前。訖，授■D9司香，一叩，興，合掌致敬。復跪，祝，一叩，興。取縛馬鬃、尾紅紬條七十對，就香碟薰禱，授司俎官，轉授上駟院侍衛，分給各廠、院。卿、侍衛、廄長入，隨食肉。

其夕祭儀略如朝祭，候肉熟分陳案上，進跪叩祝同。司祝坐杌置夕祭定處，設小案、小腰鈴，別置神鈴。案東展背鐙布幕，振鈴桿，搖腰鈴，誦神歌，前後所禱所祝之神詳下。

背鐙祭，其辭禱同朝祭，祈請者四，禱後跪祝辭、供肉祝辭亦如之。畢，取縛馬鬃、尾青紬條三十對，仍就香碟薰禱授如初。翼日，為牧群滋息，復行朝、夕祭如初禮。唯祝辭易「今為牧群繁息」六字，「溝穴」二句易為「如萌芽之發育兮，如根本之滋榮兮」，餘辭並同。又司香取縛馬鬃、尾紬條二百八十對，皆青色。崇德初制，為馬群致祭，唯親王至輔國公得行。乾隆三十六年，定春、秋騸馬致祭，薩滿叩頭。薩滿者，贊祀也。訖，取所送青色十馬系綠紬條如數。又定朝祭御馬拴紅紬條，大凌河騾馬拴青紬條，為恆制。

凡出師凱旋，皆有事堂子。崇德元年，太宗徵明及朝鮮，明年班師，並告祭。世祖定中原，建堂子。嗣是聖祖平吳三桂、察哈爾，迄歷朝靖亂，皆以禮祗告。

凡親征告祭命下，涓吉，屆期兵部建大纛，具祀纛篇。帝御戎服，出宮乘騎，前後翊衛，午門鳴鐘鼓，法駕鹵簿為導，饒歌大樂，備而不作。至玉河橋，軍士鳴角螺，帝入堂子街門降騎，角螺止。入中門，詣圜殿就拜位，南鄉立，率群臣行三跪九叩禮。角螺齊鳴。出內門，致禮纛神。禮成，樂作，車駕啟行。凱旋日，率大將軍及從征將士詣堂子告成。若命重臣經略軍務以討不庭，禮亦如之。

乾隆十四年，詔言：「堂子致祭，所祭即天神也。列祖御宇，稽古郊禋，燔柴鉅典，舉必以時。堂子則舊俗相承，凡遇大事，及春、秋季月上旬，必祭天祈報，歲首尤先展禮。定鼎以來，恪遵舊制。考經訓祭天，有郊、有類，有祈穀、祈年，禮本不一。兵戎國之大事，命將先禮堂子，正類祭遺意，禮纛即禡也。或在行營別有征討，不及祭告堂子，則行望祭，其誠敬如此。夫出師告遣，凱旋即當告至。乃天地、宗社皆已祝冊致虔，且受成太學，而堂子則弗及，禮官疏略，如神貺何？其詳議以聞。」尋奏凱旋、告祭之禮。報可。

坤寧宮祀神昉自盛京。既建堂子祀天，復設神位清寧宮正寢。世祖定燕京，率循舊制，定坤寧宮祀神禮。宮廣九楹，東暖閣懸高宗御製銘，略言：「首在盛京，清寧正寢，建極熙鴻，貞符義審。思媚嗣徽，松茂竹苞，神罔時恫，執豕酌匏。」其眷眷祀神如此。

宮西供朝祭神位，北夕祭神位，廷樹桿以祀天。朝祭神為佛、為關聖，夕祭神為穆哩罕諸神，祝辭所稱納丹岱琿為七星之祀，喀屯諾延為蒙古神，並以先世有功而祀者。餘如年錫、安春阿雅喇諸號，「納爾琿、安哲、鄂囉羅」諸字，雖訓義未詳，而流傳有自。

綜其所祀，曰元旦行禮，曰日祭，曰月祭及翼日祭，曰報祭，曰大祭，曰背鐙祭及翼日祭，曰四季獻神。其儀節大率類堂子。茲略舉其小異者。

元旦子刻，司香上香，帝、後行禮。日祭，順治初，定大內日祭，朝以醜、寅，夕以未、申。

朝祭，司香豫懸黃幔，奉菩薩、關帝像，東鄉。左、右炕上置低桌二，陳爐、■D9各三，時果九，糕十。炕前置獻案，黃磁碗二，虛其一，以一實酒。案下列樽酒，前設採氈。昧爽，司俎等進二豕，司香獻香，執弦板內監暨司俎官帥屬進，奏神弦，拍板，拊掌應節。司祝跪六獻，酒灌虛碗中，一叩，興，合掌致敬。餘如堂子朝祭儀。司祝復跪，一叩，興。又誦贊三，弦板止，侍側。帝親詣，入門，立神位前。司祝先跪，帝跪。司祝致辭，帝行禮，興，司祝叩，興，合掌致敬。後隨行禮。將事者俱退，留司俎、司祝、司香婦人侍行禮。時帝南後北，帝不與祭。司祝叩興後，徹■D9，奉神像納黃筒，位西楹大亭中。

徙幔稍南，安關帝像正中，執弦板者進，跪坐，司香斂氈三折之，奏弦拍板如初。司祝跽氈上，致辭，獻香酒，司祝酌酒，執豕耳灌之，一叩，弦板止。司祝舉豕於俎、復奏、拍，灌如初，一叩，興，退。司俎如法刲牲，熟而薦之。司香獻香，司俎進跪，凡三獻，俱奏弦、拍板、拊掌。畢，徹饌，列胙長案上，或帝率後受胙，或率王、公等食肉，否則大臣侍衛進食之。

夕祭，司香豫懸青幔，西樹桿，懸大小神鈴七。幔內奉穆哩罕神、畫像神、蒙古神，南鄉。前低桌二，陳爐、■D9各五。別懸菩薩像西楹大亭，鋪油紙，設案如朝祭。既上香，司祝系裙、束腰鈴、擊手鼓，坐杌上誦神歌祈請曰：「自天而降，阿琿年錫之神，與日分精，年錫之神，年錫唯靈。安春阿雅喇、穆哩穆哩哈、納丹岱琿、納爾琿軒初、恩都哩僧固、拜滿章京、納丹威瑚哩、恩都蒙鄂樂、喀屯諾延，某年生小子，今為所乘馬敬祝者」雲云。辭同馬祭，擊鼓拍板和之。初禱曰納丹岱琿、納爾琿軒初，二禱曰恩都哩僧固，三禱曰拜滿章京、納丹威瑚哩、恩都蒙鄂樂、喀屯諾延，三禱並為馬祝云云。皆擊鼓為節，內監亦擊拍板以和，止，退，釋手鼓腰鈴，司香設採氈，帝親行禮如朝祭儀。後隨行，則帝東後西。刲牲、薦俎暨叩跪、致辭如初。畢。遇齋期、國忌，不宰牲。並十二月二十六日請神送堂子後，宮內均停祭。

乾隆十二年，制定坤寧宮祭神背鐙供獻，其儀，夕祭薦肉後，司香斂氈，展青綢幕，掩鐙火，眾出闔戶，留司祝及執板鼓內監侍。司祝坐杌上振桿鈴，初向神鈴致祈請，辭曰：「哲，伊埒呼，哲，納爾琿。掩戶牖以迓神兮，納爾琿。息甑灶以迓神兮，納爾琿。來將迎兮，侑坐以俟，納爾琿。秘以俟兮，幾筵具陳，納爾琿。納丹岱琿藹然降兮，納爾琿。卓爾歡鐘依惠然臨兮，納爾琿。感於神靈兮來格，蒞於神鈴兮來歇，納爾琿。」二次搖神鈴致禱，辭曰：「納丹岱琿、納爾琿軒初、卓爾歡鐘依、珠嚕珠克特亨，某年生小子，今為所乘馬祝者」雲云。餘辭同馬祭。三次向腰鈴致祈請，辭曰：「哲，伊埒呼，哲，古伊雙寬。列幾筵以敬迓，古伊雙寬。潔粢盛兮以恭延，古伊雙寬。來將迎兮盡敬，古伊雙寬。秘以俟兮申虔，古伊雙寬。乘羽葆兮陟於位，古伊雙寬。應鈴響兮降於壇，古伊雙寬。」四次搖腰鈴，復致禱，辭曰：「籥者唯神，迓者斐孫，犧牲既陳，奔走臣鄰。仍為所乘馬敬祝者」雲云。每次並擊鼓拍板以和。畢，啟扉明鐙，司俎徹俎，司香卷幔，奉神像納硃匱。

月祭略同日祭，唯食品因月而殊，灌豕耳以酒不以水。如為皇子祭祀，則司祝禱祝，皇子叩拜。

翼日祭天，安佛、菩薩像西楹大亭，神桿東北置案一，西鄉。奉桿倚柱座前，桿首鄉東仰。案陳銀盤三，一實米居中。西北置幔架，覆紅罽。東北置牲案。昧爽，司俎進一豕。司香設採氈閾內，帝行禮，鄉神桿南面跪。司俎進，舉盤中米灑之。祝禱畢，興。不親祭，則司祝奉御衣叩拜。後隨行，帝居中，後傍西。刲牲熟薦，陳頸、膽左右銀盤，縷肉為膾，列碗二，佐以箸；炊稗為飯，列碗二，佐以匙；相間以獻。帝復行禮，灑米如初。禮成，司俎奉頸骨桿端，膽、膾及米置桿碗，桿遂立。以所獻肉飯進，帝後受胙，退。如為皇子祭天，則皇子叩拜。不親祭，則司祝奉皇子衣服叩拜。

報祭，歲春、秋二季，立桿大祭。前期四旬，釀酒西炕上，祭前一日漉之。司香染布為神冠，制楮帛。

大祭日，司俎婦人打糕作穆丹條子，餘如前儀。其翼日祭天，與月祭翼日同。

四孟月大祭，亦曰四季獻神，懸朝祭、夕祭神幔，並同日祭儀。涓吉，具馬二，牛一，金、銀錠各二，蟒緞、龍緞、片金倭緞、閃緞、各色緞十，毛青布十，置案。掌儀官等前引，內府大臣、上駟院卿同行。自乾清右門舁入，逕交泰殿，至坤寧宮門外。陳馬於西，列牛於東。司俎等奉金銀緞布入，司香陳案上，奉朝祭神位前，加金銀其上。司祝跪致辭，一叩，興。復舉案夕祭神位前，如上儀。帝親祭，禮同月朔。陳獻畢，司香舉金銀緞布貯案下，侍衛等牽牛馬出。越三日，宮殿監諸神位前，以金銀緞布及牛馬授會計司發售，計直購豕以祭。故事，帝獵南苑或他所，射得包、鹿，如尾氾腑臟無傷者，雖小創必整潔之，備供獻，傷多體缺者舍之。至四時進獻，按時以奉，春雛雞二，夏子鵝一，秋魚一，冬雉二，選肥且澤者以將誠焉。

令節設供萬壽節、元旦節，宮殿監率各首領設供案天香亭內，北鄉。奉安神牌、香屬、鐙爐、斗香、拜褥各具，陳祭品七十有五。屆時帝拈香行禮，畢，送燎還宮。

冬至、夏至或未親行郊禮，則設供宮中。宮殿監設供案，冬至北鄉，夏至南鄉。奉安神牌、祭品同，拈香送燎亦如之。

立春、立夏、立秋、立冬設案如前儀。春東鄉，夏南鄉，秋西鄉，冬北鄉。陳祭品三十有六，羊、豕各一，儀如初。

仲春朔祭日，仲秋望祭月，七月七夕祭牛、女，陳祭品四十有九。帝行禮畢，宮殿監奏請皇后、皇貴妃、貴妃、妃、嬪行禮，畢，帝送燎還宮。

求福祀神所稱佛立佛多鄂謨錫瑪瑪者，知為保嬰而祀也，亦名換索。其儀，諏吉有期，豫釀醴酒。前期數日，選無事故滿洲九家，攢取棉線綢片，捻線索二紐，小方戒綢三。先一日，司俎官偕奉宸苑官赴西苑斫取柳條全株，高九尺，圍徑三寸。屆期赴坤寧宮廊下，樹柳枝於石，懸凈紙、戒綢。幔懸神像。炕上設低案一，陳香碟、醴酒各三，豆糕、煤糕、打糕各九。西炕設求福高案，陳鯉魚、稗米飯、水訄子各二，醴酒、豆糕等皆九數。稍北植神箭，懸線索其上，用三色綢片夾系之，令穿出戶，系之柳枝。司香展採氈，帝、後親詣行禮，如朝祭儀。

內監司俎官率屬進，奏神弦，鳴拍板，司祝執神刀進，誦神歌禱辭曰：「聚九家之採線，樹柳枝以牽繩。舉揚神箭，以祈福佑，以致敬誠。某年生小子，綏以多福，承之於首，介以繁祉，服之於膺。千祥薈集，九敘阜盈。亦既孔皆，福祿來成。神兮貺我，神兮佑我。豐於首而仔於肩，衛於後而護於前。畀以嘉祥兮，偕老而成雙兮。富厚而成雙兮，富厚而豐穰兮。如葉之茂兮，如木之榮兮。食則體腴兮，飲則滋營兮。甘旨其獻兮，硃顏其鮮兮。歲其增而根其固兮，年其永而壽其延兮。」如是者三，眾歌「鄂囉羅」和之。

禱畢，司香舉線索、神箭授司祝，司香舁高案出戶外，列柳枝前。司祝左執神刀，右執神箭，立案前。帝立正中，後立檻內東次。皆跪，司祝對柳枝舉揚神箭，以練麻拭其枝。初次誦禱畢，舉箭奉練麻進，帝三埒而懷之，歌如前。帝、後一叩，興，柳枝上灑以酒，夾以糕，司祝揚箭歌禱如式。凡三。帝詣神位前跪，司祝以箭上線索二分奉帝、後，致辭，叩，興，合掌致敬。帝、後同一叩，興。司祝進神胙，帝、後受之，還宮。祀肉與糕不出門，則分給諸人，令戶內盡食之。

其夕祭求福，帝、後行禮如夕祭儀。柳枝所系線索貯於囊，懸西壁上。其枝司俎官齎送堂子。至除夕，與神桿紙帛爇化之。

奉先殿順治十三年，詔建景運門東北，前後各九楹，如太廟寢制。中為堂，左神庫，右神廚。明年殿成，世祖躬妥神位，讀祝大饗。定制，元旦、冬至、歲除、萬壽、冊封、月朔、望，奉神位前殿，帝親行禮，供獻如太廟大饗儀。唯立春、上元、四月八日、端陽、重陽皆尋常節，國忌、清明、霜降、十月朔屬哀慕期，親祭，不贊禮、作樂。七夕如常供。四月八日、七月望日陳素果。月薦新，帝親獻。

凡常例供獻，後殿行之。饗太廟畢，行躬告禮，上香燭。又定日供湯、飯、果、肉各五盤。元旦、萬壽，請太廟後殿四祖、四后神位至奉先殿，與列聖、列後合饗。其後罷奉請，就太廟後殿祀之。是歲冬，御經筵，上親祭焉。

十七年，以並夾室乖制，諭令夾室行廊外中通為敞殿九楹，★A1改建如旨。

明年，聖祖嗣服，用禮臣言，依明洪武三年例，朝夕焚香，朔、望瞻拜，時節獻新，生、忌致祭，具常饌，行家人禮。其冬世祖升祔，奉神位至前殿行大饗。禮成，還奉後殿神龕。厥後祔饗仿此。康熙十三年，罷日供食，早、晚燃香燭。十五年，罷冊封大饗，遣官祗告後殿。凡上徽號、冊立、御經筵、耕耤、謁陵、巡狩、回鑾亦如之。雍正十三年，準太廟時饗例，增上香儀。

乾隆二年修殿，徙神位暫安太廟。其秋會值太祖、太宗忌辰，帝擬親饗，群臣言故事無素服入廟，乃止。道光元年，增修後殿龕座。中室列龕三，奉太祖、太宗、世祖。左一室龕二，奉聖祖、高宗。右一室龕二，奉世宗、仁宗。昭、穆仍舊制。餘四室分列八龕焉。

凡親饗，先三日致齋。先一日，掌儀司進祝版，割牲瘞毛血，潔治祭品。屆日昧爽，內監啟寢室神龕，執事官各事咸備。內府官省畢，分詣寢室前，跪上香，三叩，興。奉列聖、列後神位以次行。皇后祔饗，同至前殿，安於座位，南鄉，祔後西鄉。詣各香案前跪，三叩，興。屆時帝袞服出宮，至誠肅門降輿，入左門，盥訖，就拜位，北面立，迓神，奏貽平章。導詣太祖香案前，跪上炷香一，瓣香三。旋位，行三跪九叩禮。導詣皇後香案前，立上香，旋位。行初獻禮，奏敉平章，舞干戚，有司揭尊冪，勺挹實爵，司帛、司爵以次至各案前。獻訖，司祝詣祝案前跪，三叩，興。跪案左，奉祝版。帝跪，司祝讀祝，興，安於篚，叩如初。帝三叩，興。行亞獻禮，奏敷平章，舞羽籥，獻爵，儀如初。行終獻禮，奏紹平章，餘並同初獻。徹饌，奏光平章。畢，請神還寢室，三叩，退。贊「舉還宮樂」，奏乂平章，帝復行三跪九叩。司祝、司帛以次送燎所，帝轉立東旁。禮成，仍出左門。餘如來儀。

或遣皇子代祭，前諸儀同。殿門外正中設拜位，入右門，至西階下盥手，升階詣拜位行禮。祝、帛送燎，避立西旁，仍自西階退。

其月朔薦新，正月鯉魚、青韭、鴨卵，二月萵苣、菠菜、小蔥、芹菜、鱖魚，三月王瓜、蔞萵、蕓薹、茼蒿、蘿卜，四月櫻桃、茄子、雛雞，五月桃、杏、李、桑葚、蕨香、瓜子、鵝，六月杜梨、西瓜、葡萄、蘋果，七月梨、蓮子、菱、藕、榛仁、野雞，八月山藥、慄實、野鴨，九月柿、雁，十月松仁、輭棗、蘑菇、木耳，十一月銀魚、鹿肉，十二月蓼芽、綠豆芽、兔、蟫蝗魚。其豌豆、大麥、文官果諸鮮品，或廷旨特薦者，隨時內監獻之。順治十四年，定月薦鮮獻粢盛牲品。康熙十三年，定薦新日，掌儀司詣後殿行禮。獻帛爵用侍衛。

壽皇殿舊制三室，在景山東北。太祖、太宗、世祖及列後聖容，向奉體仁閣。雍正元年，命御史莽鵠立繪聖祖御容，供奉壽皇殿中殿，遇聖誕、忌辰、元旦、令節，率皇子、近支王公展謁奠獻。凡奉安山陵、升祔太廟禮成，皆親詣致祭。蓋月必瞻禮，或至三詣焉。

乾隆元年，奉世宗聖容東一室，嗣後列朝聖容，依次奉東西室，為恆例。三年，定謁陵、省方啟蹕、回鑾均詣壽皇殿行禮。尋定萬壽節行禮如諸令節儀。十三年，徙建景山正中，如安佑宮制。大殿九室，左右殿各三楹，東西配殿各五楹，其冬成。高宗親制碑記，其頌曰：「唯堯巍巍，唯舜重華，祖考則之。不競不絿，仁漸義摩，祖考式之。弘仁皇仁，明憲帝憲，小子職之。是繼是繩，曰明曰旦，小子忽之。天游雲殂，春露秋霜，予心惻惻。考奉祖御，於是壽皇，予仍即之。制廣而正，爰經爰營，工勿亟之。陟降依憑，居歆攸室，羹墻得之。佑我後嗣，綿於萬，匪萬億之。觀德於茲，無然畔援，承欽識之。」

十五年，諭：「前代安奉神御，率在寺中，別殿凈宇，本無定所。敬念列祖創垂，顯承斯在。永懷先澤，瞻仰長新。式衷廟祫之儀，斯協家庭之制。應迎列祖、列後聖容奉壽皇殿，歲朝合請懸供，肅將祼獻。」於是奉聖祖、世宗御容，並自體仁閣迎太祖、太宗、世祖御容，乃定除夕敬懸，供鮮果、肉醬。元旦大饗，獻磁器籩豆供品，並上香行禮。初二日如除夕供。禮畢尊藏。

又元旦帝有事堂子、奉先殿，訖，詣壽皇殿行禮。除夕、初二日，命皇子番行。上元節供餅餌，秋季展聖容，宮殿監敬謹將事。是歲繪列朝聖容成，親詣奉安，行大饗。嘉慶四年，詔壽皇殿供奉神御，始自聖祖，凡遇忌辰、誕辰，皆應躬親展敬，示子孫遵行，安佑宮亦如之。

安佑宮在圓明園西北隅，建工始乾隆五年，迄八年蕆事。大殿九室，硃扉黃甍，如寢廟制。中龕懸聖祖御容，左世宗，右高宗。龕前陳彞器、書冊、佩用服物，合設中和韶樂一列。帝臨御園中，遇列聖誕辰，忌辰，令節，朔、望，並拈香行禮。謁陵、省方啟鑾、回蹕，皆躬詣祗告焉。高宗親制碑記，略言：「朔酌望獻，西漢原廟遺制。宋時神御殿亦本斯義，蓋奉安列朝御容所也。上元結鐙樓，寒食設秋千，視漢已備。而崇建遍郡國，奉祀在禪院，識者譏之。我皇祖聖祖，恩澤旁覃，僻邑窮谷，飲其德而不知，子孫臣庶，躬被教育者，宜其謳歌慨慕而未有已也。是以皇考世宗謹就壽皇殿奉安御容，朔望瞻禮，而於皇祖所幸暢春園，亦陳薦如儀。有漢、宋備物備禮之誠，無宋代祀繁致褻之弊。予小子心懍紹庭，念茲圓明園為我皇考囿沼地，築室九楹，敬奉皇祖其中，奉皇考配東一室。所謂禮緣義起，有其舉之，莫敢廢也。」

永佑寺在熱河避暑山莊萬樹園旁，乾隆十六年建。有樓五楹，奉聖祖、世宗、高宗御容，雲山勝地樓奉仁宗御容，陳設一如安佑宮。車駕蒞至輒懸奉，回蹕後庋藏。丹墀列高宗御製碑文，略言：「創立精藍，爰名永佑。固不特鐘魚梵唄，足令三十六景借證聲聞；而皇祖聖日所照，千秋萬歲後，子孫臣庶，莫不永如在之思。是即釋迦之耆闍崛山，金剛法座，天龍擁護；而所以繩武寧親，祝釐養志，亦於是託焉云爾。」仁宗御制永佑寺瞻禮敬紀，亦頗惓惓祖若父焉。

道光時，移供聖御繼德堂，更題曰綏成殿。中室聖祖，左世宗，右高宗，左次室仁宗，以後列朝御容，仍依次懸左右室雲。

滿洲俗尚跳神，其儀，內室供神牌，或用木龕，室正中、西北龕各一。凡室南鄉北鄉，以西方為上；東鄉西鄉，以南方為上：頗與禮經合。南龕下懸簾幕，黃雲緞為之。北龕上置杌，杌下陳香盤三，木為之。春、秋擇日致祭，謂為跳神。前一月，造酒神房。前三日，朝暮獻牲各二，名曰烏雲，即引祀也。前一日，神前供打糕各九盤，以為散獻。大祀日，五鼓獻糕，主人吉服鄉西跪，設神幄鄉東，中設如來、觀音神位。女巫舞刀祝曰：「敬獻糕餌，以祈康年。」主人跪擊神版，諸護衛亦擊，並彈弦、箏、月琴和之，其聲嗚嗚然。巫歌畢，主人一叩，興。司香婦請神出。戶牖西設龕，南鄉奉之。司俎者呼「進牲」，牲入，主人跪，家人皆跪。巫者前致辭，以酒灌牲耳，牲耳甡，司俎高聲曰：「神已領牲。」主人叩謝。庖人刲牲，熟而薦之。主人再拜謁，巫致辭。主人叩畢，巫以系馬吉帛進，祝如儀。主人跪領帛，以授司牧，一叩，興。乃集宗人食胙肉，令毋出戶庭。

其夕供七仙女、長白山神、遠祖、始祖，位西南鄉。以神幙蔽窗牖，舞刀進牲致祝如朝儀。唯伐銅鼓作淵淵聲，主家亦擊手鼓、架鼓，以銅鼓聲為應。誦益急，跳益甚。禮成，眾受福。次早設位庭院前，位北鄉，主人吉服如儀。用男巫致辭畢，灑以米，趨退。主人叩拜。牲肉皆刲為菹醢，和稻米以進。名曰祭天還原。

又明日，神位前祈福，供餅餌，綴五色縷。祝辭畢，以縷系主人胸，謂之受福。三日祭乃畢。

長白滿洲舊族近興京城者，祀典禮儀皆同。唯舒穆祿氏供昊天上帝、如來、菩薩諸像，又供貂神其側。納蘭氏則供羊、雞、魚、鴨諸品，巫者身系銅鈴跳舞，以鈴墜為宜男兆。蒙古跳神用羊、酒，輝和跳神以一人介胄持弓矢坐墻堵，蓋先世有劫祀者，故豫使人防之，因沿為制。跳神之舉，清初盛行，其誦祝辭者曰薩嗎，迄嘉慶時，罕用薩嗎跳神者，然其祭固未嘗廢也。


\end{pinyinscope}