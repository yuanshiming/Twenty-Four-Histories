\article{本紀二十}

\begin{pinyinscope}
文宗本紀

文宗協天翊運執中垂謨懋德振武聖孝淵恭端仁寬敏顯皇帝，諱奕蟭，宣宗第四子也，母孝全成皇后鈕祜祿氏，道光十一年六月初九日生。二十六年，用立儲家法，書名緘藏。

三十年正月丁未，宣宗不豫，宣召大臣示硃筆，立為皇太子。宣宗崩，己未，上即位，頒詔覃恩，以明年為咸豐元年。尊皇貴妃為孝慈皇貴妃。追封兄貝勒奕緯、奕綱、奕繹為郡王。封弟奕恭親王，奕枻醇郡王，奕硉鍾郡王，奕言惠孚郡王。定縞素百日，素服二十七月。

二月戊辰，命左都御史柏葰、內務府大臣基溥營建昌西陵，為孝和皇后山陵。初宣宗遺詔，毋庸升配、升祔。交廷臣議。議上。詔曰：「先帝謙讓，所不敢從。曲體先懷，宜定限制。即以三祖五宗為斷，嗣後不復舉行。」湖南土匪李沅發作亂。詔：「惠親王系朕之叔，免叩拜禮，示敬長親親。」庚辰，敕沿海整頓水師，認真巡緝。壬辰，大理寺卿倭仁應詔陳言，上嘉其直諫。

三月癸巳朔，保昌卒，以柏葰為兵部尚書，花沙納為左都御史。壬寅，通政使羅惇衍應詔陳言，上優詔答之。癸卯，左副都御史文瑞疏陳四事，並錄進乾隆元年故大學士孫嘉淦三習一弊疏，禮部侍郎曾國籓疏陳用人三事，均嘉納之。辛亥，濬江蘇白茅河，移建海口石徬於老徬橋。壬戌，禮親王全齡薨，子世鐸襲。

夏四月乙丑，俄羅斯請於塔爾巴哈臺通商，允之。己巳，內閣學士車克慎疏陳敬天繼志、用人行政凡十條，優詔答之。癸酉，戶部疏陳整頓財政，臚陳各弊，得旨：實力革除。庚辰，英吉利國船至江蘇海口遞公文，卻之。乙酉，船至天津。

五月丙申，起碇南旋。丁酉，詔曰：「州縣親民之官，責任綦重。近年登進冒濫，流品猥雜，多倚胥吏而朘閭閻，民生何賴焉。督撫大吏其加意考察，薦進廉平，鋤斥貪茸，庶民困漸蘇，以副朕望。」獲湖南逆首李沅發，解京誅之。詔鄭祖琛「廣西會匪四起，應時捕剿，疏報勿得諱飾。」辛亥，改山東登州鎮為水師總兵，兼轄陸路。癸丑，詔東南兩河勘籌民堰。甲寅，以固慶為吉林將軍。

六月癸亥，永定河溢。大學士潘世恩致仕，食全俸。以祁俊藻為大學士，杜受田協辦大學士，孫瑞珍為戶部尚書，王廣廕為兵部尚書，季芝昌為左都御史。甲戌，除甘肅民、番升科畸零地銀。甲申，敕督撫舉劾屬員，臚列事實，勿以空言。是月，廣東花縣人洪秀全在廣西桂平縣金田起事。

秋七月辛卯，敕沿海督撫籌防海口。丙辰，尚書文慶坐延請妖人薛執中治病，免。

八月丁卯，洪秀全竄修仁、荔浦，敕鄭祖琛剿之。調向榮為廣西提督剿賊。甲申，詔曰：「各省糾眾滋事，重案層見疊出，該地方官所司何事？即如河南捻匪結黨成群，甚至擾及鄰省，橫行劫掠，自應合力捕治，凈絕根株。若封疆大吏玩縱於前，復諱飾於後，以致釀成鉅患，朕必將該督撫從重治罪。凜之！」

九月丙申，以廣西賊勢蔓延，調湖南、雲南、貴州兵各二千赴剿，並勸諭紳民舉辦團練。辛丑，命林則徐為欽差大臣，剿賊廣西。甲辰，以廣東游匪滋事，命徐廣縉剿之。丙午，大行梓宮發引。辛亥，暫安宣宗成皇帝於隆恩殿。

冬十月壬午，以彌縫釀患，奪鄭祖琛職，林則徐署廣西巡撫。甲子，永定河漫口合龍。丙戌，詔曰：「大學士穆彰阿柔佞竊位，傾排異己，沮格戎機，罔恤國是，即行褫職。協辦大學士耆英無恥無能，降員外郎。頒示中外。」以賽尚阿協辦大學士。

十一月戊戌，以奕山為伊犁將軍。庚子，欽差大臣林則徐道卒，以周天爵署廣西巡撫，命前兩江總督李星沅為欽差大臣，赴廣西剿賊。乙巳，敕各省籓庫積存雜款，撥充軍需，暫緩開捐。劉韻珂免，以裕泰為閩浙總督，程矞採為湖廣總督，吳文鎔為雲貴總督。獲廣西匪首鍾亞春，誅之。

十二月己巳，孝德皇后冊謚禮成，追封后父富泰為三等公。敕奕山酌定俄羅斯通商條例以聞。庚午，敕江蘇四府漕糧暫行海運。甲戌，向榮剿賊橫州，敗之。己卯，恤廣西陣亡副將伊克坦布等世職。丙戌，祫祭太廟。

是歲，免直隸、浙江、湖南等省六十七州縣災賦有差。朝鮮、琉球入貢。

咸豐元年辛亥春正月戊子朔，御太和殿受朝賀。詔直省查明道光三十年以前正耗錢糧實欠在民者，開單請旨。命賽尚阿為大學士。壬寅，上謁慕陵，行周年大祭禮。庚戌，還京。辛亥，詔翰、詹諸臣分撰講義進呈。給事中蘇廷魁疏請推誠任賢，慎始圖終。上嘉納之。

二月乙丑，詔免直省民欠錢糧巳入奏銷者，及於江蘇民欠漕糧，悉予蠲免。杜受田疏陳整軍威、募精勇、勸鄉團、察地形四事，發軍前大臣。庚午，李星沅奏剿賊金田獲勝。己卯，詔曰：「今年節過春分，寒威未解。朕返躬內省，未能上感天和。因思去冬禮部匯題烈婦一本，內閣票擬雙簽，遂用不必旌表之簽發下。該烈婦等舍生取義，足激薄俗而重綱常，所有烈婦彭氏等三十七口，準其一體旌表，以慰貞魂。」命廣州副都統烏蘭泰帶所制軍械赴廣西剿賊。

三月丙申，命大學士賽尚阿佩欽差大臣關防，馳往湖南辦理防堵，都統巴清德、副都統達洪阿隨往。庚子，上御紫光閣閱射。辛丑，御拱辰殿步射，閱大臣、侍衛射。己酉，河南巡撫潘鐸奏拿獲捻匪姚經年二百餘名。庚戌，調廣東、湖南、四川兵赴廣西助剿。壬子，發內帑銀一百萬兩備廣西軍儲，發四川倉穀碾運湖南。

夏四月戊午，命賽尚阿馳赴廣西接辦軍務。己未，命戶部左侍郎舒興阿為軍機大臣。庚申，上禦乾清門聽政。恤廣西中伏陣亡副將齊清阿等世職。詔以李星沅等毫無成算，中賊奸計，切責之。以鄭祖琛養癰貽患，遣戍伊犁。丙寅，周天爵奏洪秀全等眾皆散處，山險路熟，伺間沖突，即敗不足以大創。此時兵力不足，專飭防守。須兵有餘力，乃可連營偪剿。得旨：「務當嚴防，勿令竄逸。」賽尚阿師行，賜遏必隆刀，命天津鎮總兵長瑞、涼州鎮總兵長壽從征。庚午，免直隸道光三十年民欠錢糧。周天爵奏劾右江鎮總兵惠慶、右江道慶吉剿賊不力，均奪職。丙子，李星沅奏剿滅上林墟會匪。癸未，李星沅卒。烏蘭泰奏，四月初三日，抵武宣軍營。查詢賊勢，類皆烏合。惟武宣東鄉會匪有眾萬餘，蓄發易服，有偽王、偽官名目，實廣西腹心之患。得旨：「賊情狡獪，務當持重。」

五月戊子，周天爵奏，武宣東鄉逸賊竄入象州。詔切責之，各予薄譴。詔湖南提督餘萬清協同堵剿。庚寅，卓秉恬奏請行堅壁清野之法，下賽尚阿及督撫知之。甲午，周天爵奏剿平泗城股匪，陳亞等投誠，追賊入合浦。丁酉，烏蘭泰奏，四月十七日，馳至象州，堵截逸賊。甲辰，陜甘總督琦善以剿辦番族，率意妄殺，奪職逮問。乙巳，以季芝昌為閩浙總督，以戶部尚書裕誠協辦大學士。己酉，詔停中外一切工程。命工部右侍郎彭蘊章為軍機大臣。乙卯，上詣大高殿祈雨。

六月丁巳，賽尚阿報抵長沙。詔曰：「象州之賊，宜重兵合圍。分竄南寧、太平之賊，應分兵追剿。其尚審度地勢人材，聯絡布置。糧臺尤關緊要，並宜分置，以利轉輸。」丙寅，烏蘭泰奏，五月初十日，賊陷貴州兵營，當日奪回。其南山屯集之賊，亦經迎擊南竄。陣亡官十五員，兵二百餘名，附單請恤。首先敗退之貴州參將佟攀梅等褫職。辛未，撥江海關稅銀十五萬兩，解備湖北過境兵差。乙亥，賽尚阿奏，六月初四日，馳抵桂林，通籌全局。上嘉其均合機宜。丁丑，河南南陽捻匪四出滋擾，詔所司捕之。辛巳，西寧番匪搶掠，敕薩迎阿遣將剿捕。

秋七月丙戌，賽尚阿奏，賊由象州回竄東鄉，派兵堵剿。庚寅，御史焦友瀛疏言吏治因循，宜綜覈名實。得旨：「如果牧令得人，何至奸宄潛聚，釀成巨患？嗣後有似此者，惟督撫是問。」庚子，賽尚阿奏，進剿新墟賊匪，七戰皆捷。賞還烏蘭泰、秦定三花翎。命湖廣、四川督撫嚴查會匪、教匪。丁未，敕南河歲修工程，以三百萬為率。己酉，賽尚阿奏：「查明軍將功過，烏蘭泰先勝後敗，由於猛追中伏，賊人壅流設伏，後軍死流湍者百餘。向榮初到桂時，連獲勝仗，每勝賞兵銀人各一兩。李星沅既至，減為三錢。眾兵譁然，誓不出戰。現巳分別汰除，務知持重。」安徽巡撫蔣文慶奏，壽州匪犯程六麻與合肥捻匪高四八作亂。庚戌，調鮑起豹為湖南提督，榮玉材為雲南提督，重綸為貴州提督。

八月乙卯，賽尚阿奏，進剿新墟賊巢，奪占豬綌峽、雙髻山。得旨嘉獎。乙丑，山東巡撫陳慶偕奏，登州水師船被賊手虜，副將落水。得旨：「速往追剿。」並敕奕興、訥爾經額嚴防海口。禮部尚書惠豐卒。

閏八月甲申朔，新墟眾首洪秀全陷永安州，踞之，僭號太平天國。陸建瀛奏請禁天主教。得旨：「與外夷交涉，當慎之於始。原約所有者，仍應循守舊章。」戊子，程矞採奏，陽山賊匪竄撲宜章、乳源，飭總兵孫應照往剿。予廣西殉難巡檢馮元吉世職，建祠，其子澍溥附祀。甲午，南河豐北三堡河決。庚子，定考試軍機章京例。壬寅，賽尚阿奏新墟賊翻山竄出，陷永安州。詔切責之，下部議處。己酉，命河北鎮總兵董光甲、鄖陽鎮總兵邵鶴齡馳赴廣西剿賊。庚戌，常大淳奏盜船在石浦肆劫，知府羅鏞擊走之。辛亥，以舒興阿為陜甘總督。

九月庚午，賽尚阿奏巴清德、向榮託病諉卸，進兵遲延。得旨，均奪職自效。丙子，詔議河海並運漕米章程。

冬十月戊戌，敕建定海陣亡總兵葛云飛、鄭國鴻專祠。

十一月己卯，葉名琛奏，剿辦英德賊匪凈盡。加太子少保。

十二月丁酉，賽尚阿奏，向榮進扎龍眼塘。己酉，陸建瀛奏，海盜布興有繳械投誠，撥營安插。庚戌，祫祭太廟。

是歲，普免道光三十年以前民欠錢糧。又免直隸六十一州縣民欠旗租，浙江五十一州縣帶徵銀米。又免奉天十五州縣，吉林四城，黑龍江一城，湖南七州縣災賦。又免浙江、福建鹽場欠課。又免廣西被賊八十六州縣額賦。朝鮮、琉球入貢。

二年壬子春正月壬子朔，封奕劻貝子，奉慶親王永璘祀。乙卯，以裕誠為大學士，訥爾經額協辦大學士，禧恩為戶部尚書。壬戌，賽尚阿奏，距永安州城三里安營督戰。辛未，命侍郎全慶、副都統隆慶冊封朝鮮國王妃。

二月丁亥，陳慶偕病免，以李僡為山東巡撫。辛丑，上詣西陵。

三月壬子，大葬宣宗成皇帝於慕陵。丁巳，上還京，恭奉宣宗成皇帝，孝穆、孝慎、孝全三皇后神牌升祔太廟，頒詔覃恩。庚申，鄒鳴鶴奏永安踞匪全數東竄，烏蘭泰追賊不利，總兵長瑞、長壽、董光甲、邵鶴齡均死之。得旨，賽尚阿等下部議處，敕程矞採派兵在湖南防堵，恤長瑞等四總兵世職，建祠。廣州副都統烏蘭泰卒於軍，贈都統，照陣亡例賜恤。丙子，恤廣西死事副將阿爾精阿等世職。庚辰，內閣學士勝保疏言：「游觀之所，煥然一新。小民竊議，有累主德。」上優容之。

夏四月壬午，常雩，祀天於圜丘，恭奉宣宗成皇帝配享。甲申，府尹王慶雲疏陳河東鹽務，永禁簽商，可募鉅款。下部議行。丙戌，上謁慕陵，行釋服禮。命徐廣縉為欽差大臣，接辦廣西軍務。辛卯，程矞採奏郴州匪徒劉代偉作亂，參將積拉明捕誅之。癸巳，常大淳奏，鹽梟拒捕，戕斃副將張蕙、知縣德成，經提督善祿、知府畢承昭派兵攻擊，斬擒百餘，餘匪逃散。予張蕙、德成世職。太僕寺少卿徐繼畬疏陳釋服之後，宜防三漸：一、土木之漸，一、宴安之漸，一、壅蔽之漸。得旨：「置諸座右，時時省覽。」己亥，減乾隆朝所增名糧兵六萬六千餘名。庚子，程矞採奏，洪秀全撲全州，進撲永州，分股竄永福、義寧，檄提督鮑起豹、劉長清分御之，並咨照賽尚阿一同堵御。辛丑，特登額免，以桂良為兵部尚書。乙巳，賜章鋆等二百三十九人進士及第出身有差。琦善遣戍吉林。丙午，鄒鳴鶴以留兵守城，不令追賊，奪職。以勞崇光為廣西巡撫。己酉，命截留漕米六十萬石，分運江蘇、山東備賑。

五月辛亥，布彥泰奏，庫存回布四十萬匹，請變通折征，允之。甲寅，夏至，祭地於方澤，恭奉宣宗成皇帝配享。庚申，賊陷湖南道州。賽尚阿留守桂林，檄江忠源、張國樑移兵湖南。

六月甲申，查辦山東賑務。杜受田、怡良疏言漕船入東，先行起卸，以資散放。丙戌，命賽尚阿赴湖南督辦軍務，徐廣縉接辦廣西軍務。丁亥，策立皇后鈕祜祿氏。癸巳，僧格林沁奏劾御前大臣鄭親王端華修改大考侍講學士保清試卷，阻止不聽，驕矜亢愎，難與共事。詔端華退出御前大臣，保清褫職。戊戌，以慧成為河東河道總督。

秋七月己未，廣東羅鏡凌十八股匪剿平，上嘉獎之。烏什辦事大臣春熙奏，回匪鐵完庫里霍卓竄擾烏什，官兵擊退。詔參贊詳查以聞。甲子，詔軍務未竣，需材孔亟，其有知兵之人，所在保舉錄用。詔直省修整城垣。丙寅，協辦大學士杜受田卒。丁卯，羅繞典奏，行抵長沙，聞知賊由道州竄出江華、永明、桂陽、嘉禾，誠恐衡郡有失，省垣亦應預防。得旨，即妥籌辦理。戊辰，給事中袁甲三劾定郡王載銓、尚書恆春、侍郎書元，迭查有跡，各予譴責，其題詠載銓息肩圖各員，並下部議處。庚午，奕山、布彥泰奏，回匪倭里罕糾約布魯特突入卡倫，官兵擊卻之。壬申，洪秀全攻陷郴州。甲戌，常大淳奏岳州宜籌防堵，詔徐廣縉撥兵前往。以麟魁為刑部尚書。

八月己卯朔，向榮以稱病規避奪職，遣戍新疆，尋留軍自效。以福興為廣西提督。癸未，初舉經筵。甲申，詔湖廣督撫：「湖南之洞庭湖、湖北之大江，均有捕魚小船及經商大船數千百隻，亟宜收集，免為賊用。其各船水手習於風濤，堪充水勇，其即留心招集。」己丑，羅繞典、駱秉章奏，賊匪陷安仁、攸縣，進圖省城。敕賽尚阿速解省圍。庚寅，命廷臣會籌軍儲。調常大淳為山西巡撫，以羅繞典為湖北巡撫，張芾署江西巡撫。甲辰，命暫免四川、江西商販運往湖北米稅。調福建、浙江兵一千名赴江西防堵。

九月己酉，詔賽尚阿視師無功，貽誤封疆，褫職逮問，籍其家。辛亥，以載銓為步軍統領，以訥爾經額為大學士，禧恩協辦大學士。甲寅，獲西寧番賊阿里克公住，斬之。命駱秉章暫留湖南會辦。戊午，上謁東陵。恤湖南陣亡總兵福誠等世職。己未，常大淳奏賊將北竄，防禦兵單。命徐廣縉撥兵赴岳州助防。丁卯，上還京。

冬十月辛巳，上臨贈大學士杜受田第賜奠，加其父杜堮禮部尚書銜。甲申，黃宗漢奏請浙江新漕改由海運，從之。壬辰，季芝昌免，以吳文鎔為閩浙總督。

十一月丁未朔，日有食之。丁巳，賊陷岳州。戊午，起琦善署河南巡撫。辛酉，詔徐廣縉分兵防守武昌、漢陽、荊州，陸建瀛、蔣文慶各就地勢扼要嚴防。癸亥，以賊近湖北，敕琦善嚴防河南邊境，詔張芾嚴防沿江要隘。甲子，以文慶為戶部尚書。癸酉，賊陷漢陽，命陸建瀛馳赴上游防堵。乙亥，復向榮提督銜。詔在籍侍郎曾國籓督辦團練。調福珠洪阿為江南提督。

十二月丁丑，敕各省紳士在籍辦理團練。命四品京堂勝保從軍河南。癸巳，賊陷武昌，巡撫常大淳死之。上切責督軍大臣不籌全局，擁兵自衛，逮徐廣縉治罪。以向榮為欽差大臣，督辦軍務，張亮基署湖廣總督。以葉名琛為兩廣總督，柏貴為廣東巡撫。癸卯，向榮奏賊連陷武、漢，搭有浮橋，必須多備砲船，將橋焚毀，方可進剿。得旨：「刑部郎中盧應翔所帶砲船，曾在長沙擊賊，即迅赴軍前。」甲辰，吉林、黑龍江徵兵到京。得旨：「每起間二日起行，帶兵官嚴守紀律，不得多索車輛，騷擾驛站。」祫祭太廟。

是歲，免直隸四十二州縣、山西一府災賦，浙江四十八州縣緩徵銀米各有差。朝鮮、暹羅入貢。

三年癸丑春正月丁未，調青州副都統常青兵移防豫、楚。戊申，張亮基奏，賊目蕭朝貴實在長沙城外轟斃，起獲尸身，驗明梟剉。己酉，蔣文慶奏城薄兵單，移調東西梁山兵勇來城防禦。癸丑，向榮奏，武昌踞賊抬砲上船，意欲逃竄。陸應穀奏，偵得賊匪開年有東竄安慶、江寧之信。敕向榮多方偵備，迎擊兜剿。甲寅，敕步軍統領、前鋒統領整備軍實，盤詰奸宄。甲子，賊陷九江，陸建瀛退守江寧。賽尚阿論斬，革其子崇綺等官職。丁卯，命工部左侍郎呂賢基回安徽辦防，加周天爵侍郎銜，會辦防務。壬申，陸建瀛褫職逮問，以祥厚為欽差大臣。癸酉，以山西、陜西、四川三省紳民捐輸軍饟，加鄉試中額、生員學額。甲戌，賊陷安慶，蔣文慶死之，命周天爵署安徽巡撫。予江西陣亡總兵恩長世職。

二月丙子朔，詔：「京師八旗營兵十五萬之多，該管大臣勤加訓練。」贈恤湖北殉難學政馮培元加侍郎，謚文介，布政使梁星源謚敏肅，按察使瑞元謚端節，及知府以下官各予世職、建專祠，提督雙福、總兵官王錦繡附常大淳祠。丁丑，釋奠先師孔子。遣少卿雷以諴、侍講學士晉康往南河，少詹事王履謙赴東河，會辦防務。癸未，上臨雍講學，加衍聖公孔繁灝太子太保。丁亥，敕文臣三品以上養廉以四成、武臣二品以上以二成充軍饟。戶部請辦商捐、戶輸，上不許。壬辰，賊陷江寧，將軍祥厚、提督福珠洪阿等死之。以怡良為兩江總督，命慧成馳赴江南防剿。調托明阿為江寧將軍，文斌為綏遠城將軍，瑞昌為杭州將軍，鄧紹良為江南提督。丙申，命琦善會防淮揚。敕湖北行鹽暫用川鹽二千引。敕李僡查拿山東兗、沂、曹三府捻匪。命內閣學士勝保幫辦江北防務。

三月乙巳，賊陷鎮江、揚州。丙午，孝和睿皇后升祔太廟。辛亥，上耕耤田。壬子，命湖北按察使江忠源幫辦江南軍務。丙辰，敕侍郎奕經統密雲兵赴山東會防。丁巳，敕各省團練格殺土匪勿論。以駱秉章復為湖南巡撫。敕江寧布政使陳啟邁在徐州設立糧臺。庚申，向榮擊賊於江寧，敗之。以施得高為福建水師提督。壬戌，以廬州為安徽省會。周天爵剿賊妥速，琦善進攻連獲勝仗，均嘉賚之。敕直隸、奉天備防海口。丙寅，向榮奏迭勝城賊，進據鍾山。上優獎之。命奕經、托明阿赴清江防剿。命瑞昌統盛京兵赴淮、徐會防，恩華統吉林兵駐防直隸。辛未，敕廣東招募紅單船，遴將帶赴江南剿賊。以福濟為漕運總督。

夏四月庚辰，日見黑暈。己丑，賊陷浦口、滁州。甲午，命琦善統制江北諸軍。逮治楊文定。庫倫喀爾喀蒙古哲布尊丹巴喇嘛進馬三千匹，及西林盟長進馬，均溫諭止之。己亥，賜孫如僅等二百二十二人進士及第出身有差。癸卯，賊陷鳳陽。安徽捻匪竄擾蒙城。

五月戊申，始制銀鈔。壬子，王懿德奏海澄會匪陷同安、安谿、廈門，嚴飭之。周天爵奏收復鳳陽。癸丑，李嘉端奏金陵賊船上竄。得旨，此與向榮疏報不同，令確切查探。駱秉章奏，江西上猶縣匪首劉洪義聚眾在桂東滋擾，毗連廣東、湖南。得旨，三省會剿。丙辰，陸應穀奏亳州失守，賊撲汴梁。敕江忠源馳赴河南剿賊。王懿德奏漳州鎮、道被賊戕害，永安、沙縣先後失守。丁巳，命勝保統兵馳赴河南。戊午，釋賽尚阿、徐廣縉於獄，從軍自效，楊殿邦、但明倫均留清江浦辦防。周天爵奏鳳陽逸匪竄擾而西，即日赴援。得旨：「周天爵素稱勇敢，所保臧紆青練勇可當一面，獨不能與賊決一死戰耶？」陸應穀、恩華奏竄賊由曹河搶渡，犯及山東。得旨，調陜西兵應援，仍令固守潼關門戶。賊陷歸德。己未，賊復陷安慶。詔江忠源防守九江。徵蒙古兵及其所進馬五千匹集於熱河。壬戌，詔以賊匪北竄，勸諭北地紳民練團自衛，如能殺賊出力，並與論功。命僧格林沁、花紗納、達洪阿、穆廕督辦京城巡防。癸亥，以許乃普為刑部尚書，翁心存為工部尚書。甲子，以河南兵民固守省城，優詔嘉勉。丁卯，命訥爾經額防守河北。桂良赴保定辦理防守。己巳，開封解嚴，賊南竄中牟、硃仙鎮，敕托明阿等追之。辛未，始鑄當十大錢。

六月乙亥，福建紳商克復漳州，優詔嘉之，查明給獎。戊寅，河南賊犯汜水，分股渡河陷溫縣。托明阿擊之，復汜水。己卯，金陵賊船上陷南康，進圍南昌。辛巳，溫縣紳勇敗賊，復其城，復會官軍敗賊於武陟。命納爾經額為欽差大臣，督辦河南、河北軍務，恩華、托明阿副之。黃河再決豐北。甲申，雲南東川回匪作亂。福建臺灣土匪作亂。戊子，美國使人求入覲，詔止之。河南賊圍懷慶。官軍解許州圍，賊走羅山。福建官軍收復永安、沙縣。托明阿等敗賊於懷慶。乙未，鎮江官軍失利，奪提督鄧紹良職，以和春署江南提督。戊戌，優恤揚州攻城傷亡總兵雙來世職銀兩。廣西全州土匪作亂。

秋七月甲辰朔，廣西土匪陷興安、靈川，分撲桂林，官軍敗之，復靈川、興安。丙午，敕慧成回清江浦防剿。丁未，命勝保幫辦河南軍務。丙辰，敕東南河臣收撤渡船，防賊偷渡。恤江西陣亡總兵馬濟美世職。丁巳，詔江西、湖廣新漕折價解京。辛酉，賊竄湖北、安徽。敕怡良於上海設關收稅。癸亥，恤提督福珠洪阿世職。甲子，詔紳士辦團禦賊捐軀者，一體恩恤。乙丑，福建官軍復尤谿。

八月丙子，官軍解懷慶圍，賊竄山西。戊寅，調吳文鎔為湖廣總督，裕瑞為四川總督，樂斌為成都將軍。庚辰，賊陷垣曲。癸未，李僡卒，以張亮基為山東巡撫，駱秉章授湖南巡撫。甲申，江西賊陷饒州郡城，吉安土匪遙應之。丙戌，賊陷絳縣、曲沃，進圍平陽。哈芬免，以恆春為山西巡撫。庚寅，賊陷平陽，勝保兵至，敗之，復平陽。賊由洪洞東竄。癸巳，命勝保為欽差大臣，賜神雀刀，恩華、托明阿副之。丁酉，托明阿敗賊於陳留。

九月癸卯朔，再敗之潞城、黎城，賊竄直隸，入臨洺關。奪訥爾經額職逮問，以桂良為直隸總督。丙午，賊陷柏鄉。江西南昌圍解，賊復竄踞安慶。丁未，調魁麟為禮部尚書，花沙納為工部尚書，以勝保為漢軍都統。江蘇土匪陷青浦、寶山，官軍復之。戊申，命截留漕糧備山東災賑。以軍務方急，緩修豐北河工。辛亥，命惠親王為奉命大將軍，賜銳捷刀，科爾沁郡王僧格林沁為參贊大臣，賜訥庫尼素刀，恭親王奕、定郡王載銓、內大臣壁昌會辦巡防。乙卯，賊由趙卅、城陷深卅。命於河間、涿卅、通州設防。辛酉，李嘉端罷，以江忠源為安徽巡撫。甲子，僧格林沁復深州。丙寅，陸應穀罷，以英桂為河南巡撫。己巳，周天爵卒於軍。辛未，賊陷獻縣、交河、滄州，進撲天津，知縣謝子澄督帶練勇迎擊，死之，所部敗賊三十里。特贈謝子澄布政使，並建祠，優獎練勇。警聞，京師戒嚴，僧格林沁駐軍於武清。

冬十月甲戌，命曾國籓督帶練勇赴湖北剿賊。丙子，賊陷黃州，漢黃德道徐豐玉死之，連陷漢陽，進圍武昌。丁丑，賊踞獨流鎮，勝保督軍至，連擊敗之。戊寅，命恭親王奕在軍機處行走，解麟魁軍機大臣，以瑞麟、穆廕為軍機大臣。乙卯，加給事中袁甲三三品卿銜，剿辦安徽捻匪。壬辰，武昌解嚴，江忠源赴皖。命署臬司唐樹義江面剿賊。癸巳，賊陷桐城。戊戌，豫征山西、陜西、四川三省糧賦，尋止之。

十一月壬寅朔，以王慶雲為陜西巡撫。丙午，福建官軍克復廈門。安徽賊陷舒城，辦團大臣侍郎呂賢基死之。庚戌，賊陷儀徵。癸丑，命侍郎曾國籓督帶水師剿賊安徽。丁卯，勝保剿賊獨流，不利，陣歿副都統佟鑒，贈將軍賜恤。

十二月甲戌，揚州賊潰圍出，官軍復其城，琦善、慧成等均褫職從軍。乙亥，詔以黃州賊宗麕集，飭吳文鎔出省剿賊。戊子，琦善復儀徵。己丑，賊陷廬州，江忠源死之。以福濟為安徽巡撫，邵燦為漕運總督。丙申，以侍郎杜翰為軍機大臣。翁心存罷，以趙光為工部尚書。己亥，祫祭太廟。

是歲，免奉天、直隸、山東、山西、浙江、湖北、湖南、廣西、雲南、甘肅等省三百四十四州縣衛災賦。又免甘肅中衛地震銀糧、草束各有差。朝鮮、琉球、暹羅、越南、緬甸、南掌入貢。

四年甲寅春正月辛丑朔，蒙古各盟長親王、郡王迭次報效軍需銀兩，溫旨嘉獎，均卻還之。乙巳，撥內庫銀三十萬兩解赴勝保軍營。庚戌，官軍克獨流鎮，踞匪回竄。壬子，張芾罷，以陳啟邁為江西巡撫。王履謙疏陳河南吏治廢弛，軍需浮冒，河工糜費。下英桂查覆。丙辰，浙江海運漕米改由劉河口放洋，命江蘇派員設局。己未，命福濟經理淮北鹽務。以王懿德為閩浙總督，呂佺孫為福建巡撫。辛酉，袁甲三疏請事關籌饟，由軍機處徑交所司，勿發內閣，從之。乙丑，命廣東購辦夷砲運赴武昌。丙寅，賊踞束城村，嚴詔僧格林沁、勝保迅速剿擒。丁卯，湖北進攻黃州兵潰，總督吳文鎔，署按察使、前布政使唐樹義死之。戶部議覆四川學政何紹基捐廉疏上違式用駢文，上責祁俊藻曰：「當閱何紹基疏時，卿亦議其迂拘，何為尤而效之？大學士管部，乃不能動司官稿一字乎！」賊竄獻縣東城莊，僧格林沁、勝保合軍擊之。賊竄陷阜城，分股竄山東。己巳，江蘇六合縣紳團力保危城，詔嘉之，免一年錢糧。

二月丁丑，上御經筵。己卯，許乃普罷直南書房，降內閣學士。以硃鳳標為刑部尚書，周祖培為左都御史。起翁心存為吏部左侍郎。辛巳，以臺湧為湖廣總督。壬午，曾國籓奏統帶水陸師萬七千人，自衡州起程馳赴湖北。癸巳，奕興罷，以英隆為盛京將軍。曾國籓疏請前巡撫楊健之孫楊江捐銀二萬兩，準楊健入祀鄉賢祠。得旨：「楊健系休致之員，鄉賢鉅典，非可以捐納得之。曾國籓不應遽為陳請，下部議處。」軍興以來，饟空事棘，而帝於名器猶慎之如此。予殉難安徽布政使劉裕珍世職，謚勤壯。癸未，前協辦大學士湯金釗、兵部尚書特登額重宴鹿鳴，加宮銜，賜御書匾額。丙戌，張亮基奏獲戕害大員之賊目王小湧，摘心遙祭。得旨，即傳知佟鑒、謝子澄家屬告祭。命托明阿幫辦僧格林沁軍務。癸巳，以青麟為湖北巡撫，崇綸丁憂，仍同守城。戊戌，張亮基奏捻賊渡河由豐縣竄入單縣，官兵迎擊獲勝，復陷金鄉。

三月庚子朔，張亮基奏賊陷鉅野、鄆城。辛丑，命載齡帶兵一千駐防河間，桂齡、臺祿帶馬步兵千五百駐防德州。駱秉章奏賊陷岳州，曾國籓回省防堵，留候補道胡林翼楚南剿賊。壬寅，賊陷陽穀，知縣文穎蒞任五日，死之，優恤建祠。甲辰，賊由陽穀、冠縣竄至清河之小灘，又分竄至臨清之李官莊。乙巳，命勝保迎擊山東竄賊，布政使崇恩奏帶兵扼守臨清州。辛亥，上耕耤田。丁巳，賊陷臨清。越十日，官軍復之，潰匪南竄，勝保追擊。曾國籓奏剿賊岳州失利，回守長沙。下部議處。

夏四月庚辰，順承郡王春山薨。阜城賊竄連鎮，僧格林沁追擊圍之。壬午，勝保奏馬隊追剿臨清潰匪，全數殄滅。得旨嘉獎，加太子少保，德勒克色楞、善祿黃馬褂。己丑，予告大學士潘世恩卒。內大臣壁昌卒。辛卯，鮑起豹罷，以塔齊布署湖南提督，曾國籓奪職剿賊。曾國籓克復湘潭，塔齊布、彭玉麟、楊載福剿賊大勝，靖港賊退。

五月己亥朔，葛云飛祠成，賜御書匾額。廓爾喀國王表請出兵剿賊。溫詔止之。辛丑，孫瑞珍免，以硃鳳標為戶部尚書，趙光為刑部尚書，彭蘊章為工部尚書。副都統綿洵追賊於豐縣，敗之，賜巴圖魯勇號。乙巳，連鎮賊首李開方竄陷高唐州，勝保督兵追之。壬申，上祈雨大高殿。丁巳，祈雨天神壇。庚申，荊州將軍官文奏官軍收復監利縣、宜昌府城。敕塔齊布統軍赴湖北剿賊。前湖北巡撫崇綸以託病奪職。壬戌，雨。癸亥，和春、福濟奏收復安徽六安州城。

六月戊辰朔，賜臨清、冠縣被賊難民一月口糧。江西賊竄湖北德安。庚辰，許乃釗免，以吉爾杭阿為江蘇巡撫。詔曰：「中國海口，除通商五口外，夷船向不駛入。近日乃有闌入金陵、鎮江之事，意欲何為？葉名琛即向各國夷酋正言阻止。」辛巳，詔直省團練殺賊者，建立總坊，入祀忠義祠，婦女遇難捐軀者，入祀節孝祠。癸未，賊陷武昌。臺湧罷，以楊霈為湖北巡撫，署總督。命曾國籓由岳州進剿，英桂赴信陽防堵。副都統達洪阿卒於軍，贈都統。辛卯，敕葉名琛剿捕廣東會匪盜船。鑄鐵錢、鉛錢。

秋七月辛丑，湖北賊陷岳州，連陷常德。壬子，詔：「青麟棄城逃走，遠赴長沙，飭官文傳旨正法。」副都統特爾清額卒於軍。庚申，湖南水師克復岳州，予革職侍郎曾國籓三品銜。命道員胡林翼攻剿常德。壬戌，楊霈奏克復沔陽，賊陷安陸。

閏七月戊辰，湖北官軍克復安陸。丁丑，欽差大臣琦善卒於軍，以托明阿為欽差大臣，督辦揚州軍務。庚辰，楊霈奏克復京山、孝感、天門、黃陂、麻城等城。向榮奏官軍收復高淳。丙申，和春奏克復太平。

八月庚子，官文奏連復嘉魚、蒲圻。癸卯，廣東土匪陷肇慶，調湖南、福建兵剿之。甲寅，湖南官軍由城陵磯進攻通城。癸亥，英、美二國兵船抵天津海口，命桂良蒞事。

九月辛未，湖北、湖南官軍攻克武昌、漢陽。授楊霈湖廣總督，曾國籓以二品銜署湖北巡撫，塔齊布賜黃馬褂，李孟群、羅澤南、李續賓並升敘有差。殉難布政使嶽興、署按察使李卿穀均予謚建祠。壬午，湖北官軍克復黃州。命曾國籓以兵部侍郎銜會塔齊布督軍東下。甲申，裕瑞罷，以黃宗漢為四川總督，何桂清為浙江巡撫。戊子，安徽官軍收復廬江。乙未，魏元烺卒，以翁心存為兵部尚書。

冬十月丙辰，以花沙納為吏部尚書，全慶為工部尚書，領國子監。調文慶為滿洲都統，奕興為漢軍都統，奕山為內大臣。丁巳，曾國籓奏水陸軍攻半壁山賊，斃賊萬餘。戊午，以扎拉芬泰為伊犁將軍。甲子，曾國籓等奏攻克田家鎮，予楊載福、彭玉麟升敘。湖北軍收復蘄州。

十一月丁丑，上詣大高殿祈雪。庚辰，楊霈奏克復廣濟、黃梅。戊子，羅繞典卒，以恆春為雲貴總督，王慶雲為山西巡撫，吳振棫為陜西巡撫。綏遠城將軍善祿卒於軍。庚寅，大學士、軍機大臣祁俊藻致仕。以賈楨為大學士，翁心存為吏部尚書，周祖培為兵部尚書，許乃普為左都御史。癸巳，湖北賊陷安徽英山。安慶賊竄九江、湖口，及於吳城。

十二月乙未，曾國籓奏攻克小池口，上嘉獎之，賜狐腿黃馬褂。戊戌，和春奏克復英山。以克復英、霍兩縣均資民力，免三年漕糧。辛丑，袁甲三奏舉人臧紆青進攻桐城，力竭陣亡，贈三品銜，予世職。乙卯，封奕紀之子載中貝勒，嗣隱志郡王，改名載治。貴州官兵擊賊，敗之，解興義城圍。辛酉，安徽官軍克復含山。僧格林沁奏攻毀西連鎮賊巢。癸亥，祫祭太廟。

是歲，免河南、山東、山西、福建、湖南、廣西等省一百二十九州縣，又廣西土州縣十二災賦有差。朝鮮、琉球入貢。

五年乙卯春正月己巳，四川官軍克復貴州桐梓。壬申，貴州官軍剿匪雷臺山，擒匪首陳良模。甲戌，以江、浙漕米不敷京倉支放，命怡良開辦米捐解京。戊寅，吉爾杭阿奏克復上海縣城。詔嘉獎之。辛巳，湖北賊由黃梅回竄漢口，楊霈退守德安，奪職，仍留任。癸未，江西官軍克復武寧。乙酉，僧格林沁奏攻克連鎮，首逆林鳳祥就擒。封僧格林沁親王，移軍山東，攻剿高唐踞匪。欽差大臣勝保師久無功，褫職逮問。丙戌，浙江樂清土匪滋事，剿平之。敘連鎮功，西凌阿、瑞麟、慶祺、綿洵、拉木棍布扎布、棍楚克林沁各予優賚。

二月甲午朔，王懿德奏夷商來閩販茶，租賃民房久居，藉收茶稅，從之。以法將剌尼樂助攻上海，賚綢四端、銀一萬兩，從吉爾杭阿請也。己亥，上御經筵。僧格林沁奏克復高唐州，餘匪竄入馮官屯。辛丑，福建匪徒作亂，剿平之。戊午，鄂賊北竄，敕僧格林沁調撥馬步兵三四千赴河南助防。

三月甲子，廣東官軍復海豐。皖賊陷徽州。乙丑，上謁西陵。賊陷武昌，巡撫陶恩培死之，以胡林翼署湖北巡撫。辛未，上還京。辛卯，貴州匪首楊鳳捕誅，餘匪平。

夏四月乙未，安徽官軍收復婺源。以額駙景壽為御前大臣。丁未，江西賊陷廣信。庚戌，僧格林沁等奏攻克馮官屯賊巢，擒獲首逆李開芳，餘匪盡殲。得旨：欣慰，僧格林沁即以親王世襲，許乘肩輿，德勒克色楞加貝勒銜，餘各升敘。江西官軍復弋陽。浙江賊陷開化。己未，西安將軍扎拉芬在湖北剿賊陣亡，優恤之。褫楊霈職，以官文為湖廣總督，綿洵為荊州將軍，瑞麟為西安將軍。以西凌阿為欽差大臣，赴湖北剿賊。庚申，江西官軍復饒州、廣信及興安。辛酉，廣東官軍剿匪獲勝，水陸股匪悉平。

五月丙寅，恤福建陣亡知縣高鴻飛，入祀京師昭忠祠，並於臺灣建祠。丁卯，向榮奏剿賊三山，勝之。戊辰，廣東官軍復河源等縣，殲賊於三水。辛未，上禦乾清門，奉命大將軍惠親王綿愉、參贊大臣親王僧格林沁恭繳大將軍印、參贊關防。壬申，詔曰：「興辦團練，原以保衛鄉閭。而河南迭有抗糧、抗官之事。似此相率效尤，流弊甚大。各督撫其尚加意整頓，勿令日久釀患。」是時，山東已有黑團之害，尚未上聞。其後卒以兵力平之。乙亥，以柏葰為熱河都統。戊寅，楊霈軍復隨州。癸未，河南軍收復光山。丁亥，胡林翼奏分督水陸各軍力攻武、漢，四戰四勝。得旨，迅圖克復。詔曰：「朕聞雲南回民易滋事端，屢有聚眾抗糧之事。恆春、舒興阿務將首要各犯懲處，勿令日久蔓延。」以李鈞為東河河道總督。

六月乙未，江西賊陷義寧。丁酉，提督鄧紹良克復休寧。乙巳，廣東官軍收復封川，殲賊於虎門洋面。丙辰，河南蘭陽河溢。己未，敕安徽徽寧池廣道照臺灣道專摺奏事。辛酉，官文奏官軍克復云夢、應城。

秋七月壬戌朔，尊皇貴太妃為康慈皇太后。廣東賊陷湖南郴州、宜章。癸亥，陳啟邁奪職，以文俊為江西巡撫。己巳，向榮奏克復蕪湖。庚午，皇太后崩。丁丑，西凌阿進剿德安賊匪不利，退守隨州。命都興阿自馮官屯移軍剿之。辛巳，恭親王奕罷直軍機，回上書房讀書。以文慶為軍機大臣。癸未，廣東官軍收復肇慶府、德慶州。甲申，山西陽城土匪滋事，剿平之。丁亥，官文奏克復漢川。

八月辛卯朔，胡林翼督軍攻克漢鎮，進圍漢陽。甲午，英桂奏邱聯恩擒獲捻首易添富、王黨等誅之。己亥，湖南提督塔齊布卒於軍，贈將軍。庚子，上大行皇太后尊謚曰孝靜康慈皇后。喀什噶爾回匪入卡，倭什琿布派兵逐出之。戊申，廣東官軍連復連州、三江、連山，解永安城圍。

九月甲子，大學士卓秉恬卒。乙丑，以劉鉦為漢軍都統。庚午，命文慶、葉名琛協辦大學士。癸酉，發內帑十萬兩續賑直隸、山東災民。壬午，四川馬邊夷匪滋事，官軍剿平之。癸未，捻首張洛行由歸德南竄，命提督武隆額剿之。乙酉，命官文為欽差大臣，督辦湖北軍務。浙軍克復安徽休寧、石埭。戊子，調鄧紹良為固原提督。

冬十月丁酉，和春、福濟奏克復廬州府城。得旨嘉獎，賜和春黃馬褂，福濟太子少保，免合肥三年額賦。辛丑，貴州苗匪陷都江。壬寅，官文奏克復德安。戊申，石達開回竄湖北，胡林翼堵剿之。壬子，永免河南攤徵河工加價銀四十萬兩。

十一月甲子，胡林翼奏，羅澤南、李續賓迎擊石達開、韋俊於羊樓峒，敗之；請購洋砲擊賊。敕葉名琛採購洋砲六百尊，由湖南水運湖北應用。辛未，廓爾喀夷人占踞後藏濟嚨。德興卒，調麟魁為刑部尚書，以瑞麟為禮部尚書。戊子，官文奏攻克咸寧、金口，並報江西賊陷義寧，檄飭羅澤南回剿。得旨：「羅澤南正在攻剿，武漢契緊，不可回剿。」詔令曾國籓等遣周汝筠前赴崇、通，為羅澤南後路援應。和春等奏捻匪李兆受竄踞英山，道員何桂珍密謀會捕，不克，死之。

十二月辛卯，上詣大高殿祈雪。丙申，江西賊陷臨江、瑞州，敕曾國籓撥兵剿之。戊戌，留江蘇漕米二十萬石濟江南軍。癸卯，廣西官軍收復興安。貴州賊徐廷傑陷鎮筸，分陷思南。乙巳，命文慶、葉名琛為大學士，桂良、彭蘊章協辦大學士，柏葰為戶部尚書，奕湘為盛京將軍，英隆為熱河都統。丙午，以鄭親王端華為滿洲都統，奕山為黑龍江將軍。命西凌阿赴河南防剿。庚戌，捻匪張洛行回竄歸德。癸丑，命英桂督剿豫、東、皖三省捻匪。景淳奏陳防夷情形，上嘉獎之。駐藏大臣赫特賀奏馳抵後藏籌御大略。得旨：「江孜、定日汛、馬布加各地，均屬中道要害，即宜扼守。噶布倫中擇其為夷情信仰者，令協同辦事，以輔兵力之不及。生擒夷人，暫留營中，令來往通信，以示羈縻。樂斌等所擬六條，下該大臣知之。」丁巳，祫祭太廟。

是歲，免直隸、山東、湖北、廣西、貴州等省二府一百五十八州縣，又廣西三十八土州縣災賦，江蘇鹽場場課各有差。朝鮮、琉球入貢。

六年丙辰春正月己未朔，惇郡王奕脤復親王。以奕山為御前大臣，貝勒載治御前行走。壬戌，楊以增卒，以庚長為江南河道總督。壬申，賊擾湖南晃州、麻陽，官軍擊走之，斬賊首何祿。乙亥，詔駱秉章檄知府劉長佑赴江西剿賊。戊寅，廣東提督昆壽剿歸善賊，平之。辛巳，提督秦定三攻克舒城。

二月壬辰，詔湖南苗弁剿匪出力，準其留營序補。戊戌，上御經筵。辛丑，順天府尹蔣琦淳疏進克己、復禮二箴，上嘉納之。丙午，英、美二國求改條約，下葉名琛知之。丁未，調吉林、黑龍江、察哈爾、綏遠城兵赴山東、河南剿賊。己酉，酌增直省文員減成養廉。壬子，命福興幫辦江南軍務。丙辰，廓爾喀請罷兵。丁巳，貴州官軍攻克銅仁。

三月己未，瓜州賊出竄運河，托明阿追剿之。奕湘免，以慶祺為盛京將軍。壬戌，湖南官軍克復永明、江華。劉長佑軍入江西，復萍鄉。江西賊陷吉安。癸亥，上耕耤田。甲子，江南賊再陷揚州，奪托明阿、雷以諴職，授德興阿欽差大臣，少詹事翁同書副之。乙丑，石達開陷瑞州，詔廣東堵剿。丁卯，釋賽尚阿、訥爾經額於戍所。乙亥，提督鄧紹良力攻揚州，克之，命幫辦德興阿軍務。賊竄江浦。丁丑，羅澤南力攻武昌，陣亡，贈巡撫，賜恤予謚。戊寅，賊陷江西建昌。命浙江學政萬青藜、布政使晏端書督辦三衢防務。庚辰，穆宗生母懿嬪那拉氏晉封懿妃。曾國籓攻賊樟樹失利，下部議處。癸未，恆春奏軍務省分督撫，請許單銜奏事，從之。丙戌，張國樑軍攻克浦口。

夏四月戊子，粵賊復陷儀徵，官軍尋復之。甲午，貴州軍復郎岱。丙申，雲南楚雄漢、回構釁。己亥，江西軍復進賢。辛丑，奉天金州地震。癸卯，安徽賊陷寧國。丙午，前協辦大學士、致仕光祿寺卿湯金釗卒，贈尚書。辛亥，賜翁同龢等二百一十六人進士及第出身有差。丙辰，德興阿奏官軍攻賊三汊河，毀其巢。

五月辛酉，以穆克德訥為廣州將軍，都興阿為江寧將軍。壬戌，湖北通城官軍失利，道員江忠濟死之。江蘇巡撫吉爾杭阿擊賊鎮江之黃泥州，不勝，死之，贈總督。以趙德轍署江蘇巡撫。甲子，江南賊撲九華山營盤，陷之。河南軍復光州。復西凌阿都統。袁甲三復三品卿。丁丑，賊陷溧水。

六月丙戌朔，金陵賊撲陷大營，官軍退守丹陽，奪向榮、福興職。戊子，以按察使徐宗幹幫辦安徽防務。命怡良雇募火輪船入江剿賊。敕河南、廣東撥兵，和春、傅振邦赴援江南。丁未，葉名琛奏英、美、法各國公使以定約十二年，請赴京重修條約。詔酌允變通，阻止來京。辛亥，永定河溢。江西賊陷饒州。

秋七月辛酉，廣東援軍連復江西上猶、雩都，解贛州城圍。王懿德呈進美國國書，得旨：「更換條約，難以準行，仍令回廣東商訂。」丁卯，命總兵張國梁幫辦向榮軍務。壬申，江西官軍連復南康、饒州。癸酉，欽差大臣向榮卒於軍。丙子，甘肅撒拉回匪滋事，官軍剿平之。命和春馳赴丹陽剿賊，鄭魁士接辦安徽軍務。湖北援軍克復江西新昌、上高。赫特賀奏廓爾喀與唐古忒和成，撤回戍兵。

八月戊子，黃宗漢罷，以吳振棫為四川總督，譚廷襄為陜西巡撫。癸巳，命舒興阿嚴辦回匪，舉行鄉團。癸卯，廣西官軍復上思州、貴縣。丁未，貴州賊陷都勻、施秉，進陷古州。戊申，安徽官軍攻克三河。己酉，江西會匪攻陷廣昌、南豐、新昌、瀘溪。

九月乙卯朔，日有食之。戊午，京師米貴，開五城飯廠，並撥倉穀制錢賑固安六州縣饑民。己巳，雲南土匪陷浪穹。庚午，江南官軍攻高淳，克之。癸酉，安徽官軍復無為州。丁丑，文慶等疏進孟保繙譯大學衍義，命校刊頒行。壬午，西寧黑番族滋事，提督索文剿平之。易棠病免，以樂斌為陜甘總督，有鳳為成都將軍，東純為福州將軍。

冬十月丙戌，貴州賊陷臺拱、黃平。庚寅，官文剿襄陽匪徒，平之。甲午，命英桂、秦定三會剿渦河、蒙城捻匪。丁酉，安徽官軍克復和州。雲南大理回匪戕官踞城。壬寅，襄樊賊犯鄧州。河南賊由夏邑趨擾徐州。甲辰，浙江官軍再復休寧。予前巡撫張芾三品卿。丁未，廣西右江鎮標兵變，勞崇光討平之。壬子，何桂清奏浙軍進克黟縣，徽州肅清。邵燦奏官軍擊退捻匪，徐州解圍。以常清為伊犁將軍。

十一月乙卯朔，宣宗實錄成。以彭蘊章為大學士，翁心存協辦大學士，許乃普為工部尚書，硃嶟為左都御史。辛酉，雲南官軍克復姚州。乙丑，升文昌入中祀。命鄭魁士移軍會英桂剿捻匪，秦定三會福濟剿皖匪。丙寅，命勝保赴安徽軍營。辛未，大學士文慶卒。英人在廣東以查船構釁，放砲攻城。紳團憤擊之，殲數百人。敕葉名琛相機辦理。壬申，命柏葰為軍機大臣。乙亥，江西賊陷撫州。戊寅，楚軍道員劉長佑連復江西袁州、分宜，加按察使銜，予其父母三品封典，予巡撫駱秉章花翎。英桂奏攻破雉河集賊巢。庚辰，上臨大學士文慶第賜奠。壬午，胡林翼克復武昌，癸未，官文克復漢陽，均得旨嘉獎。貴州軍攻克都勻。

十二月乙酉，湖北官軍攻克老河口。丙戌，上祈雪。戊子，以肅親王華豐為內大臣。己丑，詔曰：「湖北累為賊踞，小民兵燹餘生，瘡痍可念。現在武、漢既復，亟宜援救民瘼。錢糧分別蠲緩，災黎作何撫恤，其速籌議以聞。」湖北官軍連復武昌縣、黃州府城。甲午，胡林翼奏陳湖北兵政吏治。得旨：「既能確有所見，即當實力舉行。」丙申，官文奏剿辦隨州土匪，匪首就擒。續報官軍連復興國、大冶、蘄水、蘄州、廣濟。辛丑，皖、浙官軍克復寧國，賜何桂清花翎。癸卯，以湖南官軍剿除湖北崇、通賊匪，加候選道王珍按察使銜。甲辰，官文奏官軍在九江焚毀賊船。詔曾國籓激厲將士，由湖出江，以便合剿。戊申，山東官軍剿斃捻首王方云。湖北官軍克復黃梅。己酉，命桂良為大學士，柏葰協辦大學士。以譚廷襄為直隸總督，曾望顏為陜西巡撫。壬子，祫祭太廟。

是歲，免直隸、江蘇、山東、山西、河南、湖南、貴州等省一百六十五州縣被災、被賊額賦，又免江蘇六場鹽課各有差。朝鮮入貢。

七年丁巳春正月庚午，怡良奏傅振邦克復高淳，張國樑進取句容。何桂清奏浙省援剿，內防本境，外保鄰封。得旨嘉獎。調全慶為兵部尚書，文彩為工部尚書，肅順為左都御史。廣西太平府土匪平。丙子，召西凌阿、崇安回京。加勝保副都統銜，幫辦剿匪事宜。王履謙回籍，命李鈞接辦河防。己卯，葉名琛奏防剿英夷獲勝。得旨：「控制外夷，非內地可比。定海前事，可取為鑒。其務操縱得宜，勿貽後悔，朕不為遙制也。下蘇、直、閩、浙各督撫知之。」

二月乙酉，曾國籓奏克復建昌。丙戌，上御經筵。辛卯，湖北官軍收復宜昌。甲午，雲南賓川回匪作亂。甲辰，湖北賊陷遠安、荊門，官軍擊走之。丁未，安徽賊匪上犯黃梅，都興阿擊敗之。安徽匪陷六安。壬子，英桂、勝保奏剿辦捻匪，奪回烏龍集，進規固始。

三月癸巳朔，曾國籓丁父憂，給假治喪，命楊載福暫統水軍，彭玉麟副之。丙辰，湖北官軍唐訓方、巴揚阿剿南彰匪徒，敗之，賊首劉尚義降。貴州提督孝順兵潰於都勻，死之。己未，襄樊賊陷河南內鄉，官軍擊復之。詔怡良「密查張國樑是否與和春意見不合。軍中統帥，全在能得人心，倘駕馭無方，使健將不肯出力，貽誤非輕」。癸亥，上耕耤田。丁卯，以耆齡為江西巡撫。庚午，敘克復武、漢功，協領多隆阿以副都統用。辛未，恆春奏回匪滋擾，將領乏員，請調鄖陽鎮總兵王國材來滇協剿，從之。壬申，江西官軍攻景德鎮，不利，都司畢金科戰歿，劉長佑復敗於新喻。辛巳，廣西橫州土匪滋事，廣東官軍剿平之。葉名琛奏英船退出省河。得旨：「總宜弭此釁端，不可使生邊患。」

夏四月甲申，恆春奏迤西回匪降。德勒克多爾濟奏俄國請遣使來京，詔止之。丁亥，江西賊竄福建，陷邵武、光澤。癸巳，怡良以病免，命何桂清為兩江總督。乙未，貴州賊陷永從。丁酉，湖南援軍劉長佑攻克江西新喻。

五月丙辰，薩迎阿卒，以劉鉦署西安將軍。湖北官軍克復江西奉新、靖安、安義。癸亥，李孟群奏赴援廬州，克復英山。福建賊陷汀州。丙子，德勒克多爾濟奏俄使由天津來京，敕譚廷襄羈縻之。

閏五月甲申，和春奏克復溧水。乙酉，曾國籓奏請終制，溫旨留之，仍令迅赴江西視師。庚寅，雲南武定州回匪滋事，官軍剿平之。李孟群奏擊敗霍丘竄賊，得旨嘉獎。丁酉，勝保攻正陽關，不利，道員金光箸死之，贈布政使。庚子，俄人以兵至海蘭泡，建營安砲，要求通商。命奕山拒之。辛丑，何桂清奏請知府溫紹原復官，辦理六合鄉團。詔吉林、黑龍江兵久勞於外，酌量撤回。壬寅，慶英奏浩罕勾結回匪，占踞英吉沙爾城，集兵剿之。以張國樑為湖南提督。癸卯，福建官軍收復光澤、汀州，踞匪出竄連城，擊敗之。

六月壬子，召舒興阿來京，以桑春榮為雲南巡撫。癸丑，福建官軍收復邵武。乙卯，江南官軍克復句容，加和春太子少保，賜張國樑黃馬褂。辛酉，王珍援江西吉安，連戰勝之，賜巴圖魯勇號。丁卯，河南南陽土匪平。癸酉，福建官軍收復泰寧、建寧。俄夷至天津遞國書，命文謙卻之。永定河決。乙亥，雲南回匪犯省城，恆春自盡。事聞，調吳振棫為雲貴總督，以王慶雲為四川總督，恆福為山西巡撫。丙子，江西官軍收復龍泉。戊寅，命許乃釗幫辦江南軍務，張亮基予五品銜，幫辦雲南剿匪事宜。

秋七月乙酉，李孟群奏收復霍山。己丑，河南官軍收復鄧州。癸巳，命奕山會集俄使勘定黑龍江兩岸邊界。甲午，貴州官軍收復錦屏。湖北官軍攻剿黃梅大勝，總兵王國材力戰陣歿，贈提督，賜恤建祠。甲辰，命都興阿幫辦官文軍務。

八月己酉朔，日有食之。壬子，福建官軍收復寧化。癸丑，江西官軍克復瑞州。丁丑，法福理奏克復英吉沙爾回城，解漢城圍。戊寅，官文、胡林翼奏湖北全境肅清。得旨：「胡林翼親督所部攻克小池口賊城，即乘此聲威規復九江，以振全局。」先是，林翼密奏欲保鄂省而復金陵，惟有先取九江，次復安慶，始握要領，故明詔從之。

九月庚辰，湖南援贛道員王珍卒於軍，贈布政使。壬午，勝保奏克復正陽關，又奏鳳臺生員苗沛霖藉團聚眾。得旨：「正當示之不疑，藉消反側。」丙戌，法福理奏收復喀什噶爾回城。庚寅，湖北賊陷舒城。河南捻匪陷南陽。丙申，江西官軍克復東鄉。丁未，湖南援黔官軍克復黎平。

冬十月戊申朔，官文、胡林翼奏，李續賓等水陸齊進，攻克江西湖口縣城。勝保、袁甲三奏，總兵硃連泰、史榮椿等攻剿捻匪，平毀韓圩賊巢。蔣霨遠、佟攀梅奏，剿辦苗匪、教匪，斬擒多名，都勻賊退。河南官軍敗賊於南召，進剿裕州、泌陽餘匪。己未，李孟群剿捻匪於獨山，不利，兵潰。乙丑，湖北援軍李續賓等攻克彭澤。廣西官軍收復南寧。戊辰，胡林翼奏漕糧積弊，請改章徵收，以濟軍需，從之。庚午，河南賊入武勝關，直撲商南，陜西官軍擊走之。甲戌，以楊載福為福建陸路提督。以李續賓為浙江布政使。

十一月戊寅朔，英桂奏德楞泰敗賊於盧氏，邱聯恩敗賊於淅川。安徽賊陷和州、霍山。楊載福克復望江、東流、銅陵。乙酉，駱秉章奏蔣益澧、江忠濬援剿廣西，連戰獲勝，進圍平樂。戊子，胡林翼疏薦布衣萬斛泉、宋鼎、鄒金粟等。甲午，廓爾喀奉表輸誠，頒賞珍物。丙申，德興阿等奏克復瓜州。得旨嘉勉，賜雙眼花翎、騎都尉世職。翁同書以侍郎用，鞠殿華加提督銜。戊戌，和春奏同張國樑克復鎮江，賜和春雙眼花翎、輕車都尉世職，張國樑騎都尉世職，何桂清太子太保。庚子，英桂奏敗賊於汝州，豫西肅清。辛丑，永定河合龍。

十二月辛亥，耆齡奏曾國荃攻克吉水。駱秉章、勞崇光會奏官軍攻克平樂。廣西賊陷慶遠。丙辰，督辦三省剿匪副都統勝保奏請皖兵悉歸節制。得旨：「勝保尚屬勇敢，若平其躁氣，斂其驕心，可為有用之材，何庸自行★J6請。」庚申，英人入廣東省城，劫總督葉名琛以去。詔革名琛職，以黃宗漢為兩廣總督，柏貴署理。乙亥，李孟群奏粵、捻合股東竄，偪近商、固。命勝保嚴防之。丙子，祫祭太廟。

是歲，免直隸、江蘇、山東、山西、河南、陜西、湖南、廣西等省二百三十五州縣衛，廣西四土縣被災、被賊額賦有差。朝鮮、琉球入貢。

八年戊午春正月己卯，佟攀梅罷，以蔣玉龍為貴州提督。丙戌，敕王懿德籌備海防。庚寅，江西官軍收復臨江。

二月庚午，官軍克復秣陵關，進圍金陵，加和春太子太保，張國樑雙眼花翎，陣亡總兵虎坤元優恤世職。

三月丁丑朔，勝保奏剿賊獲勝，固始解圍。得旨嘉獎。戊寅，俄船至天津。敕譚廷襄防堵。癸未，江北官軍克復江浦，道員溫紹原復官。庚寅，福濟奏收復和州。貴州賊陷都勻，前提督佟攀梅死之。

夏四月丙午朔，譚廷襄奏俄人不守興安舊約，請以烏蘇里河、綏芬河為界，使臣仍請進京。得旨：「分界已派大員會勘，使臣非時不得入京，駁之。」丁未，江西賊竄入福建，陷政和、松谿。戊申，俄人請由陸路往來，英人、法人請隔數年進京一次，詔不許。勝保奏捻首李兆受乞降，許之。己酉，安徽賊陷麻城，另股陷蒙、亳、懷、宿，詔袁甲三剿之。詔許俄之通商，不許進京。庚戌，賊陷和州。雲南大理回匪陷順寧。戊申，詔譚廷襄告知英人、法人，減稅增市，俟之粵事結日，彼時再議來京。庚戌，江西賊陷常山、開化，命總兵周天受加提督銜，專辦浙防，道員饒廷選防守衢州。辛亥，譚廷襄呈進美國國書，詔許減稅率、增口岸，仍不許入京。乙卯，英、法兵船入大沽，官軍退守。命僧格林沁備兵通州。戊午，江西官軍復雩都、樂安、崇化、宜黃。辛酉，英、法船抵津關。命大學士桂良、尚書花沙納往辦夷務。江西賊竄浙江，陷處州及永康。壬戌，湖北官軍克復九江，加官文、胡林翼太子少保，李續賓加巡撫銜。乙丑，英、法兵退三汊河，與俄、美來文，請求議事大臣須有全權便宜行事，始可開議。桂良等以聞，詔許便宜行事。丙寅，命僧格林沁佩帶欽差大臣關防，辦理防務。戊辰，勝保奏克復六安。乙巳，敕各省軍營挑練馬隊。庚午，命和春兼辦浙江軍務。英船開出大沽。桂良等奏英人之約於鎮江、漢口通商，長江行輪，擇地設立領事，國使駐京。上久而許之。

五月丙子，皖匪陷湖北黃安。桂良、花沙納奏，英使堅偪立約，不見耆英。耆英請回京，詔止之。戊寅，捻匪陷懷遠。己卯，奕山奏請黑龍江左岸曠地割畀俄人。甲申，桂良等奏俄允代轉圜，先允俄人陸行。丁亥，命廷臣集議和戰二者，兩害取其輕。戊子，桂良等奏英人謂我徒事遷延，即棄和言戰。大學士裕誠卒，上親臨賜奠。庚寅，桂良等奏進英、法訂約五十一款，並請先訂俄、美條約。壬辰，湖北官軍復黃安、麻城。福建官軍復光澤。廣東官軍復廣西梧州。敕耆齡檄調蕭啟江、張運蘭、王開化各軍由祁門進援浙江。癸巳，耆英擅回京，賜自盡。太傅杜堮卒，上親臨賜奠。乙未，命曾國籓辦理浙江軍務。丁酉，桂良、花沙納奏進俄、美、英、法四國條約。得旨：「既巳蓋用關防，今復硃批依議，宜示四國照此辦理。至通商稅則，在上海議之。」庚子，江北官軍克復江浦、來安。甲辰，夷船全數退出內河。命吏部侍郎匡源、內閣學士文祥在軍機大臣上行走。

六月己酉，命桂良、花沙納、侍郎基溥、武備院卿明善前往江蘇會議通商稅則。江西官軍復新城、金谿。癸丑，福建匪陷建寧。福興罷，以周天受統其軍赴援福建。召桑春榮來京，以張亮基為雲南巡撫。甲寅，廣西軍復象州。丁巳，浙江賊陷壽昌，官軍尋復之。福濟以不職，奪宮銜，解任。以翁同書為安徽巡撫。庚申，論天津失事狀，譚廷襄解任，提督張殿元遣戍。以慶祺為直隸總督，玉明為盛京將軍。丁卯，福建道員趙印川剿匪，死之。浙江官軍復常山、開化。江西援軍復浙江武義、永康、衢州，紹興城圍解嚴。瑞麟請籌款修築天津營壘砲臺，下僧格林沁辦理。辛未，俄人請停辦驛站羊隻，詔庫倫大臣援舊事拒之。壬申，賞刑部員外郎段承實五品卿銜，幫辦會議稅則。曾國籓奏由九江登陸赴浙，詔嘉勉之。浙江軍復縉雲。

秋七月甲戌朔，奕山、景淳奏俄人闖越黑河口，欲入松花江，於烏蘇里建屋安砲。詔勘明吉、黑地界，據理拒絕。乙亥，以李孟群署安徽巡撫。丁丑，從法福理請，升喀什噶爾領隊大臣為辦事大臣。周天受攻復浙江處州，移軍福建。癸未，詔曾國籓衢、嚴肅清，改援福建。乙酉，楊載福收復安徽建德。癸巳，湖北巡撫胡林翼丁母憂，詔在任守制，給假、給銀治喪。丙申，賊陷廬州，李孟群奪職留軍，以勝保為欽差大臣，督辦安徽軍務，袁甲三援剿三省捻匪。丁酉，福建軍復建陽、光澤，賊陷寧化。庚子，召晏端書來京，以胡興仁為浙江巡撫。壬寅，張芾軍復龍泉，賜花翎。

八月癸卯朔，復設天津水師。甲辰，福建軍復政和、松谿。勝保奏發逆偽英王陳玉成竄店埠、梁園，直撲定遠。庚戌，李定太剿賊玉山，勝之，解其圍。辛亥，蔣益澧援軍復廣西慶遠，擢按察使。丙辰，周天受援福建，克復浦城，進克寧化。捻匪陷豐縣。辛酉，捻匪竄山東，陷單縣。調英桂為山西巡撫，恆福為河南巡撫。乙丑，官軍復豐縣。捻匪陷曹縣，尋復之。何桂清請以海關盈餘用充軍饟，允之。壬申，江北軍在浦口失利，奪德興阿、鞠殿華職。和春奏：「浦口失利，已飛調援浙之師徑赴六合。探聞閩省回竄之賊，將由寧、太以援金陵，明系城賊圍急，令其部眾到處竄擾，以分我兵力。請飭各路自行援剿，勿致掣動全局。」上是之。

九月癸酉朔，湖北官軍多隆阿克復太湖。乙亥，詔以「天長、儀徵相繼失陷，六合危急，溫紹原雖素得民心，日久亦恐難支。即調周天培一軍分援六合、德安，一軍前往援應。」辛巳，官文、胡林翼奏李續賓、都興阿分路克復桐城、潛山，多隆阿進攻石牌，鮑超力攻雷公埠，均屬得手。詔令聯絡水師進規安慶。湖南官軍克復吉安，予同知曾國荃等升敘有差。壬午，明誼奏俄案議結，互換文憑，開辦通商。賊陷揚州，奪德興阿世職。命柏葰、翁心存為大學士，官文、周祖培協辦大學士。調瑞麟為戶部尚書，肅順為禮部尚書，硃鳳標為戶部尚書，陳孚恩為兵部尚書，瑞常為理籓院尚書，綿森為左都御史。敕總兵毛三元、成明幫辦德興阿軍務。甲午，張國樑攻克揚州，續復儀徵。慶端奏攻克邵武，閩省肅清。戊戌，荊州將軍綿洵卒，調都興阿為荊州將軍，和春為江寧將軍，張國樑為江南提督。己亥，賊陷六合，知縣溫紹原死之。紹原孤守危城，數年百餘戰，力竭而陷。上悼惜之，贈布政使，優恤，建祠予謚。

冬十月癸卯朔，浙江寧海土匪滋事，提督阿麟保剿平之。乙巳，勝保奏克復天長，李兆受在事出力。得旨：「李兆受賜名李世忠，予三品銜、花翎，以參將補用。」己酉，御史孟傳金奏劾舉人平齡硃墨不符，派載垣、端華認真查辦。丁巳，僧格林沁奏天津砲臺工竣。上嘉之，賜御服。己未，江南官軍復溧水。壬戌，命李續賓幫同勝保辦理安徽軍務。戊辰，詔本年鄉試主考、同考官荒謬已極，覆試應議之卷，竟有五十本之多，正考官柏葰先革職，副考官硃鳳標、程庭桂暫行解任，聽候查辦。命莊親王奕仁在御前大臣上學習行走。

十一月壬申朔，移吉林馬隊益袁甲三軍。乙亥，袁甲三請於山東東三府抽釐助饟，許之。己卯，徐澤醇卒，以硃嶟為禮部尚書，張祥河為左都御史。乙酉，援閩、浙軍復浦城、順昌，予周天培提督銜。丙戌，恆福奏官軍剿捻大勝，豫境肅清，總兵傅振邦擢提督，編修袁保恆賜巴圖魯勇號。丁酉，內閣副本庫被盜。己亥，吳振棫以病免，以張亮基為雲貴總督，徐之銘為雲南巡撫。庚子，予陣亡提督鄧紹良優恤建祠。

十二月丁未，以宋丞相陸秀夫從祀文廟。庚辰，提督李朝斌收復安徽東流、建德，賜巴圖魯勇號。永州鎮總兵樊燮以乘肩輿劾免。丙辰，以鄭魁士為浙江提督，督辦寧國軍務。己未，李續賓進剿安徽，敗績於三河集，死之，贈總督，建祠予謚。同知曾國華贈道員，予謚。丁卯，以何桂清為欽差大臣，辦理通商事宜。趙德轍免，以徐有壬為江蘇巡撫。庚午，以瑞麟為大學士，調肅順為戶部尚書，麟魁為禮部尚書，瑞常為刑部尚書。祫祭太廟。

是歲，免直隸、安徽、福建、湖北、貴州等省九十二州縣被災、被賊額賦，又免江蘇六場鹽課各有差。朝鮮、琉球入貢。

九年己未春正月壬申朔，桂良等奏英人藉口廣東有事，罷議回粵。乙亥，召袁甲三來京，以傅振邦督剿三省捻匪，伊興阿副之。壬午，江西官軍復瑞金，解安遠圍，別賊陷南安。桂良等奏和約四事。敕俟英使回滬妥議。庚寅，福建匪周灴爔等降，遂復連城。乙未，安徽官軍復建德。丁酉，敕湖北採買馬匹訓練馬隊。戊戌，桂良等奏英使堅欲進京。敕僧格林沁嚴防海口。辛丑，都興阿請假，以多隆阿接統其軍。詔海運漕船探避夷輪。

二月丁未，捻匪薛之元舉江浦降，會李世忠攻克浦口，賜名薛成良，予花翎、三品銜，擢李世忠副將。癸丑，築奉天沿海砲臺。鄭魁士攻克灣沚、黃池賊壘。甲寅，上召廷臣宣示戊午科場舞弊罪狀，依載垣、端華所擬，主考官大學士柏葰坐家人掉換中卷批條，處斬。同考官浦安坐聽從李鶴齡賄屬，羅鴻繹行賄得中，均處斬。乙卯，張芾奏官軍攻克婺源，賊目張淙相等乞降。丁巳，翁同書奏賊陷六安。慶祺卒，以恆福為直隸總督，瑛棨為河南巡撫。癸亥，張國樑奏攻克揚州、儀徵，回軍連克溧水。特詔嘉獎，予輕車都尉世職，李若珠賜黃馬褂。乙丑，曾國籓奏軍抵南康，蕭啟江克復南安。得旨嘉獎，予蕭啟江巴圖魯勇號。詔編修李鴻章交伊興阿差委。

三月辛未朔，前布政使李孟群兵潰於官亭，死之，復官予恤。甲戌，奕山、景淳奏俄人徑至烏蘇里江、綏芬河擇地建屋，並請會勘，詔不許。丙子，捻匪犯河南西華、舞陰，前總兵邱聯恩死之，贈提督，予恤。丁丑，桂良等奏英使兵船北上，阻止不聽。己卯，四川里塘頭人作亂，恩慶討平之，誅其夷目鄧珠。甲申，上祈雨。庚寅，以旱求言。辛卯，李鈞卒，以黃贊湯為東河河道總督。乙未，俄人在黑龍江通商，許免征稅，不許闌入烏蘇里、綏芬。

夏四月辛丑朔，勝保奏克復六安。伊興阿解幫辦，以關保幫辦傅振邦軍務。壬寅，調王慶雲為兩廣總督，黃宗漢為四川總督。江西賊竄湖南郴州、桂陽，劉長佑擊走之。癸卯，勝保奏捻匪張元龍降，收復鳳陽府縣，並復臨淮關。築寧河砲臺。戊申，浙江餘姚土匪作亂，討平之。甲寅，俄使賽善由察哈爾陸路入京，請助槍砲，致於恰克圖。丙辰，上再祈雨。己未，邵燦病免，以袁甲三署漕運總督。調勞崇光為廣東巡撫，兼署總督。賊陷天長，前提督德安死之，復官予恤。辛酉，奕山奏俄船由黑龍江入松花江東駛入海。得旨，不許入綏芬，令特普欽派員阻之。壬戌，王懿德免，以慶端為閩浙總督，羅遵殿為福建巡撫。癸亥，雨。乙丑，賜孫家鼐等一百八十人進士及第出身有差。戊辰，廣東官軍復嘉應，竄賊擾連平，陷樂昌。

五月丙子，詔駱秉章仍令田興恕回援貴州，兆琛一軍撤回。己卯，敕奕山更正俄人條約。辛巳，敕慶昀密查張家口、白城居住俄人。壬午，以周天受督辦寧國軍務。甲申，俄人請赴三姓貿易。詔責奕山辦理輭弱，革副都統吉拉明阿職，枷號烏蘇里地方。庚寅，官文奏探聞石達開將犯四川，詔曾國籓移軍夔州。辛卯，桂良、花沙納奏英酋於本月十三日起碇入京，桂良等即日馳驛回京。大學士翁心存乞休，允之。復以賈楨為大學士。調許乃普為吏部尚書，張祥河為工部尚書，沈兆霖為左都御史。癸巳，駱秉章奏石達開竄湖南，劉長佑、江忠義、田興恕諸軍擊走之。丙申，僧格林沁奏英船鳴砲闖入大沽，我軍開砲轟擊，擊沈多船，並有步隊上岸搦戰，我軍徑前奮擊，擊斃數百名，其兵頭赫姓並被砲傷。我軍亦傷亡提督史榮椿、副將龍汝元等。夷船即時出口。得旨：「將弁齊心協力，異常奮勇，先獎賞銀五千兩，並查明保奏。」戊戌，詔夷人雖經懲創，仍宜設法撫馭，即派恆福專辦撫局，僧格林沁仍辦防務。

六月己亥朔，賜僧格林沁御用珍服。庚子，捻匪陷盱眙，官軍尋復之。壬寅，特普欽奏俄人在三姓者，倔強不肯折回。命景淳前往查辦。癸卯，廣西官軍復上林，匪陷賓州。甲辰，張亮基奏回匪馬凌漢伏誅。丙午，恆福奏美人進京換約，許之。癸巳，英、法兵船全數開行。庚申，以李若珠為福建陸路提督。辛酉，何桂清奏英、法陸續回滬。乙丑，陳玉成陷定遠。丙寅，和春奏水師剿賊獲勝。

秋七月庚午，曾國籓奏克景德鎮，復浮梁。戊寅，勝保奏翁同書潰敗情形。得旨：「汝為統帥，只知炫己之長，不原援人之失。日日聚訟，庸何濟乎！」己卯，美使華若翰遞國書，和約用寶，在北塘交換。庚辰，詔曰：「朕聞勝保專以招降為能事，降眾未盡薙發，張元漋且四外打糧。又報克復盱眙，該縣並無城池，賊因無糧退出，虛報邀功。此次姑不深究。即約束反側，力改前非。凜之！」癸未，御史趙元模奏黃河北流，涸出濱河田畝三四千頃，請辦屯田，寓兵於農，較勝團練。上是之，下袁甲三、庚長議奏。乙酉，詔曰：「王大臣續陳審明科場舞弊之大員父子，及遞送關節之職員，分別定擬。此案程炳採於伊父程庭桂入闈後，接收關節，令家人轉遞場內，程庭桂並不舉發。程炳採處斬，程庭桂免死，遣戍軍臺。謝森墀、潘祖同、潘敦儼等俱免死，發遣新疆。」己丑，駱秉章奏石達開圍寶慶，李續宜援之，立解城圍。癸巳，命李若珠幫辦江南軍務。

八月戊戌朔，崇恩罷，以文煜為山東巡撫。己亥，上御經筵。乙巳，敕恆祺留辦廣東通商。勝保奏李世忠剿賊獲勝，解定遠、滁州圍。詔擢李世忠總兵。廣東官軍復連山、開建。庚戌，命曾國籓駐軍湖口。命都興阿蒞江寧將軍視事，多隆阿接統所部，總理前敵事務。甲寅，景淳奏俄人船在三姓者，現令折回。在烏蘇里者，未肯聽命。詔體察輿情，妥為辦理。己未，美人請先開市，以英、法約議未定，卻之。辛酉，駱秉章奏石達開南陷江華、永門，將入廣西。現飭劉長佑統軍追剿。得旨，田興恕一軍援黔，李續宜一軍回湖北備調。壬戌，發逆、捻匪會攻壽州，官軍擊卻之。御史陳慶松奏科場案內大員子弟陳景彥等贖罪太驟，請仍發遣，嚴旨斥之。甲子，廣東官軍復靈山。

九月戊辰，安徽賊陷霍山、盱眙，勝保擊退之。勝保丁母憂，留營視軍。甲戌，胡興仁罷，調羅遵殿為浙江巡撫。戊寅，王慶雲病免，以勞崇光為兩廣總督。庚辰，官文、胡林翼奏多隆阿攻破安徽石牌，擊破援賊，獲賊目霍天燕石廷玉，得旨嘉獎。己丑，傅振邦奏追剿捻匪，敗之。甲午，曹澍鍾奏石達開圍廣西省城，蕭啟江、蘇鳳文會合蔣益澧分途剿擊，敗之，立解城圍。

冬十月丁酉朔，時享太廟，上親詣行禮。駱秉章奏賊中投出難民，給予免死護照，資遣回籍，原效力者，準其留營，得旨，各省均可照辦。戊戌，雲南官軍克復嵩明，陣斬賊首孫漢鼎。庚子，以曾望顏署四川總督，譚廷襄署陜西巡撫。辛丑，以袁甲三為欽差大臣，督辦安徽軍務。以侍郎匡源、內閣學士文祥為軍機大臣。癸卯，河南捻匪陷蘭儀，圍考城、通許，擾尉氏，分竄直隸、山東。戊申，命總兵田在田幫辦傅振邦軍務。乙卯，授袁甲三漕運總督。丙辰，勝保克復懷遠。江蘇官軍剿六合失利，奪李若珠職。戊午，美使請開潮州、臺灣通商口岸。庚申，河南官軍剿平鄢陵捻匪，西路肅清。壬戌，以明誼為烏里雅蘇臺將軍，景廉為伊犁參贊大臣，崇實為駐藏大臣。乙丑，命官文、曾國籓、胡林翼妥籌四路規皖。

十一月戊辰，滇匪犯敘州，奪萬福職，以皁升為四川提督。辛未，何桂清奏，探聞英、法明春必來尋釁。恆祺奏英兵續行至粵。詔僧格林沁加意津防。丁丑，賊陷浦口，總兵周天培死之，予世職。癸未，特普欽奏俄人在黑龍江左岸占踞五十餘屯，請調西丹墨爾根、布特哈兵交那爾胡善訓練，聯絡旗民參夫，有事抵御，從之。丙戌，命張芾督辦皖南軍務。己丑，曾國籓奏韋志俊以池州降。滇匪陷敘州，另股陷酉陽、秀山。庚寅，四川官軍復筠連、慶符、高縣。乙未，戶部災。

十二月丙申朔，蔣霨遠奏石達開糾黨十餘萬由桂犯黔，將以窺蜀。詔田興恕剿之。戊戌，上詣大高殿祈雪。雲南丘北土匪滋事戕官，官軍討平之。庚子，和春奏官軍攻破江浦賊壘，揚州西界肅清。壬寅，吏部尚書花沙納卒。丙午，何桂清報英、法兵船到滬。以田興恕為貴州提督。辛未，援黔湘軍攻復鎮遠。庚申，景淳奏請招集流民參夫，給地設卡，以助邊防，從之。壬戌，袁甲三奏攻克臨淮關，得旨嘉勉，下部議敘，穆騰阿加都統銜。甲子，祫祭太廟。

是歲，免直隸、河南、山東、浙江、貴州等省一百五十七州縣被災、被賊額賦有差。朝鮮、琉球入貢。

十年庚申春正月丙寅，上三旬萬壽，頒詔覃恩。詔先朝壽節有告祭之禮，升殿之儀，本年勿庸舉行，外吏、外籓並停來京祝嘏。加恩親籓，惇郡王奕脤晉親王，貝子奕劻晉貝勒，餘各封賚，及於廷臣、疆臣。戊辰，前寧夏將軍托云保卒。己巳，解勝保欽差大臣，專辦河南剿匪，袁甲三專辦安徽。丁丑，瑛棨以遲解京饟降官，以慶廉為河南巡撫。己丑，刑部主事何秋濤呈進所纂北徼匯編八十卷，上嘉與之，賜名朔方備乘，入直懋勤殿。壬辰，有鳳免，以全亮為成都將軍，占泰為四川提督。甲午，御史白恩佑言津防重大，請預籌後路，以保萬全。得旨：「所奏固是，然駐兵籌饟，甚覺為難。現在津防周備，可勿庸議。」特普欽奏請召集鄂倫春人入伍。從之。扎拉芬泰奏請與俄、廓合攻印度。上曰：「俄非和好也。廓豈英敵？」

二月丁酉，上御經筵。庚子，以劉源灝為貴州巡撫。袁甲三奏克復鳳陽，賜黃馬褂。辛丑，何桂清奏上海英人經華商開導，索兵費一百萬。津約不能更易，入京換約。如不見許，即開船北駛。詔僧格林沁嚴備津防後路。海運漕糧，暫緩放洋。丙午，湖南官軍克復貴州鎮遠。庚戌，捻匪陷桃源，上竄清江，庚長退守淮安。壬子，援桂湘軍克復柳州、柳城，加道員劉坤一按察使銜。甲寅，張芾奏官軍復建德，匪陷涇縣、旌德，連陷太平。己巳，以倭什琿布為禮部尚書，春佑為熱河都統。辛酉，詔和春分兵援浙。

三月乙丑朔，袁甲三奏官軍復清江。庚子，命提督張玉良統軍援浙。丙子，賊陷杭州，巡撫羅遵殿死之。越六日，將軍瑞昌復其城。重賚瑞昌、張玉良等。以王有齡為浙江巡撫。丁亥，上耕耤田。辛卯，浙江官軍克復長興、臨安、孝豐。甲午，何桂清奏夷船北犯。

閏三月癸卯，四川官軍克復蒲江，賊陷名山。丙午，命曹澍鍾督軍四川，以劉長佑為廣西巡撫。丁未，賊陷溧水，連陷句容。以張玉良為廣西提督，留蘇督軍，尋令折回杭州。庚申，和春等奏陳玉成率眾突犯大營，城賊出而合犯，官軍力不能支，退守鎮江。壬戌，以王夢齡為漕運總督。

夏四月丙寅，以明儒曹端從祀文廟。癸酉，賊陷丹陽，張國樑死之，和春走常州。戊寅，詔直省舉辦團練。命都興阿督辦江北軍務。癸未，詔兩江總督何桂清屢失城池，褫職逮問。以曾國籓署兩江總督。擢兵部郎中左宗棠四品京堂，襄辦曾國籓軍務。乙酉，賊犯常州，和春迎戰受傷，卒。以魁玉署江寧將軍，會巴棟阿扼守鎮江。辛卯，賊陷建平，張玉良兵潰於無錫。壬辰，賜鍾駿聲等一百八十三人進士及第出身有差。癸巳，賊陷蘇州，巡撫徐有壬死之。

五月甲午朔，以薛煥為江蘇巡撫，暫署總督。己亥，江蘇常熟縣知縣周沐潤招募沙勇，克復江陰。辛丑，賊陷浙江長興，圍湖州，蕭翰慶赴援失利，死之。甲辰，曾國籓奏陳三路進兵，規蘇保浙，並調沈葆楨差遣。上嘉允之。以東純兼署四川總督。丙午，賊陷吳江、昆山及浙之嘉興。玉明奏金州、岫巖海口有洋船六十餘停泊，劫掠牲畜。庚戌，敕王夢齡督同喬松年開辦江北糧臺。辛亥，恤殉難在籍侍郎戴熙，贈尚書，予世職，建專祠，謚文節。甲寅，命毛昶熙辦河南團練，杜辦山東團練。戊午，李若珠奏薛成良投誠復叛，捕誅之。己未，曾國籓奏隨調鮑超、硃品隆進駐祁門，鄂軍不宜再調。從之。玉明奏洋船到金州海面一百餘艘，文煜奏英、法兵到煙臺者約有萬人，探聞有由海豐大山北犯之說，均下僧格林沁知之。

六月癸亥朔，敕準巴爾虎旗人一體考試。甲子，英船駛入北塘。丙寅，賊陷青浦、松江。己巳，劉長佑奏復慶遠，石達開南竄。庚午，瑞昌奏復廣德。辛未，萬壽節，御殿受賀。壬申，大學士彭蘊章罷直軍機。命邵燦、劉繹、晏端書、龐鍾璐各在原籍舉辦團練。戊寅，王有齡奏在籍道員趙景賢克復湖州。薛煥奏克復松江。庚辰，英、法兵登岸，遂踞北塘。裁南河河道總督暨淮海道各官。壬午，僧格林沁奏英、法勢大志驕，難望議和。得旨，以撫事責之恆福，以顧大局。丙戌，命曾國籓為欽差大臣，實授兩江總督。己丑，夷人犯新河，官軍退守塘沽。命駱秉章馳赴四川督辦軍務。辛卯，手詔僧格林沁曰：「握手言別，倏逾半載。大沽兩岸危急，諒汝憂心如焚。惟天下大本在京師不在海口。若有挫失，總須退保津、通，萬不可寄身命於砲臺，為一身之計。握管淒愴，汝其勉遵！」敕西凌阿固守天津，瑞麟、伊勒東阿赴通州防堵。

秋七月癸巳，命巴棟阿援金壇。戊戌，大沽砲臺失守，提督樂善死之，優血⼙建祠。庚子，僧格林沁退守通州。辛丑，英人陷天津。浙江賊陷臨安、餘杭。四川賊陷邛、蒲、新津。甲辰，江蘇賊復陷松江。丁未，以崇實署四川總督。己酉，裕瑞奏浩罕請依前通商，許之。以常清為伊犁將軍。辛酉，金壇陷，知縣李淮守三年，援兵不至，力竭死之，紳民從死者逾千人。命勝保督馬隊守通州。

八月癸亥，洋兵至通州，載垣誘擒英使巴夏禮解京。戊辰，瑞麟等與洋兵戰於八里橋，不利。命恭親王奕為欽差大臣，辦理撫局。己巳，上幸木蘭，自圓明園啟鑾。丁丑，上駐蹕避暑山莊。李世忠以擒叛將薛成良擢授江南提督。戊寅，詔曰：「江南提督張國樑謀勇兼優，忠義奮發。在軍十年，戰功卓著，東南半壁，倚為長城。本年大營潰散，回援擊賊，受傷沒水。先後奏報，朕猶冀其不確。迄今數月，其為效死捐軀無疑。若使張國樑尚在，蘇、常一帶，何至糜爛若此。追念藎勞，益深愴惻。贈太子太保，入祀昭忠祠，分建專祠。子孫幾人，送部錄用。」己卯，命都興阿帶兵入衛，從官文請也。命玉明、成凱、樂斌、文煜、英桂督兵入衛。辛巳，命恆福駐古北口備防，吳廷棟接轉文報。壬午，浙江官軍克復平湖、嘉善。廣東官軍克復樂昌、仁化癸。未，江蘇賊陷常熟。圓明園災，常嬪薨，內務府大臣、尚書文豐死之。庚寅，恭親王奏請還巴夏禮於英軍。薛煥奏劾馮子材赴援金壇，擁兵不進，致令城陷。詔薄譴之。

九月壬辰，命勝保為欽差大臣，總統援軍。敕恭親王奕照會英人，勿修城北砲臺，速行議約。甲午，英使、法使入城。大學士彭蘊章、尚書許乃普以病乞免，許之。己亥，命慶廉、英桂兵駐直備調。辛丑，賊陷寧國，周天受死之。甲辰，命左宗棠督辦浙江軍務。乙巳，撫局成。恭親王奕奏請宣示中外，如約遵行。許俄人駐烏蘇里、綏芬。停各省援兵。敕英桂來京。議西巡。戊申，李若珠奏克復江陰。辛亥，賊陷徽州，守城道員李元度棄城走。癸丑，直隸、山東、河南賊匪並起，命僧格林沁討之。庚申，恭親王奕奏洋人退至天津，籲請回鑾。

冬十月辛酉朔，詔天氣漸寒，暫緩回鑾。以田興恕為貴州提督。予陣亡提督周天受、周天培世職，建祠予謚，附祀道員福咸等。壬戌，以劉源灝為雲貴總督，鄧爾恆為貴州巡撫。甲子，敕文謙、恆祺辦理通商事宜，吳廷棟督辦防務。以文安為湖南提督。以馮子材督辦鎮江軍務。丙寅，恭親王奕奏換俄人和約，請用御寶，從之。辛未，俄羅斯致槍砲。癸酉，敕樂斌、英桂回任。庚辰，以嚴樹森為河南巡撫，毛昶熙督辦河南捻匪。辛巳，命都興阿督辦江北軍務，李若珠副之。以總兵田在田接辦徐、宿剿匪，淮徐道吳棠幫同辦理。

十一月辛卯，勝保奏以大順廣道聯英專辦河防，準其奏報，從之。癸巳，翁同書奏陳謹天戒，固邦本，收人才，練京營，爭形勢。得旨：「收人才一條，利少弊多。餘留覽。」甲午，浙江賊陷新城、臨安、富陽。乙未，王夢齡奏剿賊獲勝，三河肅清，並請節制黃開榜水師，從之。庚子，曾國籓奏鮑超等克復黟縣。辛丑，李若珠乞養親，以曾秉忠代之。癸卯，以杭州解嚴，優賚瑞昌、王有齡等。瑞昌奏陳慶端力保浙疆，請加優獎。得旨：「不分畛域，皆爾大吏分內之事。甄敘督撫，出自朝旨，非汝所得擅請。」戊申，命成琦會景惇查勘俄羅斯東界。癸卯，浙軍張玉良攻復嚴州。甲寅，官文、胡林翼奏陳玉成圖犯懷、桐，多隆阿會合李續宜迎剿，大敗之，殺賊萬餘。多隆阿賜黃馬褂，李續宜加二品銜。

十二月辛酉，命西凌阿、國瑞幫辦僧格林沁軍務。丙寅，命張亮基留辦雲南軍務。己巳，始置總理各國通商事務衙門，命恭親王奕、桂良、文祥管理。以崇厚充三口通商大臣，薛煥兼辦上海等處通商事務。準旗人學習外國語言文字。己巳，以田興恕為欽差大臣，督辦貴州軍務。丙子，左宗棠奏督軍克復江西德興、安徽婺源，予三品京卿。乙酉，以官文、周祖培為大學士，肅順協辦大學士，沈兆霖為戶部尚書，硃鳳標為兵部尚書。戊子，祫祭太廟。

是歲，免江蘇、浙江、安徽三省額賦逋賦，又直隸、山東、河南、江西、湖北、湖南、福建、廣西等省四百一州縣衛被災、被賊額賦有差。會計天下民數二萬六千零九十二萬四千六百七十五名口，存倉穀數五百二十三萬一千九百二十石四斗六升五合一勺。朝鮮入貢。

十一年辛酉，上在木蘭。春正月庚寅朔，上御綏成殿受賀。辛酉，詔二月十三日回鑾。乙未，曾國籓奏楊載福剿賊，克都昌，解南陵圍。田在田奏捻匪犯碭山，擊走之，加提督銜。丙申，召翁同書來京，以李續宜為安徽巡撫。丁酉，以福濟為成都將軍。辛丑，賊陷孝豐，杭州戒嚴。壬寅，詔：「紀年開秩，應予特赦，非常赦所不原者咸減除之。」癸卯，左宗棠兵復饒州暨都梁。乙巳，恆福以病免，以文煜為直隸總督，譚廷襄為山東巡撫，鄧爾恆為陜西巡撫，何冠英署貴州巡撫。丁未，僧格林沁奏捻匪竄入山東，派隊追剿，及於菏澤，失利。得旨：「僧格林沁督帶重兵，北地倚為屏障。乃以饑疲之卒，追方張之寇，旁無援應，宜其敗也。勇往有餘，未能持重。尚其汰兵選將，扼要嚴防，謀定後動，勿再輕進。」戊申，詔袁甲三等：「捻匪裹脅良民，未便概行誅戮，可剴切曉諭，設法解散。投誠者免罪，殺賊者敘功。並傳知李世忠一體招撫。」辛亥，貴州官軍克復獨山。壬子，翁同書奏陳撫練苗沛霖劫擾壽州，跋扈異常。詔李續宜酌辦。河南捻匪竄擾東明、長垣。

二月己未朔，雲南官軍克復晉寧。壬戌，復置奉天金州水師營。丙寅，詔準山東抵還法國教堂地基，並敕直省遇有交涉，即行酌辦請旨，勿許推諉。丁卯，張玉良軍克復江山、常山。庚午，曾國籓奏左宗棠敗賊於景德鎮，鮑超敗賊於石門洋塘。壬申，浙軍克復富陽。熱河朝陽盜匪陷城，命克興阿剿之。命明誼、明緒會勘俄界，英蘊、奎英辦理俄人通商。捻匪撲汶河，副都統伊興阿、總兵滕家勝逆戰陣歿。乙亥，陳玉成糾合捻匪由英山犯湖北蘄水，詔胡林翼回兵擊之。庚辰，詔曰：「前經降旨，訂日回鑾。旬日以來，體氣未復。綏俟秋間再降諭旨。」壬午，朝鮮國王遣使朝覲行在。溫諭止之，頒賜文綺、珍器，及其使臣。癸未，詔挑選兵丁演習俄國送到槍砲。甲申，裁撤黑龍江團丁歸農。

三月己丑朔，詔派辦約大臣崇綸、崇厚給與全權便宜行事。敕侍郎成琦赴興凱湖會勘俄人分界事宜。予道員聯捷四品京卿，辦理河防。壬辰，恭親王奕請赴行在祗叩起居。上手詔答之曰：「別經半載，時思握手而談。惟近日欬嗽不止，時有紅痰，尚須靜攝，未宜多言。且俟秋間再為面話。」丙申，詔皇長子於四月七日入學，以李鴻藻充師傅。戊戌，都興阿奏鎮、揚水師船隻年久損壞，請飭廣東購運紅單船應用，從之。庚子，命勝保督辦直隸、山東剿匪。以賈臻署安徽巡撫。庚戌，英、法兩國兵退出廣東省城。辛亥，以前大學士彭蘊章署兵部尚書。甲寅，浙江賊陷海鹽、平湖、乍浦，副都統錫齡阿死之。丙辰，廣西土匪陷太平府、養利州。

夏四月己未朔，嚴樹森奏賊犯汝寧，道員張曜擊走之。戊辰，山東捻匪、教匪連陷館陶七縣。僧格林沁入滕縣固守，詔勝保分兵援之。甲戌，詔曰：「朕聞各處辦捐，有指捐、借捐、砲船捐、畝捐、米捐、饟捐、堤工捐、船捐、房捐、鹽捐、板捐、活捐，名目滋多，員司猥雜。其實取民者多，歸公者寡。近年軍錡浩繁，不得已而借資民力商力。然必涓滴歸公，撙節動用，始得實濟。若似此徵求無藝，朘薄民生，尚復成何政體。各大臣、督撫，尚其嚴密稽查，剔除奸蠹，以副朕意。」乙亥，左宗棠敗賊於樂平。庚辰，山東教匪撲圍大名，聯捷擊走之。癸未，皖賊復竄浙江，陷常山、江山，進偪衢州。

五月癸巳，田在田奏苗練犯符離，敕僧格林沁分兵援之。甲午，鄧爾恆被戕於曲靖。飭劉源灝查辦。以瑛棨為陜西巡撫。庚子，勝保奏克復館陶。辛丑，命賈臻、李世忠幫辦袁甲三軍務。甲辰，命多隆阿幫辦官文、胡林翼軍務。乙巳，賊陷浙江壽昌、金華、龍游、湯谿、長興，進陷蘭谿、武義。詔催左宗棠赴援。

六月戊午朔，日有食之。庚申，曾國籓、胡林翼奏：「安慶省城自我軍長圍，逆酋陳玉成率黨回援安慶，於集賢關外赤岡嶺堅築四壘。經鮑超、成大吉會合多隆阿馬隊奮力進剿，晝夜轟擊。五月初一日，三壘俱降。釋去脅從，將長發老賊概行正法。其踞第一壘之賊劉滄琳，乘夜潛遁。經鮑超殲於馬踏石，餘為水師斬戮殆盡，並將劉滄琳驗明支解梟示。」得旨嘉獎。布魯斯亞國換約通商。辛酉，許俄人在庫倫、恰克圖通商。乙丑，欽天監奏八月初一日，日月合璧，五星聯珠。得旨，不必宣付史館。甲戌，賊陷浙江遂昌、松陽、永康。丙子，回匪撲擾喀什噶爾。詔景廉赴阿克蘇防剿。丙戌，浙江官軍克復長興。

秋七月丁亥，詔每年秋間王公致祭兩陵，如遇山水漲發，可在途守候道路通時，即行前往。屆期不到，由守護之貝勒、公等行禮。甲午，曾國籓奏收復安徽徽州。戊戌，予四川陣亡侍衛昭勇侯楊炘建祠。

辛丑，上不豫。壬寅，上大漸，召王大臣承寫硃諭，立皇長子為皇太子。癸卯，上崩於行宮，年三十一。十月，奉移梓宮至京。十二月，恭上尊謚。同治四年九月，葬定陵。

論曰：文宗遭陽九之運，躬明夷之會。外強要盟，內孽競作，奄忽一紀，遂無一日之安。而能任賢擢材，洞觀肆應。賦民首杜煩苛，治軍慎持馭索。輔弼充位，悉出廟算。鄉使假年禦宇，安有後來之伏患哉？


\end{pinyinscope}