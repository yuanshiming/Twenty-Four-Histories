\article{列傳一百四十九}

\begin{pinyinscope}
方積硃爾漢楊頀廖寅陳昌齊硃爾賡額查崇華

方積，字有堂，安徽定遠人。拔貢生。以州判發四川，補閬中知縣，署梁山。達州東鄉賊起，梁山當其沖，賊犯縣境，營白兔山守兵潰。積以一百人據小山為疑兵，賊不敢進。築砦二百餘所，令人自為守。他縣流民依集者三十餘萬人，賊至無所掠食，屢出奇兵擊走之。堅壁清野之法，蓋自梁山始。既而萬縣寶靈寺賊起，越境剿平之，又助大兵殲伍文相於石壩山，卻林亮功於望牛埡，斃亮功弟廷相，賜花翎。擢寧遠知府，仍留駐梁山，凡四年。至嘉慶六年，諸路賊漸平，調夔州，繼劉清為建昌道。涼山生番叛，率師討平之。未幾，里塘正土司索諾木根登殺副土司，奪其印，副將德寧兵為所困。積單騎往，密授舊頭目希拉工布方略，以其眾破之。歷川北道、鹽茶道，擢按察使。馬邊、峨眉嶺諸夷結梁山生番盜邊，積偕提督豐紳由馬邊三河口鑿山深入，克六拔夷巢，遂出赤夷間道，進攻嶺夷十二地。浹旬之間，每戰皆捷。曲曲烏助逆死拒，潛師出其後，殄之。遷布政使。

積官四川二十餘年，馳驅殆遍，山川風土，了然於胸，用兵輒獨當一面。及任籓司，僚屬多故交，一無瞻徇。清節自勵，尤為時稱。卒於官，祀名宦。

硃爾漢，字麗江，順天大興人。少為戶部吏。乾隆中，官甘肅靖遠典史，母憂去官。服闋待次，時平涼回酋田五作亂，爾漢與通判吳廷芳、知縣黃家駒守靖遠城，賊來攻。靖遠回豪哈得城等期夜半為內應，爾漢得其情，令守者悉登城不得下，至哈得成家，陽科其穀餉軍，因拘之；分遣人誘擒城下賊，賊之雜守者在城上已數十人，縣役鐵光保最為劇賊，猝擒之。角聲起，扼城上賊無脫者，外賊覺，遂引去。由是以知兵聞，擢隆德知縣。徙底店砦降回，擢涇州直隸州知州。擒教匪劉松，擢鞏昌知府。

嘉慶元年，教匪起，蔓延三省。二年，四川賊尤熾，總統宜綿駐達州，檄爾漢參軍事。是時王三槐踞方山坪，白巖山者，地險固，賊渠林亮功、樊人傑屯山上，與方山坪為聲援。將軍舒亮、提督穆克登布屯山前之韓彭坳，爾漢兵三百、鄉勇三千屯山後之排亞口。排亞口之上曰金鳳觀，曰草店，曰鴨坪，一日盡攻克之。復進，有木柵當隘，不見賊，惟以犬守。兵躍攀柵，賊自崖旁斫傷之，鳴鑼掣旗，左右賊大至，爾漢慮斷後路，退師。先是與韓彭坳諸師為期，中道而止，賊得專力山後，故不克。既而奉節賊千餘來援，敗之，擒賊渠邱廣福。巖賊久困欲走，傾巢來犯，戰一晝夜不得路，仍退。爾漢攻之三閱月，博戰被創，乃回鞏昌。

三年，運麥十萬石餉軍，行至成縣，賊渠高均德來奪，敗之於格樓壩，擒其黨李德勝。四年，張漢潮犯秦州，爾漢赴成縣會剿。鞏昌警至，馳還，賊已據城東鴛鴦河，夜掠賊卡而入，城守始固，以功擢鞏秦階道。生番鐵布者，居西傾山中，眾十餘萬，乘教匪猖獗，時出盜內地。爾漢以鐵布未叛亂，且地險，一構兵非數年不能平。鐵布奉回教，乃召其阿渾諭之，於是來首者踵至。一日書姓名一紙，曰：此鐵布黨也。又出一圖，曰：盜巢及要隘盡於此。分遣百餘人捕之，悉就擒，鐵布遂定。六年，川、楚、陜賊漸蹙，餘賊多竄甘肅，率兵扼剿，凡數十戰皆捷。八年，甘肅匪平，上功最，賜花翎。

爾漢有識斷，能得人死力，奴客悉以兵法部之。自出仕即在行間，後遂與教匪相終始。用兵有法，所用鄉勇侯達海，侍衛李榮華，武舉劉養鵬，千總鄒坤、桂攀桂皆操刺勇健善戰，故所至有功。尋調廣東肇羅道，擢廣西按察使，署布政使。十二年，卒於官。

楊頀，字邁功，江西金谿人。乾隆四十九年進士，授刑部主事。總辦秋審，執法平。內監訟其弟妻，頀按律杖贖守夫墓。和珅方總刑部，意有所徇，駁詰之，頀面爭。和珅叱曰：「司員敢爾！」頀厲聲曰：「司員主稿，知為刑獄得其平耳！何叱為？」和珅不能奪。及珅敗，擢員外郎。仁宗召見，嘉其有守，命解餉四十萬兩赴四川濟軍。川、陜大吏交章論薦，授陜西延榆綏道。時三省清釐叛產，撫恤難民，事方殷，詔責疆吏慎選公正大員如及劉清者任其事。頀周歷田野，綜覈不茍，民漸復業。巡撫秦承恩檄府縣募民補伍，頀曰：「農工商賈各有其業，若預選送營，曠日失業，與抽丁何殊？」議乃寢。調甘肅平慶涇固鹽法道。

嘉慶九年，擢安徽按察使，捕六安州匪劉成巨置諸法。十三年，遷江寧布政使。淮、揚大水，乘舴艋歷災區訪問疾苦，渡湖幾覆，災黎感之。尋以失察山陽知縣王仲漢冒賑，坐褫職。詔頀查賑認真，平日實心辦事，留河工效力。復起用，歷淮海道、浙江按察使、江蘇布政使。二十二年，擢浙江巡撫。未幾，坐臨海民毆差釀大獄，降四品京堂；復不俟代去任，降禮部郎中。引疾歸。道光五年，重宴鹿鳴，加四品卿銜。卒，年八十五。

廖寅，字亮工，四川鄰水人。乾隆四十四年舉人。家貧，不能常試禮部，十二年中，僅再至都。以大挑知縣官河南，署葉縣。時教匪方熾，葉當沖，寅撫民不擾。民有從逆者，捕其魁乃定。長子思芳有武略，省父至葉，任以守衛事。詔捕教首劉之協，久不獲。一日，思芳巡歷近郊，見二人縶馬坐樹下語，異之，歸戒門者伺狀。俄二人入城飲肆中，有識之者，其一即之協。寅趣思芳往與雜坐，出不意縛之，鞫得實，械至都伏法。特擢江蘇鎮江知府。濬丹陽九曲河，築徬，以時啟閉，民便之。擢江西吉南贛道，兼筦關榷，正稅外無多取，吏胥奉法。會南昌煽亂，捕首惡置法。安遠復亂，單騎往諭，解散黨與，耆民等縛其魁以獻，事遂平。歷署布政使、按察使。嘉慶十六年，遷兩淮鹽運使。恤灶丁，治私梟，鹽課漸增。河北滑縣教匪起，總督百齡檄寅往徐州協守御。會捕逆匪劉第五，誤系同姓名者，坐失察降調，上念其擒劉之協功，許捐復原職。以老病歸，遂卒。

思芳少時居鄉治團練，從軍數有功，官至江蘇候補道。在葉手擒劉之協，名聞天下。後以捕劉第五獲罪下獄，尋赦之。

陳昌齊，字賓臣，廣東海康人。乾隆三十六年進士，選庶吉士，授編修，累遷中允。大學士和珅欲羅致之，昌齊以非掌院，無晉謁禮，不往。大考，左遷編修。尋授御史，遷給事中。

昌齊生海邦，習洋盜情狀。上疏論剿捕事，略曰：「洋匪上岸，率不過一二百人，陸居會匪助兇行劫。沿海居民皆採捕為生，習拳勇，諳水勢，匪以利誘，往往從匪。可以為盜，即可用以捕盜。宜令地方官明示，有能出洋剿捕，或遇匪上岸，殲擒送官驗實者，船物一概充賞。被誘從匪者，能擒盜連船投首，免罪。則兵力所未及，丁壯亦必圖賞力捕。仍令地方各官稽戶口，編保甲，以清其源。於各埠訪拏濟匪糧物，各市鎮嚴緝代匪銷贓，俾絕水陸勾通之路。庶幾洋面肅清，地方寧謐。」

嘉慶九年，出為浙江溫處道。時海寇蔡牽肆擾，昌齊修戰艦，簡軍伍，募人出海繪浙、閩海洋全圖，纖悉備具。每牒報賊情及道里遠近稍有虛妄，必指斥之。與提督李長庚深相結納，俾無掣肘，鞫海盜必詳盡得其情。德楞泰奉命按閱閩、浙，議申海禁，謂不數月盜可盡斃。昌齊曰：「環海居民耕而食者十之五，餘皆捕魚為業。若禁其下海，數萬漁戶無以為生，激變之咎誰任之？」德楞泰改容稱善。在任五年，以鞫獄遲延，部議鐫級。江南、福建大吏闢調，皆不往。歸里，主雷陽粵秀講席。修通志。考據詳覈，著書終老焉。

硃爾賡額，原名友桂，字白泉，漢軍正紅旗人，裔出明代。王父孝純，工詩古文，有異才，由四川知縣歷官至兩淮鹽運使。

硃爾賡額納貲為兵部主事，充軍機章京，累遷郎中，出為江安糧道。兩江總督蘇凌阿閽人為和珅舊奴，恣睢用事，廉得其狀，白而逐之。從總督赴安徽察治劉之協逆黨，株連數百人，多所省釋。署安徽布政使，引疾歸。以母老乞改京秩，授戶部郎中。和珅奴劉全之婿號檳榔蔣者，倚勢奪民產，訟於部，刑責不稍貸。西賈利旗產，嗾言官疏陳，使得與漢民通售買，下部議，啖以重賄，卻之，持不可。大學士硃珪管部，聞而重之。故事，自告改京官，不外用。珪薦其才守可大受，復出為廣東潮州知府。海盜方張，硃濆尤黠悍，乃親歷海壖，治鄉團，調鎮兵千守沿海，斷內奸接濟。濆糧絕，屢敗走臺灣，潮盜膽落，因其窮蹙解散之。盜魁黃茂高、許雲湘、王騰魁、楊勝廣、黃德東、關兆奎受撫，選其強幹者編入練勇。會匪李崇玉踞惠、潮山谷中，時游弋海上，使降人招之自首，硃濆部眾亦有來投者。會以母憂去，未竟其事，服闋，補雲南曲靖。

嘉慶十四年，百齡為兩廣總督，疏請調硃爾賡額廣東，擢高廉道，署督糧道，剿匪事一以倚之。勘海口砲臺舊在山上，發砲輒從桅頂過，悉改建於山麓，屢碎盜艦，挫其鋒。暫改運鹽由陸，撤紅單船入內港，以杜接濟。戒並海郡縣嚴斷水米，如在潮州時。匪勢漸蹙，用舊降人招郭學顯就撫。未幾，鄭一妻與張保仔率眾逾萬泊虎門，要總督親至海口面議，文武噤莫敢決，硃爾賡額獨進曰：「保仔自知罪大，眾多無糧，拂其請，將死鬥。請撤兵衛，單舟逕詣，諭以恩威，必可集事。」先遣南海、番禺兩令往傳命，使熟籌而志堅。翌晨，從百齡登舟，行四十里，見列艦數百，夾水如衢，舉砲迎，聲震城中。請總督過舟，叱之曰：「保仔當泥首乞命，如仍驕肆遲疑，無死所矣！」迨晡，保仔登舟，請留三千人招西路賊烏石二，不聽則擒之以自贖，許之，給米千石慰遣。保仔乃使餘眾登岸受撫，自起椗出洋。群謂其所散皆罷弱，自留精銳，得米將不可制，笑應之曰：「此不必以口舌爭。」至期，保仔果誘烏石二至高州，誅之。海盜悉平，以功獲優敘，賜花翎。尋調署南韶道。

十六年，河決李家樓，特命百齡為兩江總督治河事，調硃爾賡額為江南鹽巡道。至則佐百齡定計，接築洪澤湖口束清壩，逼溜刷深太平河，使水有所歸。次年，李家樓決口合龍，新築格堤遏水與大堤平。初，當事主守格堤，奉嚴旨，失守者從軍法。至是見事危急，請改守大堤，聽河溜穿格堤而下，免旁洩之險。又新築減壩受水攻，展側上游築斜壩挑水，數日壩根掛淤乃穩固。所籌措工事悉合機宜。葦蕩營久為弊藪，樵兵空額無人，營員領帑，臨時雇募，弁目專其利。又為灘棍所持，蕩料歸灘棍者十五六。歸弁目者十二三，歸工用者十一二，歲僅得葦十數萬束。百齡檄硃爾賡額督治其事，乃請以蕩地不產柴者給樵兵，人四十畝，給牛具籽種，建棚廠以居，蕩始有兵。濬溝渠便筏出入，採運始及遠，建衙署俾營員常年駐蕩，民挾制偷竊者有禁，蕩始有官。受事之年，採足正額二百四十萬束。於是灘棍之利盡失，員得料抵價，少所沾潤，皆不便之。適有船兵中途改束，斤重不敷，八藉欲撼搖全局。百齡悉其奸，偕河督察訊，硃爾賡額往勘定十七年新葦，每束箍口以二尺八寸為率，增舊三寸，估右營得葦八百萬束；會署江寧布政使，未及估左營。時河督陳鳳翔為百齡所劾，自訴於朝，命尚書松筠、侍郎初彭齡按訊，牽及葦蕩事。員熒說，嗾驗尾幫，舟載餘葦九百束，據其重率，以衡已收三百萬束之數，斥為不足，遂被劾虛糜錢糧，苦累樵兵，遣戍伊犁。時冤之。

硃爾賡額因百齡前劾鳳翔詞不盡實，獄無結正，原以身任，遂不辯。在戍六年，放還，久之，卒。

查崇華，字九峰，安徽涇縣人。少孤，游福建傭書。久之，福州將軍魁倫闢佐幕，甚見信任。魁倫劾總督伍拉納、巡撫浦霖，即命署總督，治其獄。閩地瘠苦，歷任大吏責供張無藝，所屬羅織大戶勒賄，民不堪命，至是貪酷之吏悉伏辜。崇華名聞於時。納貲為通判，留福建。

嘉慶十四年，海盜蔡牽平，以功賜花翎。硃渥欲歸誠，未決，崇華只身至海舶，諭以禍福，遂受降。十七年，署臺灣淡水同知。高媽達妖言惑眾，捕獲，訊得劉林、祝現謀以次年閏八月望在京師舉事，四方起應之。崇華牒請奏聞，大吏以其語不經，置之，僅以傳教罪誅高媽達。至十八年九月十五日，果有林清、祝現之變，劉林者即林清別名也。自高媽達伏法，福建匪黨巳解散，得無事。尋以道員謁選，授河南南汝光道。教匪鉅魁劉松久在逃，懸緝十餘載，偵知潛匿安徽宿州傳教，捕獲之。母憂去官。

道光二年，補陜西鳳邠道。值大軍征張格爾，調駐嘉峪關治軍需。自川、楚軍興，將吏習於糜費，崇華一主覈實，以內地馬駝出關不耐寒苦，關外有臺站應付，長雇徒糜芻秣，悉罷之，節帑甚鉅。凡三署按察使，治獄明慎。以老乞歸，卒。

論曰：剿平教匪，不獨賴將帥戮力，一時守土之吏，與有勞焉。最顯者為四川劉清，而方積亦倡行堅壁清野，保障一方，後復屢定番亂，蜀人與清並稱。他如硃爾漢之保鞏昌，楊頀之清叛產、撫難民，廖寅之擒劉之協，皆卓有建樹。陳昌齊、硃爾賡額於治海寇並具謀略，而硃爾賡額功尤顯矣。查崇華預發林清逆謀，為疆臣所格；及筦西征軍需，以撙節稱，故同著於篇。


\end{pinyinscope}