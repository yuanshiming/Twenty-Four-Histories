\article{列傳一百九十六}

\begin{pinyinscope}
塔齊布畢金科多隆阿孫壽長鮑超宋國永婁云慶譚勝達唐仁廉劉松山

塔齊布，字智亭，陶佳氏，滿洲鑲黃旗人。由火器營鳥槍護軍擢三等侍衛。咸豐初，揀發湖南，以都司用，署撫標左營守備。以長沙守城功擢游擊，署中軍參將。侍郎曾國籓在籍治鄉兵，月調官兵會操。每校閱，塔齊布從侍，國籓與語，奇之，試所轄兵，特精整。為副將清德所忌，嗾提督鮑起豹將加摧辱。國籓劾罷清德，薦塔齊布「忠勇可大用，如將來出戰不力，甘與同罪」，加副將銜，兼領練軍。巡撫張亮基亦特薦之，以副將用。

三年，剿平茶陵、安化土匪，賜花翎。四年，率所部進剿粵匪，至湖北通城、崇陽，賊由岳州上犯，奉檄援寧鄉。未至，湘潭亦陷，賊勢甚張，遂改援湘潭。長驅至高嶺，猝遇賊，塔齊布手持大旗陷陣，麾軍縱擊，斬其酋數人，逐北數里，至城下。明日，賊大出，塔齊布伏兵山左右，賊近，砲殪百餘人，伏起夾擊，殭僕枕藉，燔城外賊柵皆盡。水師會戰，焚賊舟，浮尸蔽江。賊棄城走，六日而湘潭平。時曾國籓師挫於靖港，長沙震動，賴此一戰破賊，人心始定。捷聞，加總兵銜，賜號喀屯巴圖魯。詔斥鮑起豹畏葸不出戰，罷之，即超擢塔齊布署提督，尋實授。初，所部辰勇與標兵私鬥有釁，鮑起豹頻齮齕之；至是代其位，遍賞提標兵，示無修怨意，標兵大讙。眾見其由都司不三年立功驟膺專閫，莫不驚服，軍氣頓振。

賊自湘潭敗後，退走岳州，分黨陷常、澧。塔齊布馳抵新墻為援，進與羅澤南合軍，會水師攻岳州，七月，克其城。賊退泊城陵磯，勢猶盛，水陸夾擊，屢挫之。曾國籓親率新募水師至，戰失利。越日，賊由城陵磯舍舟登陸踞險，三路來撲，塔齊布分路迎擊，匹馬陷陣，士卒皆猛進，破其中路，賊復包鈔；愈戰愈奮，賊敗走，追至擂鼓臺，斬馘八百，落水者無數。迭偕羅澤南合力攻賊，旬日三捷。水師乘隙進剿，賊勢始衰，岳州危而不失。閏七月，偕羅澤南、李續賓進高橋，賊出二萬人抗拒。塔齊布首先沖入，諸軍繼之，會大雨，賊砲不燃；逾溝入壘，連破賊營十三座，殲斃及逃散者數千。水師亦分路剿殺，賊遁走，追擊二百餘里，破之於羊樓峒，又破之於崇陽，克其城，咸寧亦復。曾國籓師抵金口，令羅澤南攻花園，塔齊布趨洪山。八月，武昌賊遁走，塔齊布預設伏，賊至，要擊，左右夾湖無去路，殲戮溺斃八九千人，武、漢同時克復。進攻大冶，克之。

十月，與羅澤南會攻田家鎮，澤南攻半壁山，塔齊布屯富池口，中隔小河，作浮橋以通兩軍之路。賊以萬人來爭，澤南率李續賓奮戰，塔齊布隔港對擊，浮橋成。賊復由田家鎮渡江撲富池口營壘，迎擊敗之。遂與水師約大舉，楊岳斌、彭玉麟分隊毀其橫江鐵鎖，陸師從半壁山擁下，鏖戰一晝夜，鐵鎖盡毀，賊舟盡焚。賊棄壘而遁，克田家鎮，蘄州亦復，賜黃馬褂，予騎都尉世職。

偕羅澤南渡江至蓮花橋，遇伏，前隊少卻，塔齊布手刃賊目，追奔五十里，遂克廣濟。悍酋秦日綱、陳玉成、羅大綱效力守黃梅，以數萬賊布小池口、孔壟驛，而大河埔、龍頭寨皆立堅壘。軍抵雙城驛，賊突來襲，堅持不動，旋突起憑高下擊，斬其渠。賊奔大河埔，糾黨返斗，連擊敗之，殪三千餘，進攻黃梅，肉薄而登。塔齊布被石擊，流血被面，督戰益力，克其城。賊麕聚孔壟驛，三面築土城，塔齊布從西南進，累肩為梯，卓矛而躍，大破之。賊悉竄小池口，分黨奔湖口，與九江之賊相犄角。曾國籓率水師抵九江，塔齊布偕羅澤南渡江會攻。詔嘉諸將轉戰直前，同心效力，特頒珍賚。十二月，攻九江西南門不克，驍將童添元死之。會水師為賊所襲，喪失輜重。羅澤南攻小池口，塔齊布親率勇士二十人往督戰，眾寡不敵，且戰且退，匹馬沖突，為諸營捍蔽。有黃衣賊酋三來犯，塔齊布以套馬竿圈一酋斬之，奪其馬，餘賊皆靡，俟大隊沿江上，始單騎渡江回營，已除夕三鼓。

五年正月，城賊出犯，斬獲二百餘，又伏地雷誘賊來撲，斃之，戰屢捷而城不下。三月，總督楊霈師潰，武昌復陷，塔齊布分兵遣將回援。時水師半頓鄱陽湖，半回湖北，陸師留攻九江，力甚單，賊益堅拒。六月，與曾國籓會於青山議軍事，國籓謂宜移師東渡，剿湖口、東流、建德，塔齊布誓攻九江。七月，方傳令薄城，遽氣脫卒於軍，年三十有九。事聞，文宗震悼，詔依將軍例賜恤，湖南省城建專祠，謚忠武。同治三年，江南平，加三等輕車都尉世職，入祀昭忠祠。

塔齊布忠勇絕倫，自擢提督，涅「忠心報國」四字於左臂。每戰，匹馬當先，不使士卒出己前。他軍被圍輒馳救。背負槍，挾弓矢，二卒持長矛、套馬竿從，皆精絕，無虛發。每逼賊壘覘形勢，瀕危輒免，賊驚為神，而從容謙退，未嘗自伐其能。在嶽州，率四騎覘擂鼓臺，忽有悍酋獰髯睅目，持槊來犯。健卒黃明魁矛刺酋墜馬，塔齊布手刃殪之，獲其旗，知為偽丞相曾天養，驍桀稱最，群賊奪氣，尋皆引去。先是水師毀天養坐船，已報殲斃。塔齊布不欲爭功，終不上聞。軍中與下卒同甘苦，嘗共中夜絮語家事，念及老母，泣下。其卒也，軍民皆慟。湘潭、岳州兩捷，關系湘軍大局。曾國籓尤痛惜焉。

畢金科，字應侯，雲南臨沅人。以征開化苗功，敘外委。從王國才赴湖北，破賊荊州龍會橋、天門丁司橋，累擢都司。曾國籓奇其才，令從攻九江，改隸塔齊布部下。及塔齊布歿，石達開擾江西。金科每戰陷陣，驍勇為諸軍冠。五年冬，破賊樟樹鎮，而周鳳山軍敗，尋失之。六年，破賊章田渡，未幾，饒州陷，又失之。金科憤為他部所累，募死士攻取饒州。誓曰：「今日上岸不破賊，吾不復歸舟！」一鼓克其城，賜號呼爾察巴圖魯，補臨沅鎮都司，以游擊升用。名大振而忌者眾，軍食不繼，金科鬱鬱，思立奇功。江西大吏責其破景德鎮始給餉。七年正月，驟往攻之，入市不見一人，率十卒搜捕，賊蜂起，傷其七，亡其三，只身縱橫擊刺，踐血而出。賊以噴筒環攻於王家洲，殞焉。曾國籓為勒碑紀事，稱其勇與塔齊布相埒。洎江南平，疏請優恤，贈總兵銜，謚剛毅，立祠景德鎮。

多隆阿，字禮堂，呼爾拉特氏，滿洲正白旗人，黑龍江駐防。由前鋒補驍騎校。咸豐三年，從勝保剿粵匪，解懷慶圍。及賊擾畿輔，僧格林沁督師，徵兵黑龍江，多隆阿率二起馬隊從克連鎮、馮官屯，擢佐領。

五年，調援湖北，隸將軍都興阿部下。破賊黃州、新洲，從克廣濟。六年，克武昌、漢陽，加副都統銜，補協領，充行營翼長。進剿蘄州，敗賊於曹家河，復廣濟，次孔壟；賊復來犯廣濟，擊走之。時湘軍圍攻九江，賊於對岸小池口築土城，環以堅壘，附近數十里內，段窯、楓樹坳、獨山鎮等處賊壘凡數十。七年三月，都興阿與鮑超攻小池口，令多隆阿趨段窯，甫至，賊數千來拒，一戰破之，毀其壘。揚言攻獨山鎮，而暗襲楓樹坳，賊三路分拒，分擊之。別遣隊繞山南襲賊營，賊陣亂紛竄，進殪三千餘，乘勝疾趨獨山鎮。四鼓至，月明如晝，見賊壘浚深壕，木椿竹簽環之，不易攻。以輕騎誘賊出，散隊設伏，伺賊至，以勁騎沖突，又分隊潛越壕縱火，賊大奔，追殺至曉，斃賊五千，生擒數百。自是賊畏其軍，見旗輒走。

陳玉成率悍黨踞黃梅，連營百里，官軍屢挫。六月，多隆阿偕鮑超赴援，戰於黃梅十里鋪，分兵潛攻西路億生寺賊壘，賊出不意，駭奔，而十里鋪之賊亦大敗；水師進毀童司牌賊壘，湘軍自九江來援，合擊，大破賊於黃蠟山，平賊壘凡百餘，逐北至宿松城下，遂克黃梅，以副都統記名。賊尋棄宿松而去，多隆阿率馬隊駐守。鮑超以步隊屯二郎河。九月，賊陷太湖，分路來犯，偕鮑超合擊於涼亭河，破之；又合擊於楓香驛，賊死抗，鏖戰逾時，盡破其壘，乃遁太湖。八年春，賊由渡船口等處上犯，將綴官軍，以緩九江之攻。多隆阿伺其初至，急擊走之。

四月，九江克復，多隆阿從都興阿進規安慶，石牌為要沖，賊據山阻水為堅壘，水陸重兵守之。多隆阿攻上石牌，鮑超攻下石牌，同時並下。餘壘驚竄，馬步截殺及落水溺斃者六千餘人，其酋以數十騎逃入安慶；遂進軍逼安慶，破城外九壘，城賊屢出戰，皆擊敗之。會李續賓戰歿三河，桐、舒、潛、太諸縣皆不守。安慶圍師牽動，多隆阿退保宿松。次日，賊麕至，值大霧，多隆阿驅勁騎陷陣，敢死士隨之，斫殺無算。鮑超軍夾擊，呼聲震天，賊驚潰，自相踐踏，陳玉成精銳損失過半。自三河失利後，得此捷，軍聲復震。

是年冬，都興阿以病離營，奏多隆阿素當前敵，請所部悉令統帶。詔責成督率將士，就近聽胡林翼調度。九年春，進逼太湖。諸將猶謂賊銳，宜稍避，多隆阿曰：「不入虎穴，焉得虎子？」賊憑城出鬥，力戰挫之，營壘乃就。胡林翼遣唐訓方會攻，而石牌復為賊踞，攻太湖城連月不克。多隆阿謂必先取石牌而後太湖可下，乃選精銳，自茶婆嶺進兵，用火攻困之。賊由潛山、安慶兩路來援，分馬隊擊卻之。九月，復猛攻，焚其壘，殲賊酋霍天燕、石廷玉等，遂克石牌，令部將雷正綰駐守之。時湘軍圍安慶，陳玉成糾合捻匪縱十餘萬來援，太湖當其沖。胡林翼調集諸將為備，多隆阿已授福州副都統，戰略威望最著，遂令前敵諸軍並受節制。歲將盡，賊分三路至，鮑超屯小池驛，蔣凝學屯龍家涼亭，多隆阿自以馬步各隊駐新倉，硃品隆與唐訓方合軍仍圍太湖，初戰，中賊伏，頗有傷亡。賊勢專趨小池驛，鮑軍為所困。多隆阿慮牽動局勢，僅分隊為護餉道。會金國琛等軍出潛山高橫嶺、仰天庵，密約夾攻。

十年正月，賊移壘羅山沖、白沙畈，與城賊互應。多隆阿定計以大圍包裹援賊，以伏兵橫截城賊，令步隊誘敵，馬隊驟起圍擊。唐訓方鈔其後，硃品隆扼其右，鮑超遏其前，自率馬步沖突陷陣，賊大敗。次日，分軍三路，鮑超等東出小池驛，硃品隆等西趨羅山沖，多隆阿自居中路，見賊屯袤廣二十餘里，陳玉成踞羅山沖，尤為悍賊所聚，列隊進攻，為賊陣所壓，遂督中西兩路效力攻山，奮呼直上，賊始敗竄。鮑超亦由小池驛連破四路之賊，合隊追奔，同攻賊壘，乘風縱火，賊柵、賊館頃刻延燒，大小營壘百餘，一律平毀。金國琛等沿山兜擊，賊前後受敵，奪路狂竄，連夜追剿，擒斬無算。城賊聞敗，宵遁，伏兵四起，截殺未逸者，盡數殲之，即日克復太湖，乘勝追賊至潛山城下，亦克之。是役時稱奇捷，推多隆阿首功，詔加頭品頂戴。賊既敗，回踞桐城，增壘為固。七月，多隆阿率軍進逼城西，晝夜環攻，其西北山岡曰毛狗洞，賊壘最據形勢，攻下之。俯瞰全城，掘隧道轟之，未克。陳玉成復糾捻匪自舒城來援，十月，於掛車河隔河而陣，連戰敗之。復與李續宜約期合攻，裹賊於中，戰酣，以馬隊鈔擊，賊大敗，殲殪近萬，解散脅從萬餘，賊棄壘夜遁，賜黃馬褂。

陳玉成屢為多隆阿所挫，知不敵，乃謀犯湖北。是年冬，又糾眾繞英、霍，陷蘄水，掠黃州、德安。十一年春，折回趨安慶，經掛車河，耀兵而過。多隆阿曰：「此示假道，不欲戰也。」設伏山隘，令賊過呼噪勿擊，而以輕騎躡之，斬馘甚眾。玉成入安慶，築壘集賢關，多隆阿進駐高路埔。桐城、廬江諸賊二萬餘，將與玉成聯合。多隆阿分五路進擊，迭敗之於練潭、橫山堡、金神墩、新安渡，餘賊遁回桐城。未幾，悍賊黃文金糾眾二萬餘踞天林莊，擊走之。陳玉成留悍黨守集賢關，自率馬步五六千竄馬踏石，欲與桐城諸賊會合。多隆阿要擊於河岸，卻之。四月，玉成復率諸酋合粵、捻三萬餘人圖上犯，以解安慶之圍。多隆阿分路設伏，扼之於掛車河，左右往來沖擊，伏發，四面夾攻，殲斃八九千，追剿，五戰皆捷。賊仍退桐城，安慶之援遂絕。

官文、胡林翼疏陳多隆阿樸誠忠勇，智略冠軍，為眾所悅服，於是奉幫辦軍務之命。八月，安慶克復，急令穆圖善攻桐城，即日克之。數日中連克宿松、黃梅，而舒城賊亦棄城走廬州，予雲騎尉世職。擢正紅旗蒙古都統，又擢荊州將軍。進規廬州，同治元年春，連破賊，絕其運道，賊黨相率投誠，散遣千餘人。四月，大破援賊，陳玉成戰敗不敢入城，竄走，遂克廬州。令穆圖善、雷正綰追玉成，玉成奔壽州，為練總苗沛霖擒獻勝保營，誅之。捷聞，優詔褒嘉，加予騎都尉世職。

尋命督辦陜西軍務，率所部西征。時粵匪陳得才合捻匪姜臺凌、張洛行眾二十萬，三路窺陜。多隆阿令雷正綰、陶茂林率三千人前驅，大軍繼之，七月，抵商南。陳得才躡後路，圖截餉道，乃率穆圖善回軍掩擊，大破賊於荊子關。賊夜遁，令馬隊追賊，步隊休息，自攜數十人入商南，姜臺凌大隊突薄城下。調衛隊四營猶未至，陽示鎮靜，設伏城外，親率百餘人開城沖出，伏兵齊應，賊不知眾寡，倉皇退竄。次日，復出城誘戰，正與相持，總兵硃希廣率四營由間道來援，連日力戰，擒斬二千餘，賊乃西竄，檄溫德勒克西馬隊要截，王萬年步隊躡追。金順守荊子關，陶茂林遏武關，自率親軍於捉馬溝築壘，賊夜來襲，俟其近，排槍砲擊之，穆圖善自外夾攻，斃賊無算。至曉，見賊蟻聚，亙數十里，令降俘指認賊旗居中之紅邊白旗為姜臺凌，先集攻之。戰方酣，自率穆圖善從山側繞擊，賊敗如山倒，斫殺萬計，追至三角池，截其尾隊。姜臺凌僅以身免，張洛行聞風亦遁。詔嘉其旬日內剿除巨寇，頒賜黃馬褂及江綢刀，以示優異。

時勝保入陜督師，移多隆阿赴南陽防剿，連敗賊於樊城、唐縣。尋復命赴陜。十一月，入潼關。勝保以罪逮，詔授多隆阿欽差大臣，督辦軍務。

回匪方熾，遍擾東西北三路，陜南則為粵、捻、川匪所出沒。多隆阿令雷正綰任西路，自剿東路，克韓村、背坡諸賊營，同州解圍。二年春，督軍並攻王閣村、羌白鎮，破之。回匪自倡亂，至是始被痛創，遂進攻倉頭鎮。多隆阿積勞致病，將士亦多染疫，遣將分攻龐谷、雷化、喬千、孝義諸鎮，皆克，惟倉頭為老巢，負嵎未下。四月，移營進逼，揮軍縱擊，破其土城，賊大奔，追殺無算，東路肅清。令曹克忠一軍赴西安護運道，自率穆圖善等攻高陵，分路夾擊，八月，克之，掃蕩附近賊巢。

關輔略定，而漢南諸賊紛擾。川匪藍朝柱近踞盩厔，三年春，親督兵力攻，城小而固，多隆阿憤甚，臨高指揮督戰，城已垂破，忽中槍，傷頭目，將士攻城益力，旋克之。事聞，溫詔慰勞，賜上方藥，遣其子馳驛省視。尋命督辦陜、甘兩省軍務。四月，創甚，卒於軍。贈太子太保，予一等輕車都尉世職，入祀京師昭忠祠，立功地建專祠，謚忠勇。未幾，江寧復，加一雲騎尉，並為一等男爵。子雙全襲，官頭等侍衛。

孫壽長，光緒中，官正黃旗滿洲副都統，統奉天仁字軍，因事革職。二十六年，俄兵入邊，壽長力請戰，召回京，未行，為俄人所執，不屈死。

鮑超，字春霆，四川奉節人。咸豐初，以行伍從提督向榮廣西剿匪，尋入湖南協標。四年，曾國籓治水師，調充哨長。勇銳過人，每以單舸沖賊隊，當者闢易。從克岳州、武昌、漢陽，破賊田家鎮、武穴，積功擢守備，賜花翎。五年，武昌復陷，赴援，胡林翼拔充營官。擊賊於漢陽小河口、占魚套，屯沌口，破宗關賊壘，擢都司。會金口陸軍潰，賊聚攻胡林翼於高廟。超飛棹往救，力戰卻之。德安、應城之賊復由溳口來犯，火其舟，拔林翼於重圍。進搗賊營，右肋中砲，裹創而戰，復金口。論功最，擢游擊，賜號壯勇巴圖魯。

六年，林翼疏薦超勇敢冠軍，曉暢兵略，以水師總兵記名。夏，會攻漢陽，扼沙口，斷賊往來，江面肅清，擢參將。武昌既復，林翼令赴長沙募勇三千，創立霆字五營，改領陸軍。七年，補陜西宜君營參將。攻小池口，破賊於孔壟，援黃梅。時總兵王國才戰歿濯港，賊甚張。眾議水陸暫扼守，超不可，主速戰，多隆阿贊之，以騎兵助攻億生寺賊壘。戰一日夜，傷左膝右臂，不退，遂破黃蠟山賊巢，生擒賊渠，斬馘五千有奇。擢副將，加總兵銜。乘勝焚黃梅後山，進屯宿松二郎河，平涼亭、祝家塝賊壘。陳玉成擁眾數萬踞楓香驛，連破之，奪其十三壘。八年，援麻城，克黃安，偕多隆阿進規太湖。超攻北門，燒賊火藥庫，破雷公埠、石牌賊營，斬馘萬餘，授湖南綏靖鎮總兵。進攻安慶省城，而三河軍敗，陳玉成糾捻眾上犯，都興阿令超退守二郎河，遏賊沖。超偕多隆阿大破賊於宿松東北花涼亭，斬偽成天侯韋廣新以下渠目三百餘，殲賊八千，散脅從數萬。捷聞，優敘。

九年，會諸軍圍太湖，陳玉成糾眾十餘萬來援。多隆阿總統諸軍，撤圍分屯，備大戰。超壁小池驛，十二月，賊至，壓超軍而壘，凡百餘座。超破其十餘壘，賊悉銳更番環逼，晝夜力禦，棚帳皆為砲裂，士卒傷痍，糧道將斷，超志氣彌奮，相持二十餘日。十年正月，援軍自潛山天堂出，諸軍乃約期夾擊。超空壁而出，賊圍之數重，為方陣拒戰，四路賊皆破。合諸軍盡焚賊壘，斬馘無算，遂克太湖。官文等奏捷，謂：「非超勇鷙堅強，以二千人獨御前敵，血戰兼旬，則援應各師，必有緩不濟急之勢。」詔加提督銜。超與多隆阿不相下，為胡林翼故，勉屈聽節制。臨危，多隆阿復不力救，雖成功，頗觖望，林翼慰解之，遂乞假省親去軍。

曾國籓方規皖南，奏令超增募萬人以從，未至，悍賊黃文金由浙入贛，李秀成亦由蕪湖上犯，取包圍遠勢。詔促超赴軍，而寧國陷，褫勇號，責圖克復。賊已直犯祁門大營，國籓兵單，誓死守。超至休寧，聞警，日馳百餘里，連戰皆捷，驅賊出嶺，國籓亦不意超軍遽至也。詔嘉其神速，賜號博通額巴圖魯。進援江西景德鎮，與左宗棠會剿，因雨遲至。宗棠假霆軍旗幟，賊見之卻走。復回踞洋塘、謝家灘。十一年正月，超至，大戰破之。黃文金負創遁，追敗之黃麥鋪，復建德。曾國籓奏請以超軍為江、皖游擊之師。陳玉成與安慶城賊夾攻官軍，頗為所困。超渡江援之，大破賊於赤岡嶺，生擒悍黨劉瑲琳。既而李秀成犯江西，連陷二十餘城。超破之於樟樹鎮，斬馘萬餘，被珍賚。又進解撫州圍。調援江北，至南昌，聞安慶已克復，回軍戰於貴溪、雙港、湖坊河口，大破賊，遂克鉛山，解廣信圍，李秀成遁走。命遇提督缺出侭先題奏。規取青陽，敗援賊，盡毀城外賊壘。

同治元年，詔推恩諸將，嘉超屢著戰功，賜黃馬褂，授浙江提督。時賊聚皖南，東連蘇、浙，西瀕江，上自建德、東流，下至銅陵、蕪湖。超東西策應，解銅陵圍，克青陽、石埭、太平、涇縣，大破楊輔清於寧國，復其城，予雲騎尉世職。賊首洪容海、張遇春先後投誠，受降，編其眾為啟化營、春字營，從戰皆有功。是年冬，丁母憂，請終制，詔奪情留軍。二年，戰涇縣。賊設伏來誘，超亦潛伏山坳以伺，斷賊後路，夾擊，大破之，遂克西河，灣沚。黃文金竄鄱陽，方欲赴援，李秀成又陷江浦、浦口，超馳救，破賊青溪鎮，連克巢縣、含山，和州、江浦、浦口，北岸肅清；遂會水師克九洑洲，而青陽又被圍，馳至，賊遁，追破之於曹塘，進攻東壩賊巢，克之。賊酋先後率眾降者數萬，建平、溧水皆復。曾國籓奏以東壩為重隘，令超駐守，以備游擊。

三年春，克句容、金壇。時蘇、浙敗賊聚於江西，命超馳援，破賊於豐城。會江寧克復，論功，予一等輕車都尉世職。七月，破許灣賊巢，連克崇仁、宜黃、東鄉、奎谿、南豐。賊酋陳炳文以六萬人降，受之。追賊贛南，解寧都圍，殲賊萬計，賜雙眼花翎。賊酋汪海洋遣黨詐降，整軍以待，驟擊之，潰，入瑞金，城下尸積為阜，城賊亦遁，追至福建境。洪秀全幼子福瑱為贛軍所擒，詔錫封超一等子爵。

先是，超請回籍葬親，賜銀五百兩，命俟江、皖肅清後予假。是年冬，申前請，允之，復命假滿率舊部出關援新疆。所部多南人，畏遠征，疆臣多以為言，請留剿粵匪餘孽，曾國籓亦請先留甘肅內地。超已令部將宋國永率八千人先發，四年春，至湖北金口，軍潰。詔急起超於家，免其出關，改赴福建，命沿途招撫潰勇。潰勇多降眾，仍由江西趨粵與匪合，超由贛州進剿。時粵匪餘黨聚踞嘉應州，汪海洋已為閩軍所殲，賊中推譚體元為首。十二月，戰於平成鋪，賊踞嶺而陣。超合閩、粵諸軍大破之，追至城下，宵遁。預設伏於黃沙障及北溪、白沙壩，五路兜擊，譚體元中槍墜崖死，諸酋擒斬無漏網者，獲叛勇歐陽輝、黃矮子等磔之。粵匪蕩平，加一雲騎尉世職。五年，仍授浙江提督，命移師剿捻，追逐於湖北、河南、陜西界上，賊望風輒走。疆臣爭欲得其兵為助，以西安戒嚴，詔飭赴陜。

六年正月，抵樊城，聞捻匪至，與淮軍將劉銘傳約期於安陸永隆河夾擊。銘傳先至，為賊所敗，夷傷頗重。超至，擊賊背，大破之。任柱、賴文光遁走，俘其妻孥，奪回所失軍裝。超久為名將，銘傳後起與之埒。是役超自以轉敗為勝有功，而銘傳咎其後至，李鴻章右銘傳，超大憤，稱病。迭詔慰勉，曾國籓及鴻章馳書相繼。超終乞罷去軍，所部三十營，令部將宋國永、唐仁廉分領。詔婁云慶代將，皆慮其軍難制，遣散過半焉。

超既歸，屢敕問病狀。十三年，召來京，因病未復，仍續假。光緒六年，起授湖南提督，募軍駐樂亭防俄羅斯，事定回任。八年，復以病請解職。十一年，法越戰起，命率師駐雲南馬白關外。和議成，撤防回籍。十二年，卒，贈太子少保，賜銀三千兩治喪，立功地建專祠，謚忠壯。子祖齡襲爵，官浙江金衢嚴道。

超治軍信賞必罰，不事苛細，得士卒死力。進戰，疾如風雨，賊望而披靡，棄械跪馬前，即不殺，以此服其威信。所部多驍將，宋國永、婁云慶最為所倚。譚勝達、唐仁廉亦並至專閫。

國永，四川人。由軍功補千總。初從鮑超隸水師，以戰金口功，擢守備。破賊童司牌、黃蠟山，克麻城、黃安，累擢參將。霆軍初立，為營官。咸豐十年，曾國籓調霆軍赴皖南。鮑超方假歸，國永暫統其軍。及超至，從攻休寧，分兵復黟縣，連破賊於羊棧嶺、盧村、洋塘、黃麥鋪，功皆最，超擢以總兵記名。十一年，補廣西梧州協副將。從援江西，破賊樟樹鎮，加提督銜。克鉛山，解撫州、廣信圍，以提督記名。同治元年，克青陽、寧國，授直隸宣化鎮總兵。時楊輔清仍踞寧國附近圖返攻，國永屯老祖山，迭破來犯之賊。二年，進克西河、灣沚，賜黃馬褂。

三年，江南平，鮑超回籍，國永與婁云慶分領其軍，調赴福建，未行。四年，鮑超將赴新疆，國永率所部由江西先發，軍中索餉鼓噪，撫定之。道經湖北，復譁潰於金口。坐不能約束，褫職留營。從克嘉應州，復原官。從剿捻匪，自永隆河破賊後，鮑超乞病，軍中事一倚國永。及超去軍，國永先請散遣己所部眾，餘付婁云慶統之。八年，授雲南鶴麗鎮總兵。李鴻章疏陳國永戰績，稱為膽識兼優、不可多得之才。留於兩江委用，駐防鎮江。光緒初，調赴福建。四年，卒，詔念前功，允祀四川、湖北霆軍昭忠祠。

雲慶，湖南長沙人。初入水師，累功至都司，尋充霆軍營官。咸豐十年，小池驛之戰，功最，擢參將。從戰皖南，會鮑超赴援江西，留雲慶率四營扼漁亭。賊聞大軍遠出，突來犯，擊走之。追至巖勍，斃賊酋黃世瑚等，復擊敗上溪口賊。十一年，會克休寧。既而攻徽州，諸軍失利，云慶仍挫賊，全軍而退。尋會張運蘭戰盧村，遂克徽州，以總兵記名。從鮑超轉戰江西，數破賊，功最，授直隸正定鎮總兵。同治元年，從克青陽，乘勝攻石埭，云慶率士卒負板薄城，蟻附而登，克之。時霆軍威名益著，營隊日增。曾國籓令云慶與宋國永為其軍分統，克寧國，以提督記名，賜黃馬褂。三年，分兵克金壇。及江寧既下，調援江西。既而鮑超奉命西征，分兵令宋國永赴陜甘，云慶率萬人援福建。國永軍再譁潰，云慶軍不遠役，又得餉，未為搖動。尋從鮑超滅賊於嘉應，始赴正定鎮本任。六年，鮑超病歸，眾慮霆軍難制，曾國籓薦雲慶才能應變，詔飭接統。遂裁撤全軍，改募五千人，號曰霆峻營，駐防湖北。明年，捻平，云慶請歸養。光緒初，復起授正定鎮總兵。十七年，擢湖南提督。三十年，以老乞歸，卒於家。

勝達，湖南長沙人。咸豐中，投效霆軍，無役不從。石牌、羊棧嶺、洋塘、赤岡嶺諸戰，功皆最，累擢至副將。從戰雙港，克鉛山，賜號協勇巴圖魯。同治元年，赴援銅陵，戰橫塘，斬賊酋於陣。進攻城外賊壘，勝達偕唐仁廉冒砲煙逾壕，奪其一壘，餘壘皆下。賊夜遁，復銅陵，以總兵記名。又戰於寒亭，勝達橫沖賊隊截為四，不能成伍，大破之，復寧國，加提督銜。二年，分兵解涇縣圍，連奪西河、灣沚要隘，詔遇總兵缺先行簡放。三年，克句容，以提督記名。鮑超以東壩為重隘，令勝達守之。賊至，蔽山谷。勝達陷陣，刺殺其酋，賊大潰。踐尸追擊，殲斃數千。尋赴援江西，克新城，解寧都圍。四年，霆軍以索餉毆傷糧道段起，勝達坐褫職，尋復之。及嘉應殄滅粵匪，賜黃馬褂，授直隸正定鎮總兵。八年，始赴任，練軍捕盜，濬河修堤，頗著勞勩。光緒元年，卒於官，賜恤，謚勇愨。

唐仁廉，湖南東安人。初隸楊岳斌部下。粵匪韋志俊以池州降，仁廉從彭玉麟往受之。賊黨忽變，仁廉手刃其悍者數人，岳斌嘉其勇，令選降眾立仁字營。咸豐十年，改隸霆軍。從戰太平、石埭間，擢守備。克黟縣、建德，擢游擊，賜號壯勇巴圖魯。破安慶援賊於赤岡嶺，戰豐城，克鉛山，累擢副將。同治元年，克青陽，以總兵記名。三年，克金壇，以提督記名。四年，戰嘉應，粵匪蕩平，賜黃馬褂。五年，從剿捻匪，率馬隊逐賊於鄂、豫之交。六年，大破賊於永隆河，連敗之於鍾祥池河、棗陽平林店。鮑超解軍事，仁廉分統其眾，從李鴻章剿匪。東捻平，論功，遇提督侭先簡放。西捻張總愚犯畿輔，仁廉追賊於直隸、河南、山東三省之間，連敗之濬縣大伾山、海豐郝家寨、商河李家坊。又偕郭松林合擊於沙河，總愚中槍遁，再敗之於高唐盧寨。西捻平，以一等軍功議敘。九年，從李鴻章援陜西，平北山土匪。尋調防畿輔，駐青縣馬廠。十三年，授通永鎮總兵。光緒十年，擢廣東水師提督。二十年，皇太后萬壽恩，詔加尚書銜。日本犯遼東，時以唐仁廉為霆軍舊將，召至京。仁廉奮發陳方略，請募二十營當前敵，允之。及成軍出關，和議旋定，遂還。二十一年，卒，賜恤。

劉松山，字壽卿，湖南湘鄉人。初應募入湘營，隸王珍部下，從平永州、郴、株諸匪，以功擢千總。咸豐七年，克崇陽、通山，擢守備，始領一營。從援江西，克廣昌、樂安，擢都司。王珍卒，張運蘭分領其軍。松山從戰克建昌，擢游擊。賊由福建回竄江西，陷安仁。松山從破賊於青山鋪，進攻安仁，攀堞先登，克之，擢參將。會剿廣東連州踞賊，擒其酋，折回江西。

九年，轉戰至徽州，屯祁門。賊自盧村來犯，突擊敗之。會諸軍克景德鎮，追至浮梁，爭渡橋，賊返斗，城賊出助。松山據橋血戰，軍賴以全，遂克浮梁，擢副將。十年，追敘連州功，加總兵銜，賜號志勇巴圖魯。十一年，克建德、黟縣，進攻徽州，賊夜劫營，諸營皆潰，松山列隊月下不少動，賊不敢逼。遮諸將曰：「我第四旗劉松山也！」戒勿奔，眾始定。曾國籓自是待之以國士。賊再入黟縣，再克之。毀樟嶺、盧村賊壘，賊棄徽州遁，進克休寧，以總兵記名。楊輔清復糾黨圍徽州，松山四戰皆捷。援軍至，會擊於巖市，賊引去。同治元年，克旌德。張運蘭以病歸，松山與總兵易開俊分領其眾。守寧國，大疫，士卒多病，松山加意撫循，力疾戰守。二年，援涇縣，破賊於金村、李村，而賊乘虛襲寧國，松山馳還，設伏敬亭山，伺賊至，分三路鼓噪而進，伏起夾擊，伏尸塞途，蹙餘賊水濱多死。三年，大軍克江寧，松山收降潰賊四千人。皖境肅清，署皖南鎮總兵。

四年，授甘肅肅州鎮總兵，仍調皖南鎮。曾國籓督師剿捻匪，奏以松山獨統湘軍從征，屯臨淮。時湘將久役思歸，又不習北方水土，皆不原從。惟松山投袂而起，立率所部渡江。有譁餉者，誅數人而定。五年，敗捻首張總愚、牛洛紅於湖團，又敗之於徐州西，追剿入河南。張總愚踞西華，牛洛紅踞上蔡，設伏萬金寨，圖鈔襲官軍。松山與總兵李祥和擊破之，進攻雙廟，大破之，又敗之郾城、南陽、新野。總愚挾眾竄陜西，自此與任柱等分，不復合，號為西捻。

時議遣援剿之師，因陜境殘破，諸將皆觀望。惟松山毅然自任，率師西行，曾國籓尤重之。六年，擢廣東陸路提督。張總愚與回匪合，踞郿縣，進擊走之。轉戰扶風、岐山間，於涇陽要擊竄賊，殲斃數千。追至富平，破其壘，而陜軍戰灞橋失利，賊犯同州、朝邑。松山疾趨，及賊於晉成堡、姜彥村，張兩翼擊之，賊敗走。追至許家莊，復返斗，血戰四時，大破之，同、朝圍解，被珍賚。賊勢猶張，渡渭犯西安，松山會戰於城南，斬馘數千，解散萬人。六月，左宗棠蒞陜督師，張總愚復結回匪窺同州、朝邑，分黨踞流曲鎮、王寮鎮以阻師。松山連拔二鎮，繞北山趨朝邑，截賊前。賊走高陵，復渡涇而東，松山據涇，濬壕築墻而守。賊鋌走入北山，陷綏德州。十一月，松山偕郭寶昌擊敗之。

賊棄綏德城，踐冰渡河，入山西，陷吉州、鄉寧。松山偕郭寶昌追剿，克二城，解河津、稷山之圍，又追敗之洪洞。賊由垣曲入河南境，七年正月，逕犯畿輔。松山間道逾太行，冒雪日行百數十里，先諸軍抵保定，特詔嘉獎，優敘。敗賊於獻縣商家林，又敗之深州、博野。偕郭寶昌、張曜、宋慶合擊於深澤，大破之，賊渡滹沱南竄。畿輔解嚴，晉號達桑阿巴圖魯。迭追擊於河南延津、封丘，山東海豐，直隸長垣、慶雲、滄州、吳橋，大小數十戰，與淮、楚諸軍長圍困賊，六月，張總愚赴水死。捻匪平，賜黃馬褂，予三等輕車都尉世職。從左宗棠還陜剿回。

松山在軍十餘年，僅因募勇一歸里，聘婦二十年未娶；至是婦家待於洛陽，成禮旬日即行。冬，抵陜，議先平土匪，乃可專力剿回。次綏德，分軍攻懷遠大理川回巢。自督攻小理川、店子寺、周家嶮，悉拔之。破定邊回酋馬萬得、馬棘子眾數萬。八年，部卒合會匪叛，踞綏德，松山馳捕首逆百餘人而定，自請重處，革職留任。進剿西北路諸堡，收降董福祥等眾凡十七萬人，榆、延、綏、鄜四郡皆肅清。

秋，度隴規靈州，破李旺堡、黑城子回寨數百，克靈州，開復處分。敗匪乞撫，察其詐，擊之，平大小堡寨數十。進攻金積堡。堡酋馬化隆悍狡為諸回之最，黨眾糧足，負嵎已久，官軍屢為所挫。松山先籌糧運，敗其黨援，大舉穩進。西寧、河州、臨洮、靖遠諸回皆震其威，不敢來救，先平堡北諸莊寨。九年正月，賊在秦渠南，踞石家莊及馬五、馬七、馬八諸寨，負嵎抗拒。松山先破石家莊，督攻馬五寨，破其援賊，毀外卡，縱火焚寨門。垂克，砲中左乳，墜馬，諸將來視，叱令整隊速攻，毋亂行列，遂破馬五寨。松山創甚，顧諸將曰：「我受國恩未報，即死，毋遽歸我尸，當為厲鬼殺賊。」遂卒，年三十有八。

事聞，詔嘉其謀勇兼優，無愧名將，贈太子少保，加騎都尉兼一雲騎尉，入祀京師昭忠祠，立功地建專祠，謚忠壯。松山既歿，兄子錦棠代領其眾，留其柩未歸以系軍心。次年，克金積堡，特詔賜祭一壇。十二年，甘回悉平，追論前功，加一等輕車都尉，並世職為二等子爵。嗣子鼒襲，官至山西按察使。

論曰：曾國籓湘軍初起，賴塔齊布為助，及規江寧，清江、皖後路，則鮑超之力為多。胡林翼由鄂規皖，悉倚多隆阿、鮑超二人。塔齊布不幸早歿。多隆阿才略冠時，朝廷倚以剿回，中道而殞，未竟其用。鮑超攻戰無敵，動招眾忌，功成身退，亦以保全之。劉松山後起，忠誠獨著，左宗棠平捻、平回，胥資其力；使獲永年，其建樹未可量也。


\end{pinyinscope}