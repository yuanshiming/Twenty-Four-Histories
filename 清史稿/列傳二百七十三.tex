\article{列傳二百七十三}

\begin{pinyinscope}
文苑三

張澍邢澍莫與儔子友芝陸繼輅從子耀遹彭績

洪頤煊兄坤煊弟震煊鄧顯鶴萬希槐周濟陳鶴

徐松沈堯陳潮李圖李兆洛承培元宋景昌繆尚誥六承如

錢儀吉從弟泰吉包世臣齊彥槐姚椿顧廣譽

張鑒楊鳳苞施國祁黃易瞿中溶張廷濟沈濤陸增祥

董祐誠方履籛周儀暐俞正燮趙紹祖汪文臺湯球

潘德輿吳昆田張維屏譚敬昭彭泰來梅曾亮管同劉開

毛岳生湯鵬張際亮龔鞏祚魏源方東樹從弟宗誠

蘇惇元戴鈞衡魯一同子蕡譚瑩熊景星黃子高瑩子宗浚

吳敏樹楊彞珍周壽昌李希聖斌良錫縝李云麟

何紹基孫維樸李瑞清馮桂芬王頌蔚葉昌熾管禮耕袁寶璜

李慈銘陶方琦譚廷獻李稷勛張裕釗範當世硃銘盤楊守敬

吳汝綸蕭穆賀濤劉孚京林紓嚴復辜湯生

張澍，字介侯，武威人。父應舉，有孝行。嘉慶四年，澍年十八，成進士。是科得人最盛，澍選庶吉士，文詞博麗。散館改知縣，初令玉屏，以病歸。敘防河勞，選屏山，攝興文，丁父艱。再起，知永新。署臨江通判，坐徵解緩，罷官。開復，補瀘溪，復以憂去。

澍性亢直，所至輒有聲。在黔時，巡撫初彭齡過縣，澍杖其僕之索金者。座主蔣攸銛督四川，甫下車，舉劾屬吏，風採嚴峻。澍上書論其循情市恩，黜陟不當，以此官不遂。務博覽經史，皆有纂著。游跡半天下，詩文益富。留心關、隴文獻，蒐輯刊刻之。纂五涼舊聞、三古人苑、續黔書、秦音、蜀典，而姓氏五書尤為絕學。自著詩文外，又有詩小序翼、說文引經考證。

同時甘肅有與之同名者，曰邢澍，字雨民，階州人也。兩人學派亦略相近。乾隆五十五年進士，官至南安知府。好古博聞，孫星衍輯寰宇訪碑錄，多資於澍。著有關右經籍考、兩漢希姓錄、金石文字辨異、守雅堂集。

莫與儔，字猶人，獨山州人。少有志操，兄歿，持期服，不與試。嘉慶四年，硃珪、阮元總裁會試，所拔取多樸學知名士，與儔亦以是年成進士，選庶吉士。散館，改令鹽源縣。俗，富民買田好擇取無稅者，貧民往往鬻產存賦，久輒逃亡。與儔責賦富人，而貰其隱占罪。又上言河西寧遠子稅所府隸橫征病民，得裁去。木裡喇嗎左所有山產銀銅，布政使符縣開礦，與儔持不可，以為礦山實土官經堂所據，奸民所呈地圖距經堂遠，實無礦，開廠聚眾，滋擾夷境，貪小利，賈大釁，事誠不便。大吏檄與儔覆勘，至則礦山果在經堂右。其眾嚴兵以待，既瞻與儔貌，聆其溫語，皆解甲羅拜。縣令至，土司例有供餽，盡卻之，又懸諸禁。比還，老幼遮道獻酒，填咽不得前。舉治行卓異，以父憂去。母老，遂請終養。

久之，被吏部檄復起，自請改教授，選遵義。士人聞其至，爭請受業。學舍如蜂房，猶不足，僦居半城市。旦暮進諸生而詔之：「學以盡其下焉者而已，上焉者聽其自至可也。程、硃氏之論，窮神達化，不越灑埽應對日用之常。至六藝故訓，則國朝專經大師，實邁近古。」其稱江、閻、惠、陳、段、王父子，未嘗隔三宿不言，聽者如旱苗之得膏雨。其後門人鄭珍及子友芝遂通許、鄭之學，為西南大師。與儔著二南近說，詩文散佚。友芝記其言行為過庭碎錄。

友芝，字子偲。家世傳業，通會漢、宋。工詩。真行篆隸書不類唐以後人，世爭寶貴。友芝亦樂易近人，臒貌玉立，而介特內含。道光十一年舉人，在京師遠跡權貴。胡林翼、曾國籓皆其舊好，留居幕府，評騭書史外，榮利泊如也。咸豐時，嘗選取縣令，棄去。至是中外大臣密疏薦其學行，有詔徵至，復謝不就。卒，年六十一。著黔詩紀略、遵義府志、聲韻考略、郘庭詩鈔、宋元舊本經眼錄、樗繭譜注、唐本說文木部箋異。

陸繼輅，字祁孫，陽湖人。幼孤，生母林嚴督之，非其人，禁勿與游。甫成童，出應試，得識丁履恆，歸告母，母察其賢，始令與結。其後益交莊曾詒、張琦、惲敬、洪飴孫輩，學日進。嘉慶五年舉人，選合肥訓導。以修安徽省志敘勞，遷貴溪令，三年引疾歸。繼輅儀幹秀削，聲清如唳鶴。不以塵務經心，惟肆力於詩。清溫多風，如其人也。

常州自張惠言、惲敬以古文名，繼輅與董士錫同時並起，世遂推為陽湖派，與桐城相抗。然繼輅選七家古文，以為惠言、敬受文法於錢伯坰，伯坰親業劉大櫆之門；蓋其淵源同出唐、宋大家，以上窺史、漢，桐城、陽湖，皆未嘗自標異也。繼輅著崇百藥齋集、合肥學舍札記。

從子耀遹，字劭文。縣學生。工為詩，喜金石文字，與繼輅齊名。其為人韜斂精採，而遇事侃侃無所撓。游公卿間，尤長尺牘。嘗客陜西巡撫幕，教匪反滑縣，那彥成過長安，聞耀遹名，即請見，為陳機宜數十事，因囑具草以聞，多施行。道光初，舉孝廉方正，選阜寧教諭，卒。有雙白燕堂集、金石續編。

繼輅所鈔七家文者，大櫆、惠言、敬外，則方苞、姚鼐、硃仕琇、彭績也。

績，字秋士，長洲人。品詣孤峻。乾隆末，窮而客死。無子，年四十四。族子紹升曰：「人之吊先生者，悲其窮。吾獨謂先生竹柏之性，有節有文採，其英亦元結、孟郊之匹，未見其窮也。」有秋士遺集。餘六人皆自有傳。

洪頤煊，字旌賢，臨海人。少時自力於學，與兄坤煊、弟震煊讀書僧寮，夜就佛鐙講誦不輟。學使阮元招頤煊、震煊就學行省，名日起。嘉慶六年，充選拔貢生。入貲為州判，權知新興縣事。適阮元督粵，知頤煊學優非吏才，延致幕府，相與諮諏經史。後卒於家。性喜聚書，廣購嶺南舊本至三萬餘卷，碑版彞器多世所罕覯。著禮經宮室答問、孔子三朝記、管子義證、漢志水道疏證、讀書叢錄、臺州札記、筠軒詩文集。

坤煊，字載厚。乾隆末，以拔貢生舉鄉試，題名後十餘日卒。

震煊，字百里。精選學，詩才敏贍。阮元修經籍篡詁、十三經校勘記皆任其役。後頤煊十二年充選拔貢生。既廷試，貧不克歸，遂以客死。著夏小正疏義。

鄧顯鶴，字子立，新化人。少與同里歐陽紹洛以詩相勵，游客四方，所至傾動。嘉慶九年舉人。厭薄仕進，一以篡著為事，系楚南文獻者三十年，學者稱之曰湘皋先生。內行修，事兄白首無間，撫其子勤於己子。尤篤於師友風義。嘗以為洞庭以南，服嶺以北，屈原、賈誼傷心之地也，歷代通人志士相望，而文字湮鬱不宣。乃從事搜討，每得貞烈遺行於殘簡斷冊中，為之驚喜狂拜，汲汲彰顯，若大譴隨其後。凡所著有資江耆舊集、沅湘耆舊集、楚寶增輯考異、武岡志、寶慶志、硃子五忠祠傳略及續傳、明季湖南殉節傳略。又易述、毛詩表、南村草堂詩文集，共數百卷。晚授寧鄉訓導。卒，年七十五。

同時萬希槐，字蔚亭，黃岡人。以廩膳生官南漳訓導。通經史百家言，著十三經證異。困學紀聞集證，陳嵩慶推為王氏功臣。

周濟，字保緒，荊溪人。好讀史，喜觀古將帥兵略，騎射擊刺藝絕精。嘉慶十年進士。或謂之曰：「對策語幸無過激。」濟曰：「始進，敢欺君乎！」及廷對，縱言天下事，字逾恆格。以三甲歸班選知縣，改就淮安府學教授。上丁釋奠，禮畢，知府王轂就殿門外升輿，濟趨前阻之，知府不懌去，濟遂引疾歸。是秋冒賑事發，自轂以下吏皆得罪，濟以先去免。淮南北鹽梟充斥，總督孫玉庭知濟能，以防撫事屬之。濟集營弁，勒以兵法，奸民皆斂跡。已而嘆曰：「鹽務不理其本，徒緝私，私不可勝緝也。」因謝去。濟與李兆洛、張琦、包世臣訂交。當是時，數吳中士有裨世用者，必首及世臣、濟兩人。

濟雖以才自喜，一日盡屏豪習，閉門撰述，成晉略八十卷，例精辭潔，於攻取防守地勢多發明論贊中，非徒考訂已也。晚復任淮安教授，遴秀童教以樂舞，禮成，觀者盈千。周天爵移督湖廣，邀濟偕行。道卒，年五十九。

陳鶴，字鶴齡，元和人。操行修潔，亦精史學。嘉慶元年進士，以主事分工部，出無車馬。與棲霞牟昌裕、陽山鄭士超有「工部三君子」之目。熟於明代事，輯明紀六十卷。未成，卒。後八卷其孫克家續成之。克家，道光末舉人。官中書。後參張國樑軍事，殉難，贈知府銜

徐松，字星伯，大興人。嘉慶十年進士，授編修。簡湖南學政，坐事戍伊犁。松留心文獻，既出關，置開方小冊，隨所至圖其山川曲折，成西域水道記，擬水經；復自為釋，以比道元之注。又以新疆入版圖數十年，視同畿甸，而未有專書，乃纂述成編，於建置、控扼、錢糧、兵籍，言之尤詳。將軍松筠奏進其書，賜名新疆事略，特旨赦還，禦制序付武英殿刊行。道光改元，起內閣中書，洊擢郎中，補御史，出知榆林府。未幾，卒。他所著有新斠注地理志集釋、漢書西域傳補注、唐兩京城坊考、唐登科記考、新疆賦共數十卷。

松喜延譽後進。其客有沈堯者，字子惇，烏程人。優貢生。性沉默，足不越關塞，好指畫絕域山川。初為何凌漢、陳用光所賞拔。入京師，館於松。松稱其地學之精。歙程恩澤嘗讀西游記，擬為文疏通其說。及見堯所撰西游記金山以東釋，嘆曰：「遐荒萬里在目前矣！」遂閣筆。堯客死，張穆裒其遺著，為落颿樓槁。

陳潮，字東之，泰興人。通經，工小篆，又擅周髀之學。嘗夜登高臺窺星象，不寐。游京師，亦卒於松寓。

李圖，字少伯，掖縣人。以拔貢生官直隸無極縣知縣，謝病歸。圖讀書十行俱下，天才卓越。工詩古文詞，力屏近世浮靡之習。嘗曰：「文非司馬子長，詩非蘇、李，不足為師法也。」徐松為濟南濼源書院山長，見圖詩，嘆曰：「三百年來無此作矣！」著有鴻桷齋詩文集。山左稱詩者，王士禎、趙執信以後，以圖為巨擘雲。

李兆洛，字申耆，陽湖人。嘉慶十年進士，選庶吉士。改令鳳臺，俗獷悍多盜，地接蒙城、阜陽，遠者至百八十里，官或終任不一至。兆洛親行縣，辨其里落繁耗、地畝廣袤饒瘠，次第經理之。焦岡湖，漢芍陂也，濱淮，易為災。乃增堤防，設溝閘，歲以屢豐。擇耆老勸民孝謹，優敘之。於僻遠設義學，為求良師。其捕盜，尤為人所喜稱。嘗騎率健勇出不意得其魁，因察而撫之。兆洛嘗曰：「鳳、潁、泗民氣可用，揀集五千人，方行天下有餘矣。然唯其豪能使之，官帥至千里外，必客兵勢勝足相鈐制乃可。」兆洛在縣七年，以父憂去，遂不出。主講江陰書院幾二十年，以實學課士，其治經學、音韻、訓詁，訂輿圖，考天官歷術及習古文辭者輩出。如江陰承培元、宋景昌、繆尚誥、六承如等，皆其選也。

兆洛短身碩腹，豹顱剛目，望之若不可近，而接人和易，未嘗疾言遽色。資恤故舊窮乏無不至。藏書逾五萬卷，皆手加丹鉛，尤嗜輿地學。其論文欲合駢散為一，病當世治古文者知宗唐、宋不知宗兩漢，因輯駢體文鈔。其序略云：「自秦迄隋，其體遞變，而文無異名。自唐以來，始有古文之目，而目六朝之文為駢體。為其學者，亦自以為與古文殊路。夫氣有厚薄，天為之也；學有純駁，人為之也；體格有遷變，人與天參焉者也；義理無殊途，天人合焉者也。得其厚薄純雜之故，則於其體格之變，可以知世焉；於其義理之無殊，可以知文焉。文之體至六代而其變盡，夫沿其流極而溯之以至乎其源，則其所出者一也。」卒，年七十一。其自著曰養一齋集。所輯有皇朝文典、大清一統輿地全圖、鳳臺縣志、地理韻編。

培元，字守丹。優貢生。著說文引經證例、籀雅、經滯揭豬木。

景昌，字冕之。縣學生。著星緯測量諸篇。

尚誥，字芷卿。舉人。著古韻譜、雙聲譜、經星考。

承如及族人嚴，皆貢生。兆洛訂輿地圖，六氏兩生所手繪也。

錢儀吉，字衎石，嘉興人，尚書陳群曾孫。父福胙，侍讀學士。儀吉生有五色文禽翔其室，故初名逵吉，後易焉。嘉慶十三年進士，選庶吉士。改戶部主事，累遷至工科給事中。皆能舉其職，因公罷歸。

儀吉治經，先求古訓，博考眾說，一折衷本文大義，不持漢、宋門戶。嘗著經典證文、說文雅厭。雅厭者，以十九篇之次，寫九百四部之文，而以經籍傳注推廣之。其讀史，補晉兵志、朔閏諸表，撰三國晉南北朝會要，體例視徐天麟有所出入，不限斷以本書。又仿宋杜大珪名臣琬琰碑傳集，得清臣工文儒等八百餘人，輯錄之為碑傳集。後卒於大梁書院，年六十八。

從弟泰吉，字警石。少孤，執喪盡哀禮。與儀吉以學行相磨，遠近盛稱「嘉興二石」。為詩文原本情性，讀其辭，知其於孝友最深也。以廩貢生得海寧州學訓導。居間務讀書，自經史百氏下逮唐、宋以來詩文集，靡不博校。以其學語諸生，諸生之賢且文者大附。嘗修學宮，以費所羨修海昌備志。既又得民間節孝行者千餘事為旌之，曰：「吾職也。」再三請，必得乃已。為訓導幾三十年，不以枝官自放曠。粵寇陷浙，往依曾國籓，卒於安慶。著曝書雜志、甘泉鄉人稿。儀吉子寶惠，泰吉子炳森，皆能世其學。

包世臣，字慎伯，涇縣人。少工詞章，有經濟大略，喜言兵。嘉慶十三年舉人，大挑以知縣發江西。一權新喻，被劾去。復隨明亮征川、楚，發奇謀不見用，遂歸，卜居金陵。世臣精悍有口辯，以布衣遨游公卿間。東南大吏，每遇兵、荒、河、漕、鹽諸鉅政。無不屈節諮詢，世臣亦慷慨言之。

初，海盜蔡牽犯上海，鎮道迎世臣閱沿海島嶼。見黃浦停泊商船千艘，遂建海運可救漕弊之議。游袁浦，值河事亟，箸策河四略。是時鹽法以兩淮為大，私梟充斥，議者爭言緝私。世臣擬多裁鹽官，惟留運司主錢糧，場大使督灶戶，不分畛域，仿現行鐵硝之例，聽商販領本地官印照，赴場繳課買鹽。州縣具詳，運司存核，則場官不能乾沒正課；而轉輸迅速，則鹽價必銳減；私鹽皆輸官課，課入必倍。以之津貼辦公，並增翰、詹、科、道廉俸，為計甚便。

其論西北水利曰：「今國家南漕四百萬石，中歲腴田二百萬畝所產也。有田四百萬畝，歲入與佃半之，遂當全漕。先減運十之一，糶其穀及運資置官屯，遞減至十年，則漕可罷，賦可寬。以其盈餘量加賦餉，而官可廉，兵可練。不然，漕東南以贍西北，浮收勒折，日增一日，竭民力，積眾怒。東南大患，終必在此。」

世臣能為大言。其論書法尤精，行草隸書，皆為世所珍貴。著有小倦游閣文集，別編為安吳四種。

齊彥槐，字梅麓，婺源人。嘉慶十三年召試舉人，明年成進士，選庶吉士。散館，授金匱令。毀淫祠，歲旱，勤賑務。擢蘇州府同知，陳海運策，巡撫召詰之，條舉以對，巡撫不能難，終以更張寢其事。後十餘年，改行海運，仍仿其法焉。嘗制渾天儀、中星儀，並各為之說，及龍尾、恆升二車，便民運水。又著北極星緯度分表、海運南漕叢議、梅麓詩文集。

姚椿，字春木，婁縣人。父令儀，四川布政使，又屢參戎幕。椿高才博學，幼隨父游歷諸行省，洞知閭閻疾苦，慨然欲效用於世。

以國子監生試京兆，日與洪亮吉、楊芳燦、張問陶輩文酒高會，才名大起。顧試輒不遇。既，又受學於姚鼐，退而發宋賢書讀之，屏棄夙習，壹意求道，泊如也。嘗得寶應硃澤澐遺著，嘆曰：「此真為程、硃之學者！」親詣其墓拜之，申私淑之禮。道光元年，舉孝廉方正，不就。主書院講席，以實學勵諸生。其論文必舉桐城所稱，曰：「好學深思，心知其意。」又曰：「文之用有四：曰明道，曰記事，曰考古有得，曰言詞深美。」其錄清代人文八十餘卷，一本此旨。著有通藝閣錄、晚學齋文錄。

顧廣譽，字維康，平湖人。優貢生，舉咸豐元年孝廉方正。寇亂，未廷試。廣譽慕其鄉張履祥、陸隴其之為人，刻意厲行。其治經一依程端禮讀書分年日程遺法。著學詩詳說，用力至勤。又憫晚近喪祭禮廢，恩紀衰薄，婚娶僭侈逾度，乃變通古禮，酌時俗之宜，成四禮榷疑八卷。姚椿推為一時宗匠。有悔過齋文稿。卒於上海龍門書院。

張鑒，字春冶，歸安人。巡撫阮元築詁經精舍西湖，鑒及同里楊鳳苞、施國祁肄業其中，皆知名。嘉慶初，副榜貢生。元剿海寇，賑兩浙水災，一資鑒贊畫。時方議海運，鑒力主之。以為河運雖安，費鉅；海運費省，得其人熟習海道，未嘗不安。乃著海運芻言，凡料淺占風之法，定盤望星之規，放洋泊舟之處，考之甚悉，侍郎英和亟稱其書。道光四年，河決高家堰，漕運阻。英和遂奏行海運，多採用鑒說。卒，年八十三。著十五經叢說、西夏紀事本末、眉山詩案廣證。

鳳苞，字傅九。元編經籍篡詁，鳳苞與分纂。熟明季事，嘗為南疆逸史跋十二篇，傳於時。晚館郡城陳氏，其書室為鄭元慶魚計亭，人以為元慶復生云。

國祁，字非熊。與鳳苞皆廩膳生。國祁病金史蕪雜，積二十餘年，成金史詳校。以其帙繁，乃列舉條目為金源劄記。又作元遺山集箋、金源雜事詩。國祁工詩文，善填詞。家貧，為人主計市肆中。有一樓，顏曰吉貝居，著書其中，毀於火，著述多燼。

黃易，字小松，錢塘人。父樹穀，以孝聞，工隸書，博通金石。易承先業，於吉金樂石，寢食依之，遂以名家。官山東運河同知，勤於職事。嘗得武班碑及武梁祠堂石室畫像於嘉祥，乃即其地起武氏祠堂，砌石祠內。又出家藏精拓雙鉤鋟木。凡四方好古之士得奇文古刻，皆就易是正，以是所蓄甲於一時。自乾、嘉以來，漢學盛行，群經古訓無可蒐輯，則旁及金石，嗜之成癖，亦一時風尚然也。

瞿中溶，字木夫，嘉定人。為錢大昕女夫。尤邃金石之學。官湖南布政司理問，搜奇訪僻於人跡罕至之境，所獲益多。著有孔廟從祀弟子辨證、漢魏蜀石經考異辨正、說文地名考異、古泉山館彞器圖錄、錢志補正集、古官印考證、古鏡圖錄、續漢金石文編，凡二十餘種。

張廷濟，字叔未，嘉興人。嘉慶三年，舉鄉試第一。應禮部試輒躓，遂歸隱，以圖書金石自娛。建清儀閣，藏庋古器，名被大江南北。

沈濤，字西雝。與廷濟同邑。嘉慶十五年舉人。咸豐初，署江西鹽法道。粵賊攻南昌，隨巡撫張芾城守。圍解，授興泉永道，未到官，卒。濤尚考訂之學，喜金石，著常山貞石志、說文古本考。

陸增祥，字星農，太倉人。道光三十年一甲一名進士，授修撰，至辰永沅靖道。踵王昶金石萃編成金石補正百二十卷，凡三千五百餘通。又著磚錄一卷。其訂正金石款識名物，何紹基服其精。

董祐誠，字方立，陽湖人。生五歲，曉九九數。稍長，善屬文。游陜西，成華山神廟賦，一時傳誦。其學於典章、禮儀、輿地、名物皆肆力探索，而尤精歷算，盡通諸家法。特善深沉之思，書之鉤棘難讀者，一覽輒通曉。復能出新意，闡曲隱，補罅漏。嘉慶二十三年舉人。越五年卒，年三十三。

祐誠讀諸史歷志，因著三統衍補。復取三統以次迄明大統、萬年、回回各術，擬撰五十三家歷術，屬稿未成，其兄基誠取已成五種附水經注圖說刊之。其所著算學，有割圜連比例術圖解、斜弧三邊求角補術、堆垛求積術若干種。

基誠，字子詵。進士。由刑部郎中出知開封府。工詞章，與祐誠文合刊曰多華館駢體文。

方履籛，字彥聞，大興人。與祐誠同年舉人，為令閩中。初試吏署永定，里豪胡鳳兆掘族人父棺，並殺其子，名捕不得。履籛至，為書諭之，鳳兆自首，遂論如法。調閩縣，會旱，禱兩烈日中，體豐碩，中暑卒。履籛亦以駢文著稱。尤嗜金石文字，所積幾萬種，有伊闕石刻錄、富蘅齋碑目、河內縣志、萬善花室集。

周儀暐，字伯恬，陽湖人。嘉慶初舉人，宣城訓導。擢知山陽縣，調鳳翔。能詩。有夫椒山館集。

其後又有吳頡鴻，字嘉之。道光中進士，官代州知州；莊縉度，字眉叔。進士，戶部主事；趙申嘉，字蕓酉；陸容，字蓉卿；徐廷華，字子楞；汪士進，字逸云；周儀顥，字叔程，舉人，即儀暐弟也。號「毗陵後七子」，其名位亞於前七子。

俞正燮，字理初，黟縣人。性彊記，經目不忘。年二十餘，北走兗州謁孫星衍。時星衍為伏生建立博士，復訪求左氏後裔。正燮因作邱明子孫姓氏論、左山考，星衍多據以折衷群議，由是名大起。道光元年舉人。明年，阮元主會試，士相謂曰：「理初入彀矣！」後竟落第。其經策淹博，為他考官所乙，元未之見也。房考王藻嘗引為恨。

正燮讀書，置巨冊數十，分題疏記，積歲月乃排比為文，斷以己意。藻為刻十五卷，名曰癸巳類稿，又有存稿十五卷，山西楊氏刻之。弟正禧，亦舉人。多義行，文學與正燮齊名。

趙紹祖，字琴士，涇縣人。年十二，受知學使硃筠，補諸生。筠授以說文，曰：「讀此日無過十字。讀注疏，亦無過十葉。必精造乃已。」紹祖熟於史事，嘗應布政使陶澍聘，修安徽省志，詳贍有法。道光初，年七十，舉孝廉方正。又十二年，卒。注有通鑒注商、新舊唐書互證、金石跋、安徽金石記、涇川金石記、金石文正續鈔。

汪文臺，字士南。與正燮同縣，相善。宗漢儒，以論語邢疏疏略，因取證古義，博採子史箋傳，依韓嬰詩傳例作論語外傳。見阮元十三經注疏校勘記，謂有益於後學，然成於眾手，時有駮文，別為表識，作校勘記識語，寄示阮元，元服其精博，禮聘之。又嘗纂輯七家後漢書、淮南子校勘記及脞稿，皆行於世。道光二十四年，卒，年四十九。

湯球，字伯玕，亦黟人。少耽經史，從正燮、文臺游，傳其考據之學。通歷算星緯，恥以藝名。嘗輯鄭康成逸書九種、劉熙孟子注、劉珍等東觀漢記、皇甫謐帝王世紀、譙周古史考、傅子、伏侯古今注。球讀史用力於晉書尤深，廣蒐載籍，補晉史之闕，成書數種。同治六年，舉孝廉方正。光緒七年，卒，年七十八。

潘德輿，字四農，山陽人。年五六歲，母病不食，亦不食。父咯血，刲臂肉和藥進，父察其色動，泣曰：「固知兒有是也！」既孤，大母猶在堂，孝敬彌至。居喪一遵禮制，柴瘠劚然。著喪禮正俗文、祭儀，為家法。撫寡妹嗣子，教養盡二十年。其他行多類此。嘗以挽回世運，莫切於文章，文章之根本在忠孝，源在經術。其說經，不袒漢、宋，力求古人微言大義。其論治術，謂天下大病不外三言：曰「吏」、曰「例」、曰「利」。世儒負匡濟大略，非雜縱橫，即陷功利，未有能破「利」字而成百年休養之治者。道光八年，舉江南鄉試第一。入都，座主侍郎鍾昌館德輿於家，語人曰：「四農乃吾師也。」大挑以知縣分安徽，未到官卒，年五十五。

初，阮元總督漕運，招之，謝不往。後硃桂楨、周天爵皆號為名臣，折節原納交，德輿遠引避之，以為義無所居也，天爵喟然有望塵之嘆。其所與游，若永豐郭儀霄、建寧張際亮、震澤張履、益陽湯鵬、歙徐寶善，皆一時之選。德輿詩文精深博奧，有養一齋集。

門人清河吳昆田，字雲圃。舉人，刑部員外郎。晚年家居，賊犯清河，團練防守，邑賴以安。著漱六軒集。

張維屏，字子樹，番禺人。工詩，計偕入都，翁方綱賞異之。與黃培芳、譚敬昭稱「粵東三子」。道光二年進士，改官知縣，署黃梅。江水潰堤，乘小舟勘災，水急舟沖溜，掛樹免。民為謠曰：「犯急湍，官救民，神救官。」調補廣濟，公費一資漕折，民苦之，勢不可革，引疾去。汪廷珍語人曰：「縣官不原收漕，世罕見也！」丁艱服闋，原就閒，援例改郡丞，權南康。建太白、東坡祠廬山，暇則集諸生談藝，以風雅寓規勸焉。未一載，復罷歸。築聽松園，頹然不與世事，癖愛松，又號松心子。見松形奇古，輒下拜。精書法，朝鮮、小呂宋得其書，咸寶愛之。卒，年八十。有松心草堂集、國朝詩人徵略。培芳，香山人。

敬昭，字子晉，陽春人。順德黎簡者，以詩名海內，敬昭賦鵬鶴篇投之，簡嘆為異才。嘉慶二十二年進士，官戶部主事。著聽雲樓集。

同時廣東以學行名者，又有高要彭泰來，字子大。生二十月，能即事誦古經，語無不切。嘉慶十八年拔貢生。絕意進取，學使李棠階高其品，屏騶從徒步就見，詢以挽回風俗之道。泰來為書數千言復之，棠階表其廬，下教高要令，歲時存問。自惠士奇禮下胡方後，此為再見焉。著端州金石略、昨夢齋、詩義堂各集。

梅曾亮，字伯言，上元人。少時工駢文。姚鼐主講鍾山書院，曾亮與邑人管同俱出其門，兩人交最篤，同肆力古文，鼐稱之不容口，名大起。間以規曾亮，曾亮自喜，不為動也。久之，讀周、秦、太史公書，乃頗寤，一變舊習。義法本桐城，稍參以異己者之長，選聲練色，務窮極筆勢。道光二年進士，用知縣，授例改戶部郎中。居京師二十餘年，與宗稷辰、硃琦、龍啟瑞、王拯、邵懿辰輩游處，曾國籓亦起而應之。京師治古文者，皆從梅氏問法。當是時，管同已前逝，曾亮最為大師；而國籓又從唐鑒、倭仁、吳廷棟講身心克治之學，其於文推挹姚氏尤至。於是士大夫多喜言文術政治，乾、嘉考據之風稍稍衰矣。未幾，曾亮依河督楊以增。卒，年七十一。以增為刊其詩文，曰柏見山房集。

同，字異之。少孤，母鄒以節孝聞。同善屬文，有經世之志，稱姚門高足弟子。嘗擬言風俗書、籌積貯書，為一時傳誦。道光五年，陳用光典試江南，同中式。用光語人曰：「吾校兩江士，獨以得一異之自憙耳。」用光亦鼐弟子也。同卒，年四十七，著因寄軒集。子嗣復，字小異。能世其業，兼通算術。

鼐門下著籍者眾，惟同傳法最早。其於同里，則亟稱劉開之才。

開，字明東。以孤童牧牛，聞塾師誦書，竊聽之，盡記其語。塾師留之學，而妻以女。年十四，以文謁鼐，有國士之譽，盡授以文法。游客公卿，才名動一時。年四十，卒。著孟塗集。子繼，字少塗。有信義。遍走貴勢求刻其父書，以此孟塗集益顯。

寶山毛岳生，字申甫。用難廕改文學生。孤貧，以孝聞。自力於學，未弱冠，賦白雁詩，得名。亦從鼐學古文，以鉤棘字句為工。有休復居集。

湯鵬，字海秋，益陽人。道光二年進士。初喜為詩，自上古歌謠至三百篇、漢、魏、六朝、唐，無不形規而神絜之，有詩三千首。既，官禮部主事，兼軍機章京。旋補戶部主事，轉員外郎，改御史。意氣蹈厲，其議論所許可，惟李德裕、張居正輩，徒為詞章士無當也。於是勇言事，未逾月，三上章。最後以言宗室尚書叱辱滿司官非國體，在已奉旨處分後，罷御史，回戶部，轉郎中。是時英吉利擾海疆，求通市。鵬已黜，不得言事，猶條上三十事於尚書轉奏，報聞。

鵬負才氣，鬱不得施，乃著之言，為浮邱子一書。立一意為幹，一幹而分數支，支之中又有支焉，支幹相演，以遞於無窮。大抵言軍國利病，吏治要最，人事情偽，開張形勢，尋躡要眇，一篇數千言者九十餘篇，最四十餘萬言。每遇人輒曰：「能過我一閱浮邱子乎？」其自喜如此。二十四年，卒。同時有張際亮者，亦以才氣磊落聞。

際亮，字亨甫，建寧人。少孤，伯兄業賈，以其才，資之讀書。補諸生，肄業福州鼇峰書院，院長陳壽祺器之。尋試拔貢，入京師，朝考報罷，而時皆嘖嘖稱其詩。鹺使曾燠以事至，召之飲。燠以名輩自處，縱意言論，同坐贊服，際亮心薄之。燠食瓜子粘須，一人起為拈去，際亮大笑，眾慚。既罷，復投書責燠不能教後進，徒以財利奔走寒士門下。燠怒，毀於諸貴人，由是得狂名，試輒不利。乃遍游天下山川，窮探奇勝，以其窮愁慷慨牢落古今之意，發為詩歌，益沉雄悲壯。十八年，鄉試者約：「張際亮狂士不可中。」而際亮已易名亨輔，中式。拆卷，疑欲去之，副考官申解而止。及來謁，果際亮也，主試者愕然。會試復報罷。際亮故與桐城姚瑩善。二十三年，聞瑩以守土事被誣下獄，入都急難。及事白而際亮疾篤，以所著思伯子堂詩集囑瑩，遂卒。其後瑩子濬昌輯而刊之，都三十二卷。

龔鞏祚，原名自珍，字璱人，仁和人。父麗正，進士，官蘇松兵備道，為段玉裁婿，能傳其學。鞏祚十二歲，玉裁授以說文部目。鞏祚才氣橫越，其舉動不依恆格，時近俶詭，而說經必原本字訓，由始教也。初由舉人援例為中書。道光時成進士，歸本班。洊擢宗人府主事，改禮部。謁告歸，遂不出。官中書時，上書總裁論西北塞外部落源流、山川形勢，訂一統志之疏漏，凡五千言。後復上書論禮部四司政體宜沿革者，亦三千言。其文字驁桀，出入諸子百家，自成學派。所至必驚眾，名聲藉藉，顧仕宦不達。年五十，卒於丹陽書院。著有尚書序大義、大誓答問、尚書馬氏家法、左氏春秋服杜補義、左氏決疣、春秋決事比、定菴詩文集。

魏源，字默深，邵陽人。道光二年，舉順天鄉試。宣宗閱其試卷，揮翰褒賞，名藉甚。會試落第，房考劉逢祿賦兩生行惜之。兩生者，謂源及龔鞏祚。兩人皆負才自喜，名亦相埒。源入貲為中書，至二十四年成進士。以知州發江蘇，權興化。二十八年，大水，河帥將啟閘。源力爭不能得，則親擊鼓制府，總督陸建瀛馳勘得免，士民德之。補高郵，坐遲誤驛遞免。副都御史袁甲三奏復其官。咸豐六年，卒。

源兀傲有大略，熟於朝章國故。論古今成敗利病，學術流別，馳騁往復，四座皆屈。嘗謂河宜改復北行故道，至咸豐五年，銅瓦廂決口，河果北流。又作籌篇上總督陶澍，謂：「自古有緝場私之法，無緝鄰私之法。鄰私惟有減價敵之而已。非裁費曷以輕本減價？非變法曷以裁費？」顧承平久，撓之者眾。迨漢口火災後，陸建瀛始力主行之。

源以我朝幅員廣，武功實邁前古，因借觀史館官書，參以士大夫私著，排比經緯，成聖武記四十餘萬言。晚遭夷變，謂籌夷事必知夷情，復據史志及林則徐所譯西夷四州志等，成海國圖志一百卷。他所著有書古微、詩古微、元史新編、古微堂詩文集。

方東樹，字植之，桐城人；宗誠，字存之，從兄弟也：皆諸生。東樹曾祖澤，拔貢生，為姚鼐師。東樹既承先業，更師事鼐。當乾、嘉時，漢學熾盛，鼐獨守宋賢說。至東樹排斥漢學益力。阮元督眾，闢學海堂，名流輻湊，東樹亦客其所，不茍同於眾。以謂：「近世尚考據，與宋賢為水火。而其人類皆鴻名博學，貫穿百氏，遂使數十年承學之士，耳目心思為之大障。」乃發憤著漢學商兌一書，正其違謬。又著書林揚觶，戒學者勿輕事著述。

東樹始好文事，專精治之，有獨到之識，中歲為義理學，晚躭禪悅，凡三變，皆有論撰。務盡言，惟恐詞不達。年八十，卒於祁門東山書院。他所著有大意尊聞、向果微言、昭昧詹言、儀衛軒集，凡數十卷。東樹博極群書，窮老不遇，傳其學宗誠。既歿，宗誠刊布其書，名乃大著。

宗誠能古文，熟於儒家性理之言，欲合文與道為一。咸豐時寇亂，轉徙不廢學，益留心兵事吏治。著俟命錄，以究天時人事致亂之原，大要歸於植綱常、明正學，志量恢如也。山東布政使吳廷棟見之，聘為子師。倭仁、曾國籓皆因廷棟以知宗誠。倭仁為師傅，寫其書數十則，進御經筵。國籓督直隸，奏以自隨。令棗強十餘年，設鄉塾，創敬義書院，刻邑先正遺著，舉孝子、悌弟、節婦，建義倉，積穀萬石，皆前此未有也。國籓去，李鴻章繼任，亦不以屬吏待之，有請輒施行。嘗歲旱，已逾報災期，手書為民請，並及鄰郡邑，不以侵官自嫌，卒得請普免焉。舉治行卓異，不赴部，自免歸。以學行詔後進，人有一善，獎譽之不容口。勤於纂述，逾時越月輒成帙。著柏堂經說、筆記、文集百五十餘卷。詔加五品卿銜，從安徽學政請也。其同縣友人又有蘇惇元，字厚子；戴鈞衡，字存莊：皆東樹弟子。

惇元，咸豐元年孝廉方正。其學近張楊園，文似方望溪。編有楊園、望溪年譜。所著曰四禮從宜、遜敏錄、詩文集。

鈞衡，道光二十九年舉人。自謂生方、姚之鄉，不敢不以古文自任。與惇元重訂望溪集，增集外文十之四。其後榮成孫葆田更得遺稿若干篇刻之，方氏一家之言備矣。鈞衡有經濟才，與國籓為友，著書傳補商，國籓亟稱之。避寇臨淮，妻李、妾劉皆殉難，鈞衡嘔血卒，年未四十。有蓉州集、味經山館詩文鈔。

魯一同，字通甫，清河人。善屬文，師事潘德輿。道光十五年舉人。時承平久，一同獨深憂，謂：「今天下多不激之氣，積而不化之習；在位者貪不去之身，陳說者務不駭之論。風烈不紀，一旦有緩急，莫可倚仗。」既，再試不第，益研精於學。凡田賦、兵戎諸大政，及河道遷變、地形險要，悉得其機牙。為文務切世情，古茂峻厲，有杜牧、尹洙之風。漕督周天爵見之，曰：「天下大材也，豈直文字哉！」曾國籓尤嘆異之。

試禮部，入都，國籓數屏騶從就問天下事。粵逆踞金陵也，同年生吳棠方宰清河，一同為草檄，傳示列縣，辭氣奮發，江北人心大定。江忠源師抵廬州，友人戴鈞衡為書通國籓之指，欲其起佐忠源。一同謝不出，復書極論用兵機宜，謂當緩金陵，專攻旁郡。其後大兵築長圍，期旦夕破金陵，一同獨決其必敗，未幾，果潰裂，蘇、浙淪陷。已而國籓克安慶，復金陵，一如所論。同治二年，卒，年五十九。著邳州志、清河志、通甫類稿。

子蕡，字仲實。諸生，文有家法。善綜核，知府章儀林議減清河賦，苦繁重，叩蕡。蕡為剖析條目，退草三千言，明旦獻之。儀林驚喜，因請主辦，三年而成。又佐修安東水道，役竣，費無毫發溢。

譚瑩，字玉生，南海人。弱冠應縣試，總督阮元游山寺，見瑩題壁詩，驚賞，告縣令曰：「邑有才人，勿失之！」令問姓名，不答。已而得所為賦以告元，元曰：「是矣。」逾年，元開學海堂課士，以瑩及侯康、儀克中、熊景星、黃子高為學長。瑩性強記，述往事，雖久遠，時日不失。博考粵中文獻，友人伍崇曜富於貲，為匯刻之，曰嶺南遺書五十九種，曰粵十三家集，曰楚南耆舊遺詩，益擴之為粵雅堂叢書。瑩為學長三十年，英彥多出其門。道光二十四年，舉於鄉，官化州訓導。久之，遷瓊州教授，加中書銜。少與侯康等交莫逆，晚歲陳澧與之齊名。著樂志堂集。

景星，字伯晴，亦南海人也。以詩見賞於元。顧其意恨文士綿弱，學騎射技擊。以舉人終學官，無所試，一假書畫自娛。

子高，字叔立，番禺人。優貢生。精小篆，喜考證金石。藏書多異本。

瑩子宗浚，字叔裕。工駢文。同治十三年一甲二名進士，授編修。初舉於鄉，齒尚少。瑩課令讀書十年，乃許出仕。授以馬氏通考，略能記誦。既，入翰林，督學四川，又充江南副考官。以伉直為掌院所惡，出為雲南糧儲道。宗浚不樂外任，辭，不允。再權按察使，引疾歸，鬱鬱道卒。

吳敏樹，字本深，巴陵人。父達德，歲歉，貸貧民穀逾萬石，不償，有名湖、湘間。敏樹生而好學，為文章力求岸異，刮去世俗之見。道光十二年，舉於鄉。時梅曾亮倡古文義法京師，傳其師姚氏學說。敏樹起湖湘，不與當世士接手，錄明昆山歸氏文成冊。既，入都，與曾亮語合。於是京師盛傳敏樹能古文。曾國籓官京師，與敏樹交最篤，既出治軍，欲使參幕事，辭不赴。

敏樹貌溫而氣夷，意趣超曠，視人世忻戚得喪無累於其心。以大挑選瀏陽訓導，旋自免去。時登君山江樓，徜徉吟嘯。學者稱南屏先生。著柈湖文錄。卒，年六十九。

敏樹之友以文名者，曰楊彞珍，字性農，武陵人。父丕復，舉人，官石門訓導，著歷代輿地沿革。彞珍，道光末進士，選庶吉士，改兵部主事。與曾國籓、左宗棠往還，好奔走聲氣。重宴鹿鳴，賞四品卿。年九十餘，卒。有移芝室集。

周壽昌，字應甫，長沙人。道光二十五年進士，選庶吉士，授編修。咸豐初，洊擢至侍讀。時粵寇犯湖南，督師賽尚阿逗遛不戰，上疏劾之，一時推為敢言。迨寇踞金陵，分黨北犯，命隨辦京畿防務。鄉民十七人闌入城，當事者偵獲，以賊諜論，壽昌廉得實，趣令釋之；或疑失要人旨，且得罪，壽昌曰：「我豈以人命阿權貴哉？」卒釋之。穆宗親政，疏請躬行典禮，戒逸豫，報聞。

壽昌精核強記，雖宦達，勤學過諸生。篤嗜班固書，塗染無隙紙，成漢書注校補五十卷，易槁十有七。又有後漢注補正、三國志注證遺、思益堂集。官終內閣學士。

李希聖，字亦園，湘鄉人。以進士官刑部主事。嗜學，初治訓詁，通周官、春秋、穀梁，史習新舊唐書，文法騷、選，詩多淒艷，似玉谿。好讀書，通古今治法，慨然有經世之志。嘗纂光緒會計錄以總綜財賦。又草律例損益議，張百熙等皆極重之。光緒末，卒。

斌良，字笠畊，號梅舫，瓜爾佳氏，滿洲正紅旗人，閩浙總督玉德子。由廕生歷官刑部侍郎，為駐藏大臣。善為詩，以一官為一集，得八千首。其弟法良匯刊為抱沖齋全集，稱其早年詩，風華典贍，雅近竹垞、樊榭。迨服官農部，從軍滅滑，詩格堅老。古體胎息漢、魏、韓、杜、蘇、李，律詩則純法盛唐。秉臬陜、豫，奉召還都，時與陳荔峰、李春湖、葉筠潭、吳蘭雪唱酬，詩境益高。奉使蒙籓，跋馬古塞，索隱探奇，多詩人未歷之境，風格又一變，以薩天錫、元遺山自況。阮元為序，亦頗稱之。

法良，字可盦。梅曾亮稱其詩學東坡，得清曠之氣，而運以唐賢優游平夷之情。有漚羅盦詩集。

錫縝，原名錫淳，字厚安，博爾濟吉特氏，滿洲正藍旗人。咸豐六年進士。由戶部郎中授江西督糧道，為駐藏大臣，乞病歸。工書，善詩文。著有退復軒詩文集。

李云麟，字雨蒼，漢軍正白旗人。以諸生從曾國籓督師剿粵匪，累功至副都統。時新疆設布倫托海辦事大臣，以云麟任之。署伊犁將軍。治邊皆著績，為言官劾罷。云麟性剛使氣，少好游，遍歷五岳，歸著曠游偶筆一卷。紀游詩有奇氣。初謁國籓，適遇其子不為禮，云麟怒批之。國籓延入謝過，使獨領一軍。左宗棠奏調，亦稱其有將才。云麟時被酒狂言，與世多忤。罷歸後，卒貧困死。有詩集，西陲紀行。

道、咸以來，滿洲如觀成，字葦杭，瓜爾佳氏。有瓜亭雜錄、語花館詩集。鄂恆，字松亭，伊爾根覺羅氏。有求是山房集。震鈞，字在廷，改名唐宴，瓜爾佳氏。有渤海國志、天咫偶聞。英華，字斂之，赫佳氏，正紅旗人。博學善詩文，工書法。著書立說，中外知名。有安蹇齋集、萬松野人言善錄等。蒙古盛元，字愷廷，巴魯特氏。有南昌府志、杭營小志、怡園詩草。漢軍宗山，字歗梧，魯氏。有窺生鐵齋詩集、希晦堂遺文。皆以詩文名。

何紹基，字子貞，道州人，尚書凌漢子。道光十六年進士，選庶吉士，授編修。紹基承家學，少有名。阮元、程恩澤頗器賞之。歷典福建、貴州、廣東鄉試，均稱得人。咸豐二年，簡四川學政。召對，詢家世學業，兼及時務。紹基感激，思立言報知遇，時直陳地方情形，終以條陳時務降歸。歷主山東濼源、長沙城南書院，教授生徒，勖以實學。同治十三年，卒，年七十又五。

紹基通經史，精律算。嘗據大戴記考證禮經，貫通制度，頗精切。又為水經注刊誤。於說文考訂尤深。詩類黃庭堅。嗜金石，精書法。初學顏真卿，遍臨漢、魏各碑至百十過。運肘斂指，心摹手追，遂自成一家，世皆重之。所著有東洲詩文集四十卷。

弟紹京，字子愚。亦工書，筆法頗似其兄。

孫維樸，字詩孫。以副貢為中書，累至道員。工書畫，字摹其祖。久寓滬，國變後，卒，年八十餘。

與維樸同時以書名海上者李瑞清，字梅盦，臨川人。光緒二十年進士，選庶吉士。改道員，分江蘇，攝江寧提學使，兼兩江師範學堂監督。宣統三年，武昌亂起，江寧新軍亦變，合浙軍攻城。官吏潛遁，瑞清獨留不去，仍日率諸生上課如常。布政使樊增祥棄職走，以瑞清代之。急購米三十萬斛餉官軍，助城守，設平糶局，賑難民。城陷，瑞清衣冠坐堂皇，矢死不少屈。民軍不忍加害，縱之行。乃封籓庫，以鑰與籍囑之士紳，積金尚數十萬也。自是為道士裝，隱滬上，匿姓名，自署曰清道人，鬻書畫以自活。瑞清詩宗漢、魏，下涉陶、謝。書各體皆備，尤好篆隸。嘗謂作篆必目無二李，神游三代乃佳。丁巳復闢，授學部侍郎。又三年卒，謚文潔。

馮桂芬，字林一，號景亭，吳縣人。道光二十年一甲二名進士，授編修，充廣西鄉試正考官，丁母憂。服闋，文宗御極，用大臣薦召見。旋丁父憂，服甫闋而金陵陷。詔募貲團練於鄉，以克復松江府諸城功晉五品銜，擢右中允。赴京，期年告歸。同治元年，以治團功加四品銜。亂定，復以耆宿著書裨治加三品銜。

桂芬少工駢體文，中年後乃肆力古文辭。於書無所不窺，尤留意天文、地輿、兵刑、鹽鐵、河漕諸政。初佐某邑令治錢穀，以事不合拂衣去，入兩江總督陶澍幕。自未仕時已名重大江南北。及粵賊陷蘇州，避居上海。時大學士曾國籓治軍皖疆。蘇州士大夫推錢鼎銘持書乞援，陳滬城危狀，及用兵機宜，累數千言，其稿，桂芬所手創也。國籓讀之感動，乃遣李鴻章率師東下。既解滬上圍，進克蘇州，皆闢以為助。桂芬立會防局，調和中外雜處者。設廣方言館，求博通西學之才，儲以濟變。嘗從容為鴻章言吳人糧重之苦，往往因催科破家。會松江知府方傳書亦上書，謂：「江蘇自南宋籍沒諸王大臣田，官徵其租，延及元代，官田民田淆亂，租額浸淫入賦額，民既苦之；其後張士誠又盡攘諸豪田為官產，明太祖平吳，怒吳人附士誠，依田租私籍數定稅，乃重困。雍正、乾隆間，嘗再議減，然但及地丁。今儻乘民亂後覈減浮糧，疲民大悅，賊勢且益衰。」鴻章以聞。有詔減蘇、松、太米賦三之一，常、鎮十一，著為令。

桂芬性恬澹，服官僅十年，然家居遇事奮發，不避勞怨。凡濬河、建學、積穀諸舉，條議皆出其手。先後主講金陵、上海、蘇州諸書院，與後進論學，昕夕忘倦。精研書數，嘗以意造定向尺及反羅經，以步田繪圖。又以江南清丈用部頒五尺步弓，田多溢額，乃考會典定用舊行六尺步弓量舊田，新頒者量新漲沙田。著說文解字段注考證、弧矢算術細草圖解、西算新法直解、校邠廬抗議、顯志堂詩文集，都數十卷。同治十三年，卒。

王頌蔚，字芾卿，長洲人。光緒五年進士，選庶吉士。吳縣潘祖廕、常熟翁同龢皆稱頌蔚才。散館，改官戶部，補軍機章京。暇輒從事著述。嘗於方略館故紙堆中見殿板初印明史殘本，眉上黏有黃簽，審為乾隆朝擬撰考證未竟之本。因多方搜求，逐條釐訂，芟其繁冗，採其精要，成明史考證攟逸四十餘卷。光緒十八年，試御史第一，軍機處奏留。頌蔚思立言抒忠讜，轉鬱鬱不樂。嘗派充工程監督差，例有分饋，頌蔚獨卻之，曰：「我輩取與之間，貴自審慎，不可隨俗浮沉。昔陳稽亭先生官部曹時，印結公項，且猶不取。矧此實為廠商之賄賂乎？」

二十一年，中日釁起，戰事多北洋大臣主之。會翁同龢復入軍機，乃進言曰：「讀聖祖、高宗聖訓，凡事關軍務者，皆由中朝謀定後動。今日戰局既成，非直隸一省事，豈能悉諉之北洋乎？」及議和，頌蔚益為悲憤，嘗曰：「今之敗績，徒歸咎於師之不練、器之不利，猶非探本之論。頻年以來，盈廷習洩沓之風，宮中務游觀之樂，直臣擯棄，賄賂公行，安有戰勝之望？此後償金既巨，民力益疲，恐大亂之不在外患而在內憂矣。」明年，卒。著有寫禮廎文集、詩集、讀碑記、古書經眼錄各一卷，明史考證攟逸四十二卷。

葉昌熾，字鞠裳，元和人。光緒十六年進士，選庶吉士，授編修。累至侍講，督甘肅學政，邊地樸陋，昌熾校閱盡職。以裁缺歸，著書終老。國變後五年，卒。著有藏書紀事詩六卷，語石十卷，邠州大佛寺題刻考二卷，均考訂精確。

管禮耕，字申季。歲貢生。父慶祺，從陳奐游。禮耕篤守家學，尤長訓詁。嘗言唐以正義立學官，漢、魏、六朝遺說，積久泰半闕不完。凡所考見，獨存釋文，而今本踳駮非其舊，思綜稽群籍為校證，未及半而卒。

袁寶璜，字朅禹，元和人。光緒二十一年進士，官刑部主事。通經、小學，兼及算術。著書亦未成而卒。

李慈銘，字愛伯，會稽人。諸生，入貲為戶部郎中。至都，即以詩文名於時。大學士周祖培、尚書潘祖廕引為上客。光緒六年，成進士，歸本班，改御史。時朝政日非，慈銘遇事建言，請臨雍，請整頓臺綱。大臣則糾孫毓汶、孫楫，疆臣則糾德馨、沈秉成、裕寬，數上疏，均不報。慈銘鬱鬱而卒，年六十六。

慈銘為文沉博絕麗，詩尤工，自成一家。性狷介，又口多雌黃。服其學者好之，憎其口者惡之。日有課記，每讀一書，必求其所蓄之深淺，致力之先後，而評騭之，務得其當，後進翕然大服。著有越縵堂文十卷，白華絳趺閣詩十卷、詞二卷，又日記數十冊。弟子著錄數百人，同邑陶方琦為最。

方琦，字子珍。光緒二年進士，選庶吉士，授編修。督學湖南。年四十，卒於京邸。方琦學有本末，汲汲於古，述造無間歲時。治易鄭注，詩魯故，爾雅漢注，又習大戴禮記。其治淮南王書，力以推究經訓，蒐採許注，拾補高誘。再三屬草，矻矻十年，實事求是。有淮南許注異同詁、許君年表、漢孳室文鈔、駢文、詩詞。

譚廷獻，字仲修，仁和人。同治六年舉人。少負志節，通知時事。國家政制典禮，能講求其義。治經必求西漢諸儒微言大義，不屑屑章句。讀書日有程課，凡所論箸，隱栝於所為日記。文導源漢、魏，詩優柔善入，惻然動人。又工詞，與慈銘友善，相唱和。官安徽，知歙、全椒、合肥、宿松諸縣。晚告歸，貧甚。張之洞延主經心書院，年餘謝歸，卒於家。

李稷勛，字姚琴，秀山人。光緒二十四年二甲一名進士，改庶吉士，授編修。充會試同考官，精衡鑒，重實學，頗得知名士。累官郵傳部參議，總川漢路事。博學善古文，嘗受詩法於王闓運，而不囿師說。專步趨唐賢，意致深婉，得風人之遺。慈銘嘗稱賞之。有甓盦詩錄四卷。

張裕釗，字廉卿，武昌人。少時，塾師授以制舉業，意不樂。家獨有南豐集，時時竊讀之。咸豐元年舉人，考授內閣中書。曾國籓閱卷賞其文，既，來見，曰：「子豈嘗習子固文耶？」裕釗私自喜。已而國籓益告以文事利病及唐、宋以來家法，學乃大進，寤前此所為猶凡近，馬遷、班固、相如、揚雄之書，無一日不誦習。又精八法，由魏、晉、六朝以上窺漢隸，臨池之勤，亦未嘗一日輟。國籓既成大功，出其門者多通顯。裕釗相從數十年，獨以治文為事。國籓為文，義法取桐城，益閎以漢賦之氣體，尤善裕釗之文。嘗言「吾門人可期有成者，惟張、吳兩生」，謂裕釗及吳汝綸也。

裕釗文字淵懿，歷主江寧、湖北、直隸、陜西各書院，成就後學甚眾。嘗言：「文以意為主，而辭欲能副其意，氣欲能舉其辭。譬之車然，意為之御，辭為之載，而氣則所以行也。欲學古人之文，其始在因聲以求氣，得其氣，則意與辭往往因之而益顯，而法不外是矣。」世以為知言。著濂亭文集。

裕釗門下最知名者，有範當世、硃銘盤。當世，字肯堂，江蘇通州諸生。能詩，汝綸嘗嘆其奇橫不可敵。著範伯子詩文集。銘盤，字曼君，泰興舉人。敘知州。其學長於史，兼工詩古文。著晉會要一百卷，朝鮮長編四十卷，及桂之華軒詩文集。

與裕釗同時者，有楊守敬，字惺吾，宜都人。為文不足躋裕釗，而其學通博。精輿地，用力於水經尤勤。通訓詁，考證金石文字。能書，摹鐘鼎至精。工儷體，為箴銘之屬，古奧聳拔，文如其人。以舉人官黃岡教諭，加中書銜。嘗游日本，搜古籍，多得唐、宋善本，辛苦積貲，藏書數十萬卷，為鄂學靈光者垂二十年。卒，年七十有七。著有水經注圖、水經注要刪、隋書地理志考證、日本訪書志、晦明軒稿、鄰蘇老人題跋、望堂金石集等。

吳汝綸，字摯父，桐城人。少貧力學，嘗得雞卵一，易松脂以照讀。好文出天性，早著文名。同治四年進士，用內閣中書。曾國籓奇其文，留佐幕府，久乃益奇之，嘗以漢禰衡相儗。旋調直隸，參李鴻章幕。時中外大政常決於國籓、鴻章二人，其奏疏多出汝綸手。

尋出補深州，丁外內艱。服除，補冀州。其治以教育為先，不憚貴勢，籍深州諸村已廢學田為豪民侵奪者千四百餘畝入書院，資膏火。聚一州三縣高材生親教課之，民忘其吏，推為大師。會以憂去，豪民至交通御史以壞村學劾奏，還其田。及蒞冀州，仍銳意興學，深、冀二州文教斐然冠畿輔。又開冀、衡六十里之渠，洩積水於滏，以溉田畝，便商旅。時時求其士之賢有文者禮先之，得十許人。月一會書院，議所施為興革於民便不便，率不依常格。稱疾乞休。

鴻章素重其人，延主蓮池講席。其為教，一主乎文，以為：「文者，天地之至精至粹，吾國所獨優。語其實用，則歐、美新學尚焉。博物格致機械之用，必取資於彼，得其長乃能共競。舊法完且好，吾猶將革新之，況其窳敗不可復用。」其勤勤導誘後生，常以是為說。嘗樂與西士游，而日本之慕文章者，亦踔海來請業。會朝旨開大學堂於京師，管學大臣張百熙奏薦汝綸加五品卿銜總教務，辭不獲，則請赴日本考學制。既至其國，上自君、相及教育名家，婦孺學子，皆備禮接款，求請題詠，更番踵至。旋返國，先乞假省墓，興辦本邑小學堂。規制粗立，遽以疾卒，年六十四。

汝綸為學，由訓詁以通文辭，無古今，無中外，唯是之求。自群經子史、周、秦故籍，以下逮近世方、姚諸文集，無不博求慎取，窮其原而竟其委。於經，則易、書、詩、禮、左氏、穀梁、四子書，旁及小學音韻，各有詮釋。於史，則史記、漢書、三國志、新五代史、資治通鑒、國語、國策皆有點校，尤邃於史記，盡發太史公立言微旨。於子，則老、莊、荀、韓、管、墨、呂覽、淮南、法言、太玄各有評騭，而最取其精者。於集，則楚辭、文選，漢魏以來各大家詩文皆有點勘之本。凡所啟發，皆能得其深微，整齊百代，別白高下，而一以貫之。盡取古人不傳之蘊，昭然揭示，俾學者易於研求；且以識夫作文之軌範，雖萬變不窮，而千載如出一轍。

其論文，嘗謂：「千秋蓋世之勛業皆尋常耳，獨文章之事，緯地經天，代不數人，人不數篇，唯此為難。」又謂：「中國之文，非徒習其字形而已，綴字為文，而氣行乎其間，寄聲音神採於文外。雖古之聖賢豪傑去吾世邈矣，一涉其書，而其人之精神意氣若儼立乎吾目中。」務欲因聲求氣，凡所為抗墜、詘折、斷續、斂侈、緩急、長短、伸縮、抑揚、頓挫之節，一循乎機勢之自然，以漸於精微奧之域。乃有以化裁而致於用，悉舉學問與事業合而為一；而尤以瀹民智自強亟時病為兢兢云。著有易說二卷、寫定尚書一卷、尚書故三卷、夏小正私箋一卷、文集四卷、詩集一卷、深州風土記二十二卷，及點勘諸書，皆行於世。

汝綸門下最著者為賀濤，而同時有蕭穆，亦以通考據名。

穆，字敬孚。縣學生。其學博綜群籍，喜談掌故，於顧炎武、全祖望諸家之書尤熟。復多見舊槧，考其異同，硃墨雜下。遇孤本多方勸刻，所校印凡百餘種。有敬孚類槁十六卷。

濤，字松坡，武強人。光緒十二年進士，官刑部主事。以目疾去官。初，汝綸牧深州，見濤所為反離騷，大奇之，遂盡授以所學，復使受學於張裕釗。濤謹守兩家師說，於姚鼐義理、考據、詞章三者不可偏廢之說，尤必以詞章為貫澈始終，日與學者討論義法不厭。與同年生劉孚京俱治古文，濤言宜先以八家立門戶，而上窺秦、漢；孚京言宜先以秦、漢為根柢，而下攬八家，其門徑大略相同。濤有文集四卷。

孚京，字鎬仲，南昌人。有文集六卷。

林紓，字琴南，號畏廬，閩縣人。光緒八年舉人。少孤，事母至孝。幼嗜讀，家貧，不能藏書。嘗得史、漢殘本，窮日夕讀之，因悟文法，後遂以文名。壯渡海游臺灣，歸客杭州，主東城講舍。入京，就五城學堂聘，復主國學。禮部侍郎郭曾炘以經濟特科薦，辭不應。

生平任俠尚氣節，嫉惡嚴。見聞有不平，輒憤起，忠懇之誠發於至性。念德宗以英主被扼，每述及，常不勝哀痛。十謁崇陵，匍伏流涕。逢歲祭，雖風雪勿為阻。嘗蒙賜御書「貞不絕俗」額，感幸無極，誓死必表於墓，曰「清處士」。憂時傷事，一發之於詩文。

為文宗韓、柳。少時務博覽，中年後案頭唯有詩、禮二疏，左、史、南華及韓、歐之文，此外則說文、廣雅，無他書矣。其由博反約也如此。

其論文主意境、識度、氣勢、神韻，而忌率襲庸怪，文必己出。嘗曰：「古文唯其理之獲，與道無悖者，則味之彌臻於無窮。若分畫秦、漢、唐、宋，加以統系派別，為此為彼，使讀者炫惑莫知所從，則已格其途而左其趣。經生之文樸，往往流入於枯淡，史家之文則又隳突恣肆，無復規檢，二者均不足以明道。唯積理養氣，偶成一篇，類若不得已者，必意在言先，修其辭而峻其防，外質而中膏，聲希而趣永，則庶乎其近矣。」紓所作務抑遏掩蔽，能伏其光氣，而其真終不可自閟。尤善敘悲，音吐淒梗，令人不忍卒讀。論者謂以血性為文章，不關學問也。

所傳譯歐西說部至百數十種。然紓故不習歐文，皆待人口達而筆述之。任氣好辯，自新文學興，有倡非孝之說者，奮筆與爭，雖脅以威，累歲不為屈。尤善畫，山水渾厚，冶南北於一爐，時皆寶之。紓講學不分門戶，嘗謂清代學術之盛，超越今古，義理、考據，合而為一，而精博過之。實於漢學、宋學以外別創清學一派。時有請立清學會者，紓撫掌稱善，力贊其成。甲子秋，卒，年七十有三，門人私謚貞文先生。有畏廬文集、詩集、論文、論畫等。

嚴復，初名宗光，字又陵，一字幾道，侯官人。早慧，嗜為文。閩督沈葆楨初創船政，招試英俊，儲海軍將才，得復文，奇之，用冠其曹，則年十四也。既卒業，從軍艦練習，周歷南洋、黃海。日本窺臺灣，葆楨奉命籌防，挈之東渡詗敵，勘測各海口。光緒二年，派赴英國海軍學校肄戰術及砲臺建築諸學，每試輒最。侍郎郭嵩燾使英，賞其才，時引與論析中西學術同異。學成歸，北洋大臣李鴻章方大治海軍，以復總學堂。二十四年，詔求人才，復被薦，召對稱旨。諭繕所擬萬言書以進，未及用，而政局猝變。越二年，避拳亂南歸。

是時人士漸傾向西人學說，復以為自由、平等、權利諸說，由之未嘗無利，脫靡所折衷，則流蕩放佚，害且不可勝言，常於廣眾中陳之。復久以海軍積勞敘副將，盡棄去，入貲為同知，累保道員。宣統元年，海軍部立，特授協都統，尋賜文科進士，充學部名詞館總纂。以碩學通儒徵為資政院議員。三年，授海軍一等參謀官。復殫心著述，於學無所不窺，舉中外治術學理，靡不究極原委，抉其失得，證明而會通之。精歐西文字，所譯書以朅辭達奧旨。

其天演論自序有曰：「仲尼之於六藝也，易、春秋最嚴。司馬遷曰：『易本隱而之顯，春秋推見至隱。』此天下至精之言也。始吾以為本隱之顯者，觀象系辭，以定吉兇而已；推見至隱者，誅意褒貶而已。及觀西人名學，則見其格物致知之事，有內籀之術焉，有外籀之術焉。內籀云者，察其曲而知其全者也，執其微以會其通者也。外籀云者，援公理以斷眾事者也，設定數以逆未然者也。是固吾易、春秋之學也。遷所謂『本隱之顯』者外籀也，所謂『推見至隱』者內籀也，二者即物窮理之要術也。夫西學之最為切實，而執其例可以禦蕃變者，名、數、質、力四者之學而已。而吾易則名、數以為經，質、力以為律，而合而名之曰『易』。大宇之內，質、力相推，非質無以見力，非力無以呈質。凡力皆乾也，凡質皆坤也。奈端動之例三，其一曰：『靜者不自動，動者不自止，動路必直，速率必均。』而易則曰：『乾，其靜也專，其動也直。』有斯賓塞爾者，以天演自然言化，其為天演界說曰：『翕以合質，闢以出

力，始簡易而終雜糅。』而易則曰：『坤，其靜也翕，其動也闢。』至於全力不增減之說，則有自強不息為之先；凡動必復之說，則有消息之義居其始。而『易不可見，乾坤或幾乎息』之旨，尤與熱力平均、天地乃毀之言相發明也。大抵古書難讀，中國為尤。二千年來，士徇利祿，守闕殘，無獨闢之慮，是以生今日者，乃轉於西學得識古之用焉。」凡復所譯著，獨得精微皆類此。

世謂紓以中文溝通西文，復以西文溝通中文，並稱「林嚴」。辛酉秋，卒，年六十有九。著有文集及譯天演論、原富、群學肄言、穆勒名學、法意、群己權界論、社會通詮等。

同時有辜湯生，字鴻銘，同安人。幼學於英國，為博士。遍游德、法、意、奧諸邦，通其政藝。年三十始返而求中國學術，窮四子、五經之奧，兼涉群籍。爽然曰：「道在是矣！」乃譯四子書，述春秋大義及禮制諸書。西人見之，始嘆中國學理之精，爭起傳譯。庚子拳亂，聯軍北犯，湯生以英文草尊王篇，申大義。列強知中華以禮教立國，終不可侮，和議乃就。張之洞、周馥皆奇其才，歷委辦議約、濬浦等事。旋為外務部員外郎，晉郎中，擢左丞。

湯生論學以正誼明道為歸，嘗謂：「歐、美主強權，務其外者也；中國主禮教，修其內者也。」又謂：「近人欲以歐、美政學變中國，是亂中國也。異日世界之爭必烈，微中國禮教不能弭此禍也。」湯生好辯，善罵世。國變後，悲憤尤甚。窮無所之，日人聘講東方文化，留東數年，歸。卒，年七十有二。


\end{pinyinscope}