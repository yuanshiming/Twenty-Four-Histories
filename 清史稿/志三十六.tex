\article{志三十六}

\begin{pinyinscope}
地理八

△山東

山東：禹貢青、徐及兗、豫四州之域。明置山東承宣布政使司。清初因之。雍正二年，升濟南府之泰安、武定、濱，兗州府之濟寧、曹、沂等六州為直隸州。八年，濟寧州仍屬兗州府。十二年，升武定、沂二州為府，濱州改屬武定。十三年，升泰安、曹二州為府。乾隆四十一年，仍升濟寧、臨清為直隸州。凡領府十，州二，散州八，縣九十六。在京師之南。八百里。東至大海；一千三百里。西至直隸元城縣界；三百四十里。南至江南沛縣界；五百七十里。北至直隸寧津縣界。二百四十里。廣一千六百四十里，袤八百里。北極高三十四度三十五分至三十八度二十分。京師偏西一度二十五分至偏東六度四十分。宣統三年，編戶五百三十七萬七千八百七十二，口三千一百三萬六千九百四十四。

濟南府：沖，繁，難。巡撫，布政、提學、提法、鹽運司，濟東泰武臨、巡警、勸業道駐。初沿明制為省治，領州四，縣二十六。雍正中，武定、泰安、濱直隸，割陽信、萊蕪、利津等九縣屬之。北至京師八百里。廣三百六十里，袤二百八十里。北極高三十六度四十五分。京師偏東四十一分。領州一，縣十五。歷城沖，繁，難。倚。城南：歷山。東：華不注。東南：長城嶺，玉水出焉。錦雲川水入長清注黃河。河即大清、濟水故道，其右瀆入。西北逕藥山，北至濼口鎮。又東北逕鵲山，其南新小清河入，逕城北，右受大明湖，東逕虞山，納巨合及關盧、武原水，並入章丘。今大明湖在城內，惟匯珍珠、濯纓諸泉，乃宋西湖，非唐以前遺址矣。有巡司：申公集。主簿：譚城。龍山驛。津浦、膠濟鐵路。章丘繁，疲，難。府東百十里。南：長白山、東陵、平頂。西南：危山；雞山，水經注「巨合水出西北」，逕榆科泉莊，及武原、關盧水，入歷城，注新小清河。新小清復入西北，右合繡江，即溝河，注百脈水，出土鼓故城，逕陽丘故城黃巾固。小清河又東北逕賈莊入齊東。其北黃河右瀆自歷城入，緣濟陽界。小清昔源濼水，今源獺河，別源出東南野狐嶺，西北逕青龍山，土鼓、寧戚故城，折東入鄒平，即小清故道。有普濟鎮。鄒平疲。府東北百六十五里。南：長白山。東南：黃山。西南：九龍。北：新小清河，自齊東入，東入長山。西北：獺河，自章丘入，逕滸山濼，東北為清河溝，並入長山。東南：孝婦河，即瀧水，自長山錯入。左合白條溝、沙河，逕伏生墓，屈東北，仍入之。其故道逕梁鄒故城。有孫家鎮。淄川簡。府東少南二百二十里。東南：原山，淄水出焉。南有豬龍河，俗呼孝婦，即瀧水，自博山入，逕城西南，右合般水，又北逕浮山。獺水河出黌山，逕昌國故城，會浸泗河自左注之，乃古德會水。左得萌水口，入長山。鐵路。長山簡。府東百九十里。西南：長白山。南：鳳山。西北：新山。清河自鄒平入，折北入高苑。清河溝東入新城。東南：孝婦河自淄川入，左得魚子溝，錯鄒平仍入。有周村鎮。新城簡。府東北二百十六里。東南：商山。西北：清河溝自長山入，右迤為青沙泊，淤。東有烏河，即時水，逕西安故城，左納澇淄河，折北，逕會城湖入博興，西通麻大湖。西北：孝婦河自長山入，右會鄭黃溝及系水，時枝津匯焉。齊河沖，繁，難。府西五十里。西南：黃河左瀆自長清入，逕城南，又東入歷城。北：徒駭，自禹城入。西南趙牛河自長清入，歧為岔河，並入禹城，而經流復入，合倪倫河自右注之，又東逕梁家莊入臨邑。劉宏鎮。有驛曰晏城。齊東疲，難。府東北百五十里。西北：黃河右瀆自濟陽入，逕延安鎮，又東緣惠民界入青城。南：新小清，自章丘入，逕臨濟故城，又東入鄒平。減水河、壩河，堙。臨河鎮。濟陽疲，難。府東北七十里。黃河左瀆自禹城入，逕城南，又東北緣齊東界入之。西北：徒駭及商河，並自臨邑入，屈北入商河鎮。鎮二：回河、新市。禹城沖。府西北百十里。西南：徒駭河自高唐入，少淤，逕三岔口，右會漯河及管氏、趙牛、岔河，逕城西北，又東北入齊河。趙牛河錯入，右合溫聰、刁強河，仍入注之。禹城橋，縣丞駐。新安鎮。劉普驛。鐵路。臨邑簡。府北百四十里。南：徒駭河自禹城、東南商河自齊河入，並東入濟陽。西鉤盤自陵緣界東北仍入之，並淤。長清沖，繁，疲，難。府西南七十里。南：磧湑山。東南：方山，有行宮。東北：瓘眉。西南：孝堂，古巫山。黃河自肥城入，逕城西北，右合南沙河。水經注「出南格馬山賓谿谷，北逕盧縣故城北與中川水合」者。又東北緣齊河界納玉水，其南新小清，並入歷城。西南：趙牛河，自茌平入，右納趙王河，北入齊河。張夏鎮，縣丞駐。二驛：崮山、長城。陵簡。府西北二百里。故城與德互徙。明永樂七年，西新鬲津河自德入，環城又東，右合篤馬、趙王，又東鉤盤自禹城入，並入德平，並涸。滋博鎮。德州沖，繁，難。府西北二百六十里。糧道駐。南有運河自恩入，北逕城西。其南支四女寺減河入檀。老黃河故道逕城東北哨馬營，是為北支，並入直隸。東南：馬頰河，即篤馬，自平原入，水經注「逕臨齊城南」，今邊臨鎮，州判駐，東北入德平。其新鬲津，東北入陵，淤。有鬲故城，古瀆在焉。老黃河故屯氏瀆，篤馬其別河南瀆。桑園、安德驛。又良店、梁家莊水驛二。鐵路。德平難。府北二百五十里。西：馬頰河自德入，右會小河，東北入樂陵及直隸寧津，下至海豐月河口入海。自直隸元城入，凡行山東境六百四十八里。南有鉤盤自陵入，東北入商河，涸。有懷仁鎮。平原沖。府西北百八十里。西：馬頰河，自夏津緣界合蒲河，其東新鬲津故道，並北入德。東：篤馬溝，舊合趙王河入陵，涸。有水務鎮。桃源驛。鐵路。

東昌府：沖，繁。隸濟東泰武臨道。初沿明制，領州三，縣五。雍、乾間，濮、臨清直隸，割範、觀城、朝城、夏津、丘。東距省治二百二十里。廣二百二十里，袤二百八十里。北極高三十六度三十三分。京師偏西十八分。領州一，縣九。聊城沖，繁，難。倚。南有運河，即會通，自陽穀入，右播為趙牛、湄河，入茌平。王官鎮。崇武水驛。堂邑沖，疲。府西四十里。東北：運河，自聊城入，逕梁鄉閘。西南：馬頰，自冠入，逕張家堂，絕運，並入博平。侯固鎮有城。博平沖，繁。府東北四十里。西南：運河，自堂邑入，逕土橋閘，西北至田家口。其西馬頰，自堂邑入，西北復絕。西：徒駭，自聊城入，逕鄧家橋，右納湄河，東北擅濕故瀆，入茌平，涸。茌平沖，繁，難。府東北六十里。管氏河首李莊，匯小馮新河，東北入禹城。西北：徒駭，自博平錯入，入高唐。西：湄河，自聊城錯入，入博平。

南：趙牛河，自聊城入，錯東阿復入，入長清。西：古黃河。有四瀆口。廣平鎮。清平沖，繁。府北少東七十里。西南：運河，自堂邑入，北逕魏家灣，有巡司，入臨清。西：馬頰，自博平再入，入高唐。古黃河，西北自臨清入，入夏津。水驛。莘簡。府西一百里。西北：馬頰，宋六塔、二股河所逕，自朝城入，東北入冠。東有古濕河，自朝城入，入聊城；分支入陽穀。鎮：馬橋。冠沖，繁，難。府西百里。東南：弇山，馬頰自莘入，入堂邑。其西，古黃河，逕西北二十里冉子墓，東入館陶。宋北流故瀆，乾隆、道光兩次決入馬頰，至府境入運為患，其故道循陳公堤北入館陶、臨清，絕運，至舊城外，曰沙河，入直隸吳橋。館陶簡。府西北百二十里。南：館陶鎮。有廢巡司。陶山，西南四十里。衛河，隋永濟渠，自直隸元城入，左合漳水，逕喬亭城東北，右會古黃河，入臨清。其北，屯氏。高唐沖，繁，難。府東北百十里。雍正八年直隸，十二年削所領禹城、平原、臨邑、陵。高唐山，東北五里。東南：徒駭，自茌平入，東北入禹城。地理志「河水自靈縣別出為鳴犢河」。其故瀆西南馬頰自清平入，北入夏津，並涸。固河鎮。魚丘驛。恩沖，繁，疲，難。府東北百八十里。西北：衛河，自武城錯入。西南古黃河，南馬頰，左瀆並自夏津入，入德。四女寺，縣丞駐。太平驛。

泰安府：沖，繁，難。隸濟東泰武臨道。初沿明制，為濟南屬州。雍正二年直隸，領新泰、萊蕪、長清。長清尋換肥城。十三年為府，增附郭，降東平與其所領東阿、平陰來隸。北距省八十里。廣四百三十里，袤百七十里。北極高三十六度十五分。京師偏東五十二分。領州一，縣六。泰安沖，繁，疲，難。倚。泰山，北五里，東嶽，亦曰岱宗，周略百六十里，高四十里，有行宮。南：介石、石閭、亭亭、梁父。東南：龜山、徂徠。西南：社首、高里。其峰南有汶水，自萊蕪入，右合天津水，左合牟汶，西南逕博故城，右合北汶、泮河及石汶、環水。其北汶北出者沙河，入長清。又西南，逕陽關、龍故城。東南：淄水，自寧陽入，逕岱山、梁父、柴故城，曰柴汶，右河、仙源河自左注之。又西南，大汶口，緣界逕汶陽故城南，合西濁，古蛇水，入東平。西北：黃山，肥河出，西入肥城。濟運泉六十有六。靜封鎮。婁德舊置巡司，改通判。安駕莊，主簿駐。肥城簡。府西七十里。雍正十三年自濟南來隸。西：金牛山。西北：陶山、巫山、黃崖。東南：瀑布。南：馬頭，沙河出，亦曰小會肥河，入東南，右合孤山河、黃河、趙王河，入西北，並東北入長清。範公河，堙。濟運泉十有二。石橫鎮。清泉水驛。新泰沖，繁。府東南百五十里。東南：山，西南：龜山。西北：新甫。北：青沙峴。東北：龍堂，小汶即牟汶出，西南逕敖陽鎮，右合平陽、西周、蘇莊、羊流，左廣明河，逕靈查保入泰安。濟運泉四十。上四莊巡司。敖陽驛。萊蕪簡。府東百二十里。西南：冠山。北：陰涼。東南：大石。南：安期。西北：羊丘。東北：杓山；原山，地理志「淄水出其陰，東入博山」。周禮「幽州，其浸菑時」。汶水出其陽，所謂嬴汶，屈折西南，匯黑虎、辛興、魚池諸泉，逕嬴縣故城入泰安。東南：牟汶，自蒙陰入，逕牟縣故城，匯響水灣、海眼泉、孝義河水，至城南，又西，左合司馬河，從之。濟運泉四十有九。東平州沖，繁，難。府西百四十里。明屬兗州。雍正八年直隸。十三年降削所領東阿、平陰、陽穀、壽張。北：蠶尾山、瓠山，龍山即危山。東有汶水自泰安入，右納匯河，明築戴村壩閼之，西南入汶上。其溢而西者，奪漆溝逕龍堌北，亦曰大清河。其逕堌南者，小清合龍拱河，所謂「城南二汶」，夾城至馬口而合。又西北，黃河西自壽張入奪之。運河即元會通河，後自汶上入，即梁山濼，逕安氏山東絕之，並入東阿。安山湖、赤河，並堙。濟運泉三十有五。東阿沖，繁。府西北二百十里。東北：穀城山。東南：雲翠。西北：曲山。西南：黃河自東平奪大清入，逕魚山，水經注馬頰口在焉。又西北，右合狼溪，入平陰。西北趙王河從之，其正渠趙牛河，自茌平錯入，並涸。而古黃河、瓠子堙。運河自東平絕黃河入，逕陶城鋪入陽穀。舊運河，淤。四鎮：楊劉、安平、南穀、新橋。二驛：舊縣、銅山。平陰簡。府西北百九十里。明屬東平。雍正十二年來隸。西：邿山。西北：榆山。西南：黃河自東阿入，右合錦水，逕城西北，又東入肥城。其肥河入東南，合柳溝泉，折南，入東平。西北：趙王河，自東阿入，分入肥城、長清。古黃河，堙。鎮：滑口。

武定府：繁，難。隸濟東泰武臨道。初沿明制，永樂初改金棣州曰樂安，宣德初，平漢庶人，改曰武安。國制為濟南屬州，領縣三。雍正二年直隸。十二年為府，置附郭，降濱並所領利津、霑化、蒲臺及濟南之青城、商河來隸。西南距省治二百里。廣二百八十里，袤二百七十里。北極高三十七度三十四分。京師偏東一度十三分。領州一，縣九。惠民繁，疲，難。倚。明初省入州。雍正十二年復。南有黃河左瀆自濟陽入，逕清河口，西入濟南。徒駭自商河東逕聶索鎮，與清河經永利、支角西亦入濱。又北，沙河、商河分入而合，通曰沙河，逕鍾家營、陽信，右得惠民溝，又西北，鉤盤入。青城簡。府東南六十里。雍正十二年自濟南來隸。黃河右瀆自齊東入，逕董溝東入濱。有田鎮。陽信疲。府東北四十里。西南：鉤盤自惠民入，逕紅廟莊，一曰信河，縣氏焉，東北入霑化，涸。沙河錯入仍入之。有欽風鎮。海豐簡。府東北六十里。西北：騮山。海，東北百五十里，為大沽河口，與直隸鹽山接。有巡司。鬲津河逕馬谷山入，又東南，月河口。馬頰河自慶雲逕街東鎮入。其故道堙。今馬頰，唐所開。又東南，石橋口。至霑化，鉤盤錯入仍入之。有分水鎮。樂陵疲，難。府西北九十里。西北：鬲津河，自直隸寧津入，錯南皮復入，入鹽山。西南：馬頰，自德平入，東北逕興隆鎮入慶雲。古鉤盤，水經注屯氏別河，逕樂陵故城北，北瀆逕重合定縣故城南，並堙。舊縣鎮，明置巡司，廢。商河繁，疲，難。府西南九十里。古商河，北十五里。水經注「逕朸縣故城南」，實沙河，今圖誤。鉤盤自德平入，涸，而沙南徙，西首臨邑界，逕城南。南有徒駭，即古黃河，及其支津商河，自濟陽入，並東入惠民，而商與沙合。寬河鎮。濱州繁，難。府東九十里。雍正二年直隸。十二年復將所領蒲臺、利津、霑化削。西南：黃河，自惠民、青城入，屈東北，錯蒲臺，復緣界故道左出，與合右瀆仍入之。徒駭自惠民入，左合沙河，涸。迤東北入霑化。利津繁。府東百五十里。海，東北百六十里。西與霑化接。西南：黃河，自濱、蒲臺入，側城東北，入為牡蠣嘴。豐國鎮有巡司。霑化難。府東北七十里。海，北少東百里。西與海豐接。西有鉤盤河自陽信入，錯海豐復入，又東南大洋口。西南：徒駭，自濱入。鎮：永豐，久山有廢巡司。蒲臺疲，難。府東少南百二十里。雍正十二年自濱來隸。西有黃河自濱入，逕城南，又東北，左瀆仍緣濱合故道入利津。龍湖。鎮：龍混。

臨清直隸州：沖，繁，難。隸濟東泰武臨道。初沿明制，為東昌屬州，領縣二。乾隆四十一年直隸，割武城、夏津、丘還隸，而館陶還東昌。東南距省治百十里。廣百五十二里，袤百三十里。北極高三十六度五十七分。京師偏西三十六分。領縣三。東有運河自清平入，逕城南，西南衛河自館陶來會，是為南運河，亦通曰衛河，貫城而北，擅屯氏故瀆，入直隸清河。古黃河，東北自館陶入，歧為沙河，並入夏津。王家淺巡司。清源、渡河水驛。武城沖，繁。府北少東一百里。南有衛河自夏津入，逕城西，折東北，復會沙河，錯恩復入，入直隸故城。舊有一字、黃蘆、五溝諸水。縣卑淖，金末艾家凹水濼，廣數十里，深一丈。漢復陽故城，今饒陽鎮。甲馬營巡司，又驛。夏津疲。府東少北四十里。北：孫生鎮。西有衛河自州入，再錯直隸清河入，入武城。舊有沙河自州入，東有古黃河、馬頰，並自清平入，入恩。丘簡。府西南八十里。漳河，此順治九年自廣平平固店直注者，非古漳故道。二並自直隸曲周入，一逕城西，至宋八甿仍入之，一逕城東，至柳甿入清河。

兗州府：沖，繁，難。總兵，兗沂曹濟道治所。初沿明制，領州四，縣二十三。雍正中，沂、曹、濟寧、東平，濟寧直隸。先後割縣十三分隸，而東平降割泰安。東北距省治三百二十里。廣五百十里，袤二百六十里。北極高三十五度四十二分。京師偏東三十四分。領縣十。滋陽沖，繁，難。倚。嵫山，西北三十里。東有泗水，自曲阜入，至金口壩，歧為府河，貫城而出，左得十四泉，入濟寧，實珠水正渠，又南，左合沂水、蓼水入鄒。西北：漕河，自寧陽入，左合漢馬，右洸河，亦南入濟寧，涸。故城驛二：昌平、新嘉。鐵路。曲阜簡。府東三十里。東：防山。又東：戈山。泗水自其縣入，右合嶮水及石門山水。東南：沂水、蓼水，自鄒入。沂逕城西南而分流，得右洙、左雩，復合蓼，逕北店村而分，一仍入鄒，一與泗、沂並西入滋陽。古者洙北、泗南，今互易，蓋自後魏亂流始。泗故道，孔林夫子墓南。濟運泉二十有八。鐵路。寧陽簡。府北五十里。寧山，北十八里。西：水牛。西北：鶴山。東北：告山、壽山。南：鳳山，淄水出，北逕魯成邑北，入泰安注汶。汶復緣界逕漢汶陽至剛故城，洸水出焉，所謂「汶為闡」，與漕河、漢白馬並南入滋陽。正渠復逕春城口入東平。青川驛。鐵路。鄒沖，繁。府東南五十里。東南：繹山。相近紅山，實鳧山。北沙河出，與白水河並入滕。南：昌平，而岱脈南馳寧陽、曲阜。入東北六里，曰尼山，其西南昌平有鄉，孔子生焉，故屬曲阜。今山南長莎村相近四基西麓，孟子墓在焉。沂水導源尼山，西與蓼水並入曲阜，注泗。泗復自滋陽入，西北錯濟寧復入，入魚臺。蓼水亦復入，會溪湖水，為白馬河，合大沙、紅溝河，從之。咸丘。縣丞駐辛莊。驛二：邾城、界河。鐵路。泗水簡。府東少北九十里。東北：歷山、龜山、陪尾。有桃墟，泗水出，其北關山，洙水出，逕卞故城而合。南，姑［B167］郚城。又西，左合黃淵、右金線諸河，入曲阜。濟運泉八十有七。滕沖，繁，疲，難。府東南百四十里。東南：桃山。狐駘自嶧入，逕微山湖，右有許由泉，自嶧入，為南明河。薛河逕昌慮南，石橋泉逕薛城注之，再錯出江蘇沛縣。漷水出東北述山，逕藍陵、祝其、合鄉故城，合南梁水、趵突入沛注之，復入，右合三里河，北沙河自鄒入，夾休城，其白馬河入合界河為鬱郎淵注之，又西北入魚臺。東北：小沂水，入費，而昭陽湖堙。鎮：安平、南穀、陶陽，別有夏鎮。泇河，通判駐。驛二：滕陽、臨城。嶧沖，繁，難。府東南二百六十里。北：君山。相近車梢峪，［C051］水出焉，曰滄浪淵，會許池泉，逕葛嶧山，合金注河，其南茅茨、仙人河。東南，運河自江蘇邳州入合之，又北逕微山湖、南陽湖入滕。乾隆中濬伊家河。濟運泉十有四。萬家莊水驛。汶上沖，繁，難。府西北九十里。東北：太白山、坦山。西南：趙王河，自鄆城入，入嘉祥。北有汶水，自東平入，受濼澢諸泉、蒲灣泊水，曰魯溝，西南擅鵝河故瀆，注南旺湖，濟運運河，遂東南入嘉祥達濟寧，西北入東平達臨清。湖東接蜀山湖，北馬踏湖，並水經注汶左二水，逕東平陸故城北，漢縣，古厥國，入茂都澱。柴城鎮。南旺、馬村二集，並縣丞駐。新橋、開河二水驛。陽穀沖，繁，疲，難。府西北三百里。南有黃河，自範入，錯壽張入。運河入，逕東阿故城，有阿澤，又北入聊城。西：徒駭河故道，自範入，錯朝城，莘，再入，入聊城。鎮：安樂。阿城，縣丞駐。壽張疲，難。府西北二百四十里。東南：梁山，舊有濼。西南：黃河，自陽穀入，仍錯出復入，入東阿。其北，運河，自東阿錯入仍入之。有張秋鎮。其南沙灣、沮河並入鄆城。有竹口鎮。

沂州府：沖，繁，難。隸兗沂曹濟道。初沿明制，為兗州屬州，領縣二。雍正二年直隸。十二年為府，置附郭，降莒及所屬蒙陰、沂水、日照來隸。西北距省治六百六十里。廣五百二十里，袤五百十里。北極高三十五度九分。京師偏東二度十二分。領州一，縣六。蘭山沖，繁，難。倚。西南：寶山。東南：馬陵。北：大柱。沂水自其縣入。蒙山河入為汶水，逕鐵角山，納小河，又南逕魯中丘故城王祥墓右，合孝感河，至府治東北，右納小沂及胭脂河，又涑支津，其正渠逕勃莊南，為蘆塘河。沂水又南逕龍塘口，右歧為武河，其東白馬河。東北：沭水，自莒入，右合溫泉水，右武陽溝，再入郯城，而武河、蘆塘河錯郯城復入而合。又東，西泇河自費入，並南入江蘇邳州，而西泇右納別源巨梁水，復歧為夾山河，分入嶧芙蓉湖。鎮：長江、羅滕。青駝寺巡司。楊家莊、徐公店二驛。府屬沿海墩臺二十有八。郯城沖，繁，難。府東南百二十里。東北：羽山、蒼山。沭河自蘭山再入，逕城東北，右得墨河故瀆焉，環城南入宿遷。又南，逕馬陵山，西至紅花埠，又西，白馬河入逕城西，並入江蘇宿遷。又西，沂水入，入邳州。又西支津武水入，又西，蘆塘河入，合燕子河，右歧為鴨蛋河，入邳。正渠又南與武水仍入之。大興鎮，通判駐。舊置沂郯海贛同知，乾隆三十八年改。又磨山有廢巡司。紅花埠驛。道平、解村廢驛。費簡。府西北九十里。西北：蒙山。西南：南城。西北：聰山，浚水出，即地理志「南武陽冠石山治水」，應劭曰「武水南逕古顓臾」。右納小淮水，一曰小沂，又東南逕萬松山，右合祊水，至鐘山。左合洪塔、蒙陽、紅衣諸河。東南：旗山，東泇出。西南：抱犢崮。南：大沭崮，涑水出，西泇水出，並入蘭山。鎮：毛陽。關陽、平邑二巡司。莒州簡。府東北九十里。雍正二年直隸。十三年降削所領沂水、日照、蒙陰。北：七寶山。東：觀山、盧山。南：焦原。西：浮丘，有莒子墓，或誤浮來。有寺曰定林，因譌為二山。西北：洛山。水經注濰水導源濰山，東南逕屋山，漢箕縣故城。今合南源瓦屋山水，折東北，逕仲固山，右合析泉水。其東浯水，地理志、說文，出靈門壺山，逕漢姑幕故城，並入諸城。其西沭水，自沂水入，合華洛、袁公水，側城東南，左納鶴水、潯水，右合黃華水、馬溝河，至道口入蘭山。東南：石河，地理志夜頭水，入日照。其西柘汪、硃汪、青口三河入，並入江蘇贛榆，達於海。葛陂水，堙。十字路鎮。石埠集有巡司。沂水沖，繁。府東北百二十里。西：龍山。西南：靈山。東：峨。西北：雹山。北：沂山。其連麓大弁，沭水出，東南逕楊家城子注邳鄉南。左合大小峴、箕山水，逕孟母墓。莒西北，沂水自蒙陰入，左合螳螂河，東南逕蓋故城，水經注左合連綿、浮來、小沂水，至城西北，左納雪山、英山河，右合閭山、時密水，至河陽集，右納東汶水，入蘭山。其西蒙山河，自蒙陰入，復分支入費。縣丞駐東里店。垛莊巡司，又驛。蒙陰沖。府西北二百里。南：蒙山。東北：盧崮、具山。西北：敖山。北：兩縣。沂水三源，鄭氏主中源，出沂山，班氏主東源，出臨樂山，桑氏主西源，出艾山，逕龍洞山而合，東入沂水。其北魯山，螳螂水出。西南：五女山，桑泉水出，屈北逕城南，左會巨圍、堂阜，右髇崮水，又東，俗曰汶河，右合桃墟河，古蒙陰水，逕鐵城東北，盧川水會金星梓水，再錯沂水復入，合著善河，自左注之，又東南入沂水。黑龍寨。紫金關有巡司。日照簡。府東二百四十里。西北：昆山。西南：矮岐。北：會稽、白石。南：觀山、堙臺。海，東南五十里。東北自諸城以南為石臼口，納潮河。又南，夾倉口，傅甿河合伐莊河、固河入。又南，濤雒口、漲雒口、嵐頭山口。折西為狄水口，納石河。故安東衛在焉，有巡司。西有潯水，水經注「出巨公山」，俗黃墩河，其北鶴水，並西入莒。北有濰水，自莒錯入，東入諸城，洪陵河從之。鎮三：濤洛、夾倉、石臼。巨峰寨。

曹州府：繁，疲，難。隸兗沂曹濟道。總兵駐。初沿明制，為兗州屬州。雍正二年直隸，仍領縣二。八年，鉅野、嘉祥自兗割隸。十三年為府，置附郭。降濮並所領縣三，又割兗之單、城武、鄆城來屬；而嘉祥還舊隸。東北距省治

五百八十五里。廣百九十五里，袤二百八十里。北極高三十五度二十分。京師偏西五十一分。領州一，縣十。菏澤繁，疲，難。倚。黃河自直隸開州入，其南瓠子故道。水經注，東至濟陰句陽為新溝。城南：灉河。又南：北渠、河。水經注，北東北逕煮棗城南、冤朐北、莒都南。冤水，今大禰溝。有沙土集巡司。單繁，疲，難。府南一百五十里。明洪武二年降單州為縣，屬濟寧。十八年改屬兗州。雍正十三年改隸。東：棲霞山。西南：大陵山。南：黃河，自河南儀封縣界流入縣南，東流入江南碭山縣界。東：古淶河流入金鄉縣，湮。鉅野繁，疲，難。府東一百四十里。明洪武初，縣屬濟寧。十八年屬兗州府濟寧州。雍正二年分屬濟寧州。八年改隸。東南：高平山，山出蜂石，石片上結成形，有酷肖者。其東北：白馬山。東南：獨山、麟山。鉅野澤在縣北五里，亦曰巨澤，濟水故瀆所入也。元末為沙水所決，遂涸。東北：運河。東南：會通河。西南有故黃河，堙。有通濟閘閘官。鄆城簡。府東北一百二十里。明洪武十八年屬兗州府濟寧州。雍正二年分屬濟寧州。八年屬兗州府。十三年改隸。東北：獨孤山。東：金線嶺。黃河東北流，逕鄆城西二十五里，有黃河故道。灉河自直隸東明縣流入，東北經鄆城，西南入壽張縣界。古濟二水合流，北逕鄆城，南流入東平州界。城武簡。府東南一百十里。明洪武四年屬濟寧府，尋改屬兗州府，以城武為武成。雍正十三年改隸。明正德十四年，縣城圮于黃河，後河決多在城武。南有黃河故道，後堙。黃水自河南考城縣流入，東逕城武縣，南入江南豐縣界。城武東北有黃水枝溝。曹繁，疲，難。府東南四十里。東：青山。東南：景山。北：曹南山，即禹貢陶丘。古氾水出，與南、古黃河、賈魯河並堙，今惟南泡水河，首河南商丘界，東南至青涸集，歧為淶河，又八里河，入單，而西北柳林沙及南堤、夏月湖、白花諸河並淤。安陵、盤石鎮。縣丞駐劉家口。定陶簡。府東南四十里。東：菏澤，古南、北匯焉。菏水出西陶丘西南七里，南今南渠，中渠今氾故道，逕仿山，北合北渠為瀦水河，並入鉅野，南渠之南柳河，沙河並自曹入，入城武，並涸。濮州繁，疲，難。府北百二十里。雍正八年直隸，領範、觀城、朝城。十三年降，所領削。東：古濮水，堙。西南：黃河。北：金堤河。並自直隸開州入，東北入範。東南：趙王河，古灉水，自鉅野入，入鄆城。古清河即水，今黃河即魏河，實濮渠，亦北，其所合西無名洪河，亦堙。有瓠河鎮。範簡。府東北百六十里。範水，堙。西南：黃河，自濮入。水經注「逕範秦亭西」，春秋築臺於秦。又東逕委粟津，其金堤入逕城南，並入陽穀。鎮：安定。觀城簡。府北百七十里。南北引河，首直隸清豐界，逕城東，分入朝城，涸。夾堤河，首縣西馬陵堤下古龍潭，入杜家河，東北至櫻桃園入範，下至朝城入漯。沙河首角四池，北逕馬廠入朝城，下至莘入漯。浮河自直隸開州入，至朝城入河，堙。有武鄉鎮。朝城簡。府北二百十里。古漯水，亦武水故道，自西南楊家陂逕雁翎鋪入陽穀，合夾堤河、石人陂水，入莘合沙河，下至聊城入運，堙。南北引河舊自觀城入，夾城東西，分入陽穀、莘。馬頰自直隸元城入，此唐篤馬，非禹跡也，東北入莘，下至堂邑入運，並涸。

濟寧直隸州：沖，繁，難。隸兗沂曹濟道。運河道駐。明，兗州屬州。雍正二年直隸，仍領嘉祥、鉅野、鄆城。八年仍降屬兗州。乾隆四十一年復，割汶上、魚臺並嘉祥來隸。尋以嘉祥易汶上。東北距省治百八十里。廣百四十里，袤百八十里。北極高三十五度三十三分。京師偏東二十八分。領縣三。南：承注山。西南：縉雲。西北：運河，自嘉祥入，左受蜀山湖、馬場湖，府、洸二河自滋陽分入匯焉。逕城南，又東南逕南陽湖，左納泗水，入魚臺。泗復歧為新泗，錯鄒復入，合白馬河。西：趙王河，自嘉祥入，東南逕王貴屯橋為牛頭河，又合長澹，納蔡河，並入魚臺。趙王，古黃河北，長澹，河水南。有魯橋鎮。金鄉簡。府西南百里。明屬兗州。乾隆四十五年來隸。金鄉山，西北三十七里，隸鉅野陽山。西：萬福河，自鉅野入，右會西溝，屈東北，左合柳林河，又東逕蘇家橋，右通淶河自單入，合東溝，並東入魚臺。左通蔡河自嘉祥入，入州。柳林，古菏水，即也。嘉祥簡。府西五十里。城南：澹臺山。東南：武翟。西南：遂山。東北：南旺湖，運河自汶上入逕之，入州兩躡焉。其趙王河入西北逕萬善橋，左合牛頭河。西南：南清河自鉅野入，左合姚河，至城南為澹臺河，東南並入州。其金山河入為蔡河，東入金鄉，涸。魚臺沖，繁，難。府南百十里。東北：黃山、平山、獨山。有湖一，曰南陽。運河自州入，左合新河，受之。牛頭河入。西北，淶河、柳林河，自金鄉入，合為新開河來會。又東南，並入滕。而牛頭支津南入後，又有東支、西支河，自豐入焉。南陽鎮。河橋水驛。

登州府：沖，繁。總兵駐。登萊青膠道；今徙煙臺。明，領州一，縣七。雍正十三年，裁所轄四衛，置榮成、海陽。西南距省治九百二十里。廣五百六十里，袤三百五十里。北極高三十七度四十八分。京師偏東四度三十六分。領州一，縣九。蓬萊沖，繁。倚。東：硃高山、九日。東南：羽山、龍山、金果、馬山、丘山。府治三面環海，運舶駛焉。西北自黃迤東為欒家口、西山口，又東丹崖山，古蓬萊島，水城環之，黑水入。又東抹直口，沙河入。灣子口，安香河入。迤東南解宋營口、平暢口，至福山界，時家河從之。西南：崮山河入黃。其欒家口西北：大黑山島、北沙河島，東北：長山島，南北隍城島。有驛。黃繁。府西南六十里。黃山，南二十里。又南，石城。東南：萊山、掇芝。西南：盧山。北、西際海，西自招遠迤東北，界首河、隋家甿河入，至龍口，納呂家甿河。其西，母屺島。又東，納潁門及南欒河。其外，依島、桑島。又東，黃河營口，納榆林及莊頭河，至蓬萊界。馬停鎮。黃山館巡司。龍山、黃山館二驛。福山沖，繁。府東少南二百三十里。福山，西北五里。又西北，磁山，古牟山。東南：蛤蠦。西南：迷雞、青石。海，北十餘里。自蓬萊迤東為八角口、浮瀾口，其時家河又東，古縣河入，至縣北，納清洋及大姑、道平河。之罘島即轉附。又東，煙臺，明奇山所，今東海關，同治二年，登萊青道徙駐。奇山所巡司，孫夼鎮廢司。商埠。棲霞簡。府東南百五十里。西北：艾山。北：白山。東：岠嵎，即書嵎夷，地理志「矱有居上山，聲洋、丹水所出」。今靈山，丹今清陽，西逕翠屏山，屈東北，左納清漣水。其東大姑河自萊陽入，右會安濬河從之，入福山。聲洋今楊攕河，南逕釜甑山，會西源郭落山水。其西方山，縣河出，左會觀裏河，其東蛇窩河、陶漳河，並南入萊陽。西北：榆林河，入黃。招遠簡。府西南百四十四里。東北：羅山。潁門河出雲屯。西南：齊山。北：烏喙城。東：滾泉。西北際海，自掖迤東，萬盛河入。又東，東良河口，界河入，至黃界，其東徐家甿，潁門及南欒河並從之。其南：會仙山，大沽河亦古冶水，入萊陽。西南：萬歲河，入掖。萊陽沖，繁。府南二百五十里。地理志「長廣有萊山」，今旌旗北三十里。東南：昌山。西：長清。東：倉山、福阜。西南：高麗。東北：三螺，大姑河出，入棲霞。南際海，西南自即墨迤東為五龍口。東北：陶漳河，自棲霞入，至城東南，右會楊攕、蛇窩、觀裏河，又南，右合九里，左會昌水河，為五龍河，山以氏焉。折東南，逕浮山入之，東至海陽界。西北：大沽河，自招遠入，右合夼里河，左合平南、東良河，西南分流，其東吳姑河，其西小沽自掖緣界並入即墨。縣丞駐姜山集。寧海州沖，繁。府東少南二百六十里。順治十六年省寧海衛入之。東：盧山、九佛。東南：大昆侖。西南：鐵官。東北：金山。南北際海。西北有福山；迤東為龍門港口，辛安、七里河入。其外栲栳島。又東，戲山口，沁水河入，至小河口，龍泉河入，至文登界。西南自海陽迤東為浪暖廢口，黃壘河入，亦至文登界。西南：安濬河，入棲霞。水厥港、夏村局河並入海陽。湯泉鎮。文登沖，繁。府東南三百三十里。雍正十二年省威海、靖海二衛入之。城東：文登山。西：紫金、綠山。東南：斥山、石門、牛仙。西南：馬鞍、岊山。南北際海，西北自寧海迤東為鹿門口，羊亭河入。又東，楮島。其內，威海衛。衛東，劉公島。折南至榮成界，招阜河從之。西南自寧海迤東為姚山口，木渚河匯送駕、古橋諸河入。古橋合小河，古昌水，漢故昌陽在焉。又東，望海口，高村河入。其南，靖海衛。衛北，鐵槎山。其西，五壘島。其東南，蘇門島。東北，延真、琵琶島。溫泉鎮。文登營。威海、靖海二巡司。榮成簡。府東四百六十里。明洪武置成山衛及尋山所。順治十二年，所省入。雍正十二年改置。成山，東三十里。其麓召石，即朝鳷。南：龍山。西南：潯山。三面際海，北自文登而東為渤海青島，納柘埠河，不夜河亦入焉。有雞鳴島。又北，東海驢島，為龍口、崖口。迤西南，榮盛澳。西南：尋山所，納沽河為卸口。又西南，寧津所。其南，鏌邪島，至文登界。鹽灘石島巡司。租界。海陽簡。府東南二百二十里。明洪武三十一年置大嵩衛及海洋所。順治十二年省入。雍正十二年改置。東：岠嵎山。西：昌山，北：嵩山、林寺。西北：觀山。海，城南二里，自萊陽而東為沙家口，白沙河入。有魯島、牙島。又東，紀甿河入。有泥島、土阜島。至城南，為老龍頭，納水厥港河入，為劉格莊河。其東，草島嘴。其南，千里島。又東北，大小竹島、小青島。乳山口納夏村河、局河。又東，綿花島。又東北，宮家島、腰島，至寧海界。西北：觀山，古觀水出，俗廢。發城河，今入萊陽。行村寨有巡司。

萊州府：沖，繁。舊隸登萊青膠道。明，領州二，縣五。光緒三十一年，膠直隸，割高密、即墨。西距省治六百八十里。廣二百九十里，袤四百三十里。北極高三十七度十分。京師偏東三度四十二分。領州一，縣三。掖沖，繁。倚。掖山，東二十里，今大基，掖水出，逕城南，合三里河。又二十里，崮山。西北：斧山。府北際海，西北自昌邑迤東為海滄口，其膠萊北河入，有土山，迤東浞河入，古過國在焉。又東，白沙、英村、果村河、掖水、淇水、蘇郭河入。又東，太平灣口，龍王河入。有小石島。其西，芙蓉島、古傅巖。其東，三山島口，納萬歲河。其西岸，萬里沙。又東，硃橋河入，至招遠界。地理志「曲城陽丘山，冶水出」。左傳尤水即小姑。其西，硃東河，並入平度。沙丘城。海滄鎮。縣丞駐硃橋。柴胡、滄海二廢司。飛霜驛。平度州簡。府南百里。雍正十二年削所領濰、昌邑。東：六曲山。北：公沙、天柱、大澤。明堂，白沙河出，南逕魚脊山，至分水口，東為膠萊南河，左合雲河、落藥河，入州。東北：小沽河，自掖緣界合硃東河，墨水從之。西為膠萊北河，緣界合現河、龍王、韓村、藥石河，西北入掖。二鎮：亭口、灰埠，州同駐，又驛。濰沖，繁，難。府南少西二百五十里。西南：程符山。西：黑山。海，北百里，自壽光而東，堯丹河入。其桂河入，會大於、白狼，及孝義河入。又東至昌邑界。東南：塔山，溉水出。又東，寒浞河、瀑沙、浮塘、張固河。又東，濰水，自安丘緣界，左合汶河，並入昌邑。固底鎮巡司。古亭驛。昌邑沖，繁。府南百十里。城東：東山。南：陸山。海，北五十里，自濰而東，其寒浞、瀑沙、浮塘、張固四河並入焉。又東，安丘、濰水入。又東，膠萊北河自平度緣界，逕密阜。其西，漢故下密密鄉在焉。又北，逕狗塚山，合媒河入，至平度界。夏店驛。鐵路。

青州府：沖，繁，難。登萊青膠道治所。副都統駐。領安東衛，州一，縣十三。雍正中，莒直隸，割蒙陰、沂水、日照，尋降並屬沂，增置博山。乾隆七年衛省。西距省治三百三十里。廣二百七十五里，袤三百九十里。北極高三十六度四十五分。京師偏東二度十二分。領縣十一。益都沖，繁，難。倚。東：箕山。西：金山。西北：堯山。西南：淄水自博山入，右合仁河，東北逕稷山，其西時水，並入臨淄。又西，澇淄河，入新城。西南：石膏山，與城南雲門並，即逢山。水經注「洋水出其東南，入臨朐」者。石溝水亦曰石膏，其東北貫城者曰南陽水，右合建德水，東南巨洋水，今洱河，自臨朐入合之。折東北，右納康浪水、洗耳河、堯水，其西躍龍河，地理志「為山，濁水出」，俗北陽河，逕高柳村，並入壽光。縣丞駐金嶺鎮。青社驛。博山簡。府西南百八十里。明兵備副使治所。雍正二年改置，割淄、萊地益之。博山東南五十里，岳陽城。東：荊山。西南：原山；長城嶺，隴水出，水經注「古袁水」，合白洋河，北逕城西，合倒流泉、沙溝河入淄川。南有淄河，自萊蕪入，東逕石馬山、萊蕪谷，迤北，右合泉河，聖水，出金雞山口，入益都鎮。臨淄簡。府西北五十五里。西南：弇中峪。西：葵丘。南有淄水自益都入，水經注，逕牛山西，其北營丘，東得天齊水口，又北逕管仲墓，至城東，逕雪宮西高敬仲墓東入樂安。西南：時水自益都分入而合，北逕杜山，右合澅水及系水、京水，又北折西，一曰烏河，即乾時，入新城。西北：澠水，亦漢溱，分入樂安、博興。周禮「其浸菑時」。東南：鼎足山，地理志「菟頭，女水出」，北逕故酅亭，伏，至漢東安平故城復出。博興簡。府西北百十里。西南：小清河、支脈溝自高苑入，並淤。今自馬踏湖納新城澇淄水，左得小清故道，故亦曰小清河。又東為會城泊，水經注「平州坑右納漢溱」，即澠水，出為預備河，並入樂安。冶城河，堙。有純化鎮。高苑簡。府西北百五十里。南有小清河，自新城入，至軍張閘，右得故道，左為支脈溝，俗岔河，東入博興。田鎮，橫所居。樂安沖，繁。府北少東九十里。海，東北百三十里，自利津迤東南為淄河口，有小清、支脈溝自博興入之。一故道至壽光界，今小清入。西北其富民河亦入焉，右會淄水，緣其界，其女水入，分流折東並入之。西南：澠水自臨淄錯入，亦仍入之。樂安、高家港鎮。塘頭寨。壽光沖，繁，難。府東北六十里。海，東北百四十里，自樂安迤東南為淄河門。西南，清水泊，古鉅定，有鹽城，匯益都躍龍、王欽、北陽河，臨淄女水、小清古瀆。又東南，洱河口水，南自益都入，逕劇故城，古紀國，又北逕黑家泊，又東南至濰。東南：堯河，亦自益都入，逕故樂城。南丹河自昌樂入，逕斟灌國。其桂河入，逕故樂望。廣陵、侯鎮。臨朐簡。府南少東四十五里。朐山，東二里。西：逢山。東南：大弁。西南：八旗、嵩山、大峴。其關一，曰穆陵，有巡司。地理志，硃虛東泰山，今沂山，汶水出其東，東北左合英山水，入安丘。其北虛水、西丹水並從之。巨洋水出其西北，逕月明崖，右合龍門、南丹，左略逯、冶泉，逕城東，又北逕委粟山，左納石膏水，入益都。其東康浪水、洗耳河、堯水從之。安丘繁，難。府東南百六十里。安丘山，西南十五里，即今牟山，所謂牟婁，古牟夷國。又西南：劉山、峿山、書院。東北：擔山。南有峿水，自莒入，左合淇河、雹泉河，東入諸城。東南：濰水，自諸城入，逕礪阜山，左合小峿水，側有蓋公山，又北緣昌邑界復入，逕岞山入濰。汶水西自臨朐入，左合金山，右合牛沭山水，水經注「東北逕漢故郚城北、管寧塚東、孫嵩墓東、柴阜山西」，今右合靈水，又側城東北逕漢故淳于，從之。鎮：李丈。景芝，縣丞駐。昌樂沖，繁。府東七十里。東：弧山。南：喬山。東南：叢角，小汶河出，入安丘。塔山，水經注覆甑，溉水出。其西，孝義河。西南：擂鼓，白狼河出，東逕後魏故營陵。東南：方山，虞河出。並入濰。其北麓，桂河出，其西麓，東丹水出，西丹水自朐來入會，逕北郝集，丹硃墓在焉。其西：堯水，自益都緣界，並北入壽光。丹河鎮。鐵路。諸城沖，繁，難。府東南二百八十里。東南：瑯邪山、雲母、烽火。南：黃山。西南：馬耳；九仙山，潮河出，會北源石河峪水，逕故梁鄉，入日照，達於海。海又東為宋家河口，距城百二十里，黃山河入。又東，徐家港，紀裏河納白馬河入。又東，崔家溜口，東南橫河東源自膠入，會西源入。其外，沐官島。又東，鴨島。迤北，齋堂島。又北，龍潭口；瑯邪臺在焉。至莒界，濰水入。西南：涓水，納白納河，自其右注之，左納西商溝河。又東逕白玉山，右合扶淇水，至城北。折北，右合盧水，地理志「橫故山，久臺出」。密水，逕巴山入高密。其東五龍河，其西長幹溝，又西浯水自安丘入，逕漢故平昌，合荊水，並從之。信陽、龍灣、普慶、芝盤鎮。南信巡司。藥溝驛。

膠州直隸州：沖，繁，難。明，萊州，領縣二。雍正中降，省靈山衛入之。光緒三十一年直隸。西距省治百里。仍所領。南：艾山、珠山、崆峒。東暨南際海，自即墨迤西南為麻灣口。北有膠萊南河，自平度入，西南膠河自諸城入，右合西源望蕩山水，逕漢故祝茲，錯復入，逕金梁鄉鎮，漢祓侯國，即東黔陬城。又逕西黔陬，左合周陽河，錯高密，合張奴水復入，逕都濼。又東南，右合碧溝，至夾河套，左會沽河。又南守風灣、雲溪河、洋水，又南黃山島、淮子口，迤西薛家島、靈山島。其北岸靈山衛，衛北徐山，又西柴湖蕩口、湘子門口，至諸城界麻灣、女姑口，外為膠州灣。光緒二十三年德人租之。鎮：古鎮、逢猛。夏河寨。靈山巡司。鐵路。高密簡。府西南一百二十里。南：王子山。膠河自州入，右合張奴水，逕都濼仍入之。北：膠萊北河自平度緣界。納五龍河仍入之。側有百脈湖，涸。西南：濰水自諸城入，左合張洋河，左長幹溝，又西北逕礪阜，鄭康成墓在焉。左納浯水，入安丘。鐵路。即墨沖，繁。府東南二百五十里。東南：不其山、勞山。西南：天室。西：高鞍。東及南際海，東北自萊陽入，為周甿口。其內鼇山廢衛。迤東南，栲栳島。巡司二。又南，田橫島、峗山口。又西，女姑口匯海口，遠西河入。其外膠澳。又西，赤島。西南：青島，至州界。北：孟沙河入平度注姑河。姑河復緣界入州，流浩河從之。


\end{pinyinscope}