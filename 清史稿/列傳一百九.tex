\article{列傳一百九}

\begin{pinyinscope}
竇光鼐李漱芳範宜賓曹錫寶謝振定錢灃尹壯圖

竇光鼐，字元調，山東諸城人。乾隆七年進士，選庶吉士，散館授編修。大考四等，罰俸。高宗夙知光鼐，居數月，擢左中允。累遷內閣學士。二十年，授左副都御史。督浙江學政。上南巡，臨海縣訓導章知鄴將獻詩，光鼐以詩拙阻之。知鄴欲訐光鼐，光鼐以聞。上召知鄴試以詩，詩甚拙，且言原從軍。上斥其妄，命奪職戍闢展。後數年，上欲赦知鄴還，而知鄴妄為悖逆語，欲以陷光鼐，上乃誅之。

光鼐學政任滿，還京師。秋讞，光鼐以廣西囚陳父悔守田禾殺賊，不宜入情實；貴州囚羅阿扛逞兇殺人，不宜入緩決：持異議，簽商刑部，語忿激。刑部遽以聞，上命大學士來保、史貽直，協辦大學士梁詩正覆覈，請如刑部議，且言光鼐先已畫題，何得又請改擬。上詰光鼐，光鼐言：「兩案異議，本屬簽商，並非固執。因會議時言詞過激，刑部遽將簽出未定之稿先行密奏。臣未能降心抑氣，與刑部婉言，咎實難辭，請交部嚴加議處。」上以「會讞大典，光鼐意氣自用，甚至紛呶謾罵而不自知。設將來預議者尤而效之，於國憲朝章不可為訓」。命下部嚴議，當左遷，仍命留任。光鼐疏言：「事主殺竊盜，律止杖徒。近來各省多以竊盜拒捕而被殺，比罪人不拒捕而擅殺，皆以鬥論，寬竊盜而嚴事主，非禁暴之意。應請遵本律。」議行。

二十七年，上以光鼐迂拙，不勝副都御史，命署內閣學士。授順天府府尹。坐屬縣蝗不以時捕，左遷四品京堂，仍留任。旋赴三河、懷柔督捕蝗，疏言：「近京州縣多旗地，嗣後捕蝗，民為旗地佃，當一體撥夫應用。」上從所請，以諭直隸總督楊廷璋。廷璋言自方觀承始設護田夫，旗、民均役。上復以詰光鼐，召還京師，令從軍機大臣入見。問：「民為旗地佃，不肯撥夫應用，屬何人莊業？」光鼐不能對，請徵東北二路同知及三河、順義知縣質證。退又疏請罷護田夫，別定派夫捕蝗事例。上以光鼐所見迂鄙紕繆，下部議，奪職。

居數月，諭光鼐但拘鈍無能，無大過，左授通政司副使。再遷宗人府府丞。復督浙江學政，擢吏部侍郎。浙江州縣倉庫多虧缺，上命察覈。光鼐疏言：「前總督陳輝祖、巡撫王亶望貪墨敗露，總督富勒渾未嚴察。臣聞嘉興、海鹽、平陽諸縣虧數皆逾十萬，當察覈分別定擬。」上嘉其持正，命尚書曹文埴、侍郎姜晟往會巡撫伊齡阿及光鼐察覈。

旋疏劾永嘉知縣席世維借諸生穀輸倉；平陽知縣黃梅假彌虧苛斂，且於母死日演劇；仙居知縣徐延翰斃臨海諸生馬寘於獄；並及布政使盛住上年詣京師，攜貲過豐，召物議；總督富勒渾經嘉興，供應浩煩，餽閽役數至千百。上命大學士阿桂如浙江按治。阿桂疏言盛住詣京師，附攜應解參價銀三萬九千餘，非私貲；平陽知縣黃梅母九十生日演劇，即以其夕死；仙居諸生馬寘誣寺僧博，復與鬥毆，因下獄死。光鼐語皆不仇。光鼐再疏論梅事，言阿桂遣屬吏詣平陽諮訪，未得實，躬赴平陽覆察。伊齡阿再疏劾光鼐赴平陽刑迫求佐證諸狀，上責光鼐乖張瞀亂，命奪職，逮下刑部。光鼐尋奏：「親赴平陽，士民呈梅派捐單票，田一畝捐大錢五十；又勒捐富戶數至千百貫；每歲採買倉穀不予值。梅在縣八年，所侵穀值及捐錢不下二十萬。母死不欲發喪，特令演劇。」上以光鼐呈單票有據，時阿桂已還京師，令復如浙江秉公按治，並命江蘇巡撫閔鶚元會讞，以光鼐質證。阿桂、鶚元疏言梅婪索事實，論如律。上以光鼐所奏非妄，命署光祿寺卿，阿桂、文埴、晟、伊齡阿皆下部議。旋擢光鼐宗人府府丞。遷禮部侍郎。復督浙江學政。再遷左都御史。

六十年，充會試正考官，榜發，首歸安王以鋙，次王以銜，兄弟聯名高第。大學士和珅素嫉光鼐，言於上，謂光鼐迭為浙江學政，事有私。上命解任聽部議，及廷試，和珅為讀卷官，以銜復以第一人及第，事乃解。命予四品銜休致。卒。

李漱芳，字藝圃，四川渠縣人。乾隆二十二年進士，授吏部主事。再遷郎中。三十三年，授河南道監察御史。巡視中城，尚書福隆安家奴藍大恃勢縱恣，挾無賴酗酒，橫行市肆間。漱芳捕治，論奏，高宗深嘉之，命戍藍大，以福隆安下吏議。尋擢工科給事中。三十九年，壽張民王倫為亂。漱芳疏陳奸民聚眾滋事，為饑寒所迫；又言近畿亦有流民扶老攜幼，遷徙逃亡，有司監盧溝橋，阻不使北行。給事中範宜賓亦以為言，請增設粥廠。上命侍郎高樸、袁守侗率宜賓、漱芳往盧溝橋及近畿諸城鎮省視，初無流民。倫亂定，俘其徒檻致京師廷鞫，命漱芳旁視，無言為饑寒迫者。問歲事，對秋收尚及半。上責漱芳妄言，代奸民解說，心術不可問，不宜復居言路，為世道人心害，宥罪，降禮部主事。四十三年，禮部請以漱芳升授員外郎。故事，郎中、員外郎員缺，選應升授者，擬正、陪上請。至是，獨以漱芳請。上不懌，責尚書永貴擅專邀譽，涉明季黨援朋比之習，奪其職。漱芳久之乃遷員外郎。卒。

範宜賓，漢軍鑲黃旗人，大學士文程後也。以廕生官戶部郎中，歷御史給事中，累遷太常寺少卿。出為安徽布政使，與巡撫胡文伯不相能，兩江總督高晉以聞。上召宜賓還，授左副都御史。宜賓奏言屬縣蝗見，屢請捕治，文伯執不可。上為黜文伯，而宜賓亦以捕蝗不力下吏議，當左遷。上以宜賓舊為御史尚黽勉，命仍為御史。宜賓疏言籓臬有所陳奏，輒呈稿督撫，當禁飭。上以整飭吏治，要在朝廷綱紀肅清，自無扶同蒙蔽之事，不在設法峻防，置其議不行。及與漱芳同被譴，上以宜賓漢軍世僕，乃敢妄言干譽，特重其罰，奪職，戍新疆。

曹錫寶，字鴻書，一字劍亭，江南上海人。乾隆初，以舉人考授內閣中書，充軍機處章京。資深當擢侍讀，錫寶辭。大學士傅恆知其欲以甲科進，乃不為請遷。二十二年，成進士，改庶吉士。以母憂歸，病瘍，數年乃愈。三十一年，散館，改刑部主事。再遷郎中。授山東糧道。衛千總寧廷言子惠以索逋殺千總張繼渠，錫寶下部議。上巡山東，召見，命來京以部屬用。以大學士阿桂奏，令入四庫全書館自效。書成，以國子監司業升用。

居三年，上以錫寶補司業無期，特授陜西道監察御史。時協辦大學士和珅執政，其奴劉全恃勢營私，衣服、車馬、居室皆逾制。錫寶將論劾，侍郎南匯吳省欽與錫寶同鄉里，聞其事，和珅方從上熱河行在，馳以告和珅，令全毀其室，衣服、車馬有逾制，皆匿無跡。錫寶疏至，上詰和珅。和珅言平時戒約嚴，或扈從日久漸生事，乞嚴察重懲。乃命留京辦事王大臣召錫寶問狀，又令步軍統領遣官從錫寶至全家察視，無跡，錫寶自承冒昧。上召錫寶詣行在面詰，錫寶奏全倚勢營私，未有實跡，第為和珅「杜漸防微」，乃有此奏。復諭軍機大臣、大學士梁國治等覆詢，錫寶又承「杜漸防微」語失當，請治罪。下部議，當左遷。上手詔略言：「平時用人行政，不肯存逆詐億不信之見。若委用臣工不能推誠布公，而猜疑防範，據一時無根之談，遽入人以罪，使天下重足而立、側目而視，斷無此政體。錫寶未察虛實，以書生拘迂之見，託為正言陳奏。姑寬其罰，改革職留任。」五十七年，卒。

仁宗親政，誅和珅，並籍全家，乃追思錫寶直言，諭曰：「故御史曹錫寶，嘗劾和珅奴劉全倚勢營私，家貲豐厚。彼時和珅聲勢薰灼，舉朝無一人敢於糾劾，而錫寶獨能抗辭執奏，不愧諍臣。今和珅治罪後，並籍全家，貲產至二十餘萬。是錫寶所劾不虛，宜加優獎，以旌直言。錫寶贈副都御史，其子江視贈官予廕。」錫寶，一士從子，再世居臺省，敢言名。家有甕，焚諫草，江嘗乞諸能文者為詩歌，傳一時云。

謝振定，字一齋，一字薌泉，湖南湘鄉人。乾隆四十五年進士，改庶吉士，散館授編修。五十九年，考選江南道監察御史。巡視南漕，漕艘阻瓜洲，振定禱於神，風轉順漕艘，人稱「謝公風」。六十年，遷兵科給事中。巡視東城，有乘違制車騁於衢者，執而訊之，則和珅妾弟也，語不遜，振定命痛笞之，遂焚其車。曰：「此車豈堪宰相坐耶？」居數日，給事中王鍾健希和珅意，假他事劾振定，奪職。和珅敗，嘉慶五年，起授禮部主事。遷員外郎，充坐糧，監收漕糧，裁革陋規，兌運肅然。十四年，卒。

道光中，振定子興嶢，官河南裕州知州。以卓薦引見，循例奏姓名、裏貫。宣宗問：「爾湖南人，乃能為京師語，何也？」興嶢對言：「臣父振定官御史，臣生長京師。」上曰：「爾乃燒車御史子耶？」因褒勉甚至。明日，語軍機大臣：「朕少聞燒車御史事，昨乃見其子。」命擢興嶢敘州知府。

錢灃，字東注，雲南昆明人。乾隆三十六年進士，改庶吉士，散館授檢討。四十六年，考選江南道監察御史。甘肅冒賑折捐事發，主其事者為甘肅布政使王亶望，時已遷浙江巡撫，坐誅，總督勒爾謹及諸府縣吏死者數十人，事具亶望傳。陜西巡撫畢沅嘗兩署陜甘總督，獨置不問。灃疏言：「冒賑折捐，固由亶望骫法，但亶望為布政使時，沅兩署總督，近在同城，豈無聞見？使沅早發其奸，則播惡不至如此之甚；即陷於刑闢者，亦不至如此之多。臣不敢謂其利令智昏，甘受所餌，惟是瞻徇回護，不肯舉發，甚非大臣居心之道。請比捏結各員治罪。」上為詰責沅，降秩視三品，事具沅傳。

四十七年，灃疏劾山東巡撫國泰、布政使於易簡吏治廢弛，貪婪無饜，各州縣庫皆虧缺，上命大學士和珅、左都御史劉墉率灃往按。和珅庇國泰，怵灃，灃不為撓。至山東，發歷城縣庫驗帑銀。故事，帑銀以五十兩為一鋌，市銀則否。國泰聞使者將至，假市銀補庫。灃按問得其狀，召商還所假，庫為之空。復按章丘、東平、益都三州縣庫，皆虧缺如灃言。國泰、易簡罪至死，和珅不能護也。上旌灃直言，擢通政司參議。四十八年，遷太常寺少卿。再遷通政司副使。出督湖南學政，灃持正，得士為盛。五十一年，任滿，命留任。湖北荊州水壞城郭，孝感土豪殺饑民。上責灃在鄰省何不以聞，下部議。諸生或匿喪赴試，又有上違禁書籍者。灃按治未竟，聞親喪去官，以事屬巡撫浦霖。霖遂並劾灃，坐奪職。上命左授六部主事。

五十八年，灃服除，詣京師，授戶部主事。引見，即擢員外郎。復除湖廣道監察御史。時和珅愈專政，大學士阿桂、王傑，尚書董誥、福長安與同為軍機大臣，不相能，入直恆異處。灃疏言：「我朝設立軍機處，大臣與其職者，皆萃止其中，庸以集思廣益，仰贊高深。地一則勢無所分，居同則情可共見。即各司咨事畫，亦有定所。近日惟阿桂每日入止軍機處；和珅或止內右門內直廬，或止隆宗門外近造辦處直廬；王傑、董誥則止於南書房；福長安則止於造辦處。每日召對，聯行而入，退即各還所處。雖亦有時暫至軍機處，而事過輒起。各司咨事畫，趨步多歧。皇上乾行之健，離照之明，大小臣工戴德懷刑，浹於肌髓，決不至因此遂啟朋黨角立之漸。然世宗憲皇帝以來，及皇上御極之久，軍機大臣萃止無渙，未嘗纖芥有他。由前律後，不應聽其輕更。內右門內切近禁寢，向因有養心殿帶領引見事，須先一兩刻預備。恩加大臣，不令與各官露立，是以設廬許得暫止。不應於未辨色之前，一大臣入止，而隨從軍機司員亦更入更出。為日既久，不能不與內監相狎。萬一有無知如高雲從者，雖立正刑闢，而所絓已多，杜漸宜早。至南書房備幾暇顧問，俟軍機事畢，入直未遲；若隆宗門外直廬及造辦處，則各色應差皆得覘聽於外，大臣於中治事，亦屬過褻。請敕諸大臣仍照舊規同止軍機處，庶匪懈之忱，各申五夜；協恭之雅，共勵一堂。其圓明園治事，和珅、福長安止於如意門外南順墻東向直廬，王傑、董誥止於南書房直廬，並請敕更正。」上為申誡諸大臣，並命灃稽察軍機處。

和珅素惡灃，至是尤深嗛之。上夙許其持正，度未可遽傾，凡遇勞苦事多委之。灃貧，衣裘薄，宵興晡散，遂得疾。六十年，卒。或謂灃將劾和珅，和珅實酖之。

尹壯圖，字楚珍，雲南昆明人。乾隆三十一年進士，改庶吉士。散館，授禮部主事。再遷郎中。三十九年，考選江南道監察御史，轉京畿道。三遷至內閣學士，兼禮部侍郎。

高宗季年，督撫坐譴，或令繳罰項貸罪，壯圖以為非政體。五十五年，上疏言：「督撫自蹈愆尤，聖恩不即罷斥，罰銀若干萬充公，亦有督撫自請認罰若干萬者。在桀驁者藉口以快其饕餮之私，即清廉者亦不得不望屬員之佽助。日後遇有虧空營私重案，不容不曲為庇護。是罰銀雖嚴，不惟無以動其愧懼之心，且潛生其玩易之念，請永停此例。如才具平常者，或即罷斥，或用京職，毋許再膺外任。」上諭曰：「壯圖請停罰銀例，不為無見。朕以督撫一時不能得人，棄瑕錄用，酌示薄懲。但督撫等或有昧良負恩，以措辦官項為辭，需索屬員；而屬員亦藉此斂派逢迎，此亦不能保其必無。壯圖既為此奏，自必確有見聞，令指實覆奏。」壯圖覆奏：「各督撫聲名狼藉，吏治廢弛。臣經過地方，體察官吏賢否，商民半皆蹙額興嘆。各省風氣，大抵皆然。請旨簡派滿洲大臣同臣往各省密查虧空。」上復諭曰：「壯圖覆奏，並未指實。至稱經過諸省商民蹙額興嘆，竟似居今之世，民不堪命。此聞自何人，見於何處，仍令指實覆奏。」壯圖再覆奏，自承措詞過當，請治罪。上命戶部侍郎慶成偕壯圖赴山西察倉庫，始大同府庫，次山西布政使庫，皆無虧。壯圖請還京治罪。上命慶成偕壯圖再赴直隸、山東、江南諸省。慶成所至，輒游宴數日，乃發倉庫校覈，歷直隸布政使及正定、蘭山、山陽諸府縣，皆無虧。上寄諭壯圖，問途中見商民蹙額興嘆狀否。壯圖覆奏，言目見商民樂業，絕無蹙額興嘆情事。上又令慶成傳旨，令其指實二三人，毋更含糊支飾。壯圖自承虛誑，奏請治罪。尋復察蘇州布政使庫，亦無虧。還京，下刑部治罪，比挾詐欺公、妄生異議律，坐斬決。上謂壯圖逞臆妄言，亦不妨以謗為規，不必遽加重罪，命左授內閣侍讀。繼又以侍讀缺少，改禮部主事。

壯圖以母老乞歸。嘉慶四年，仁宗親政，召詣京師。壯圖仍以母老乞歸，上賜其母大緞兩端，加壯圖給事中銜，賜奏事摺匣，命得上章言事。壯圖未行，復上疏請清覈各省陋規，明定科條，上以為不可行。既歸，疏請拔真才，儲實用，大要謂：「保舉未定處分，當下吏部嚴立科條；科埸或通關節，當將房考落卷送主司搜閱。其尤要者，謂六部滿洲司員案，文義多未曉暢，當嚴督令習經書通文理；鄉會試加廣名額，司員先侭科甲挑補。」下軍機大臣議，奏謂惟房考落卷送主司搜閱，事近可行，補入科場條例。

雲南巡撫初彭齡乞養歸，壯圖疏請留，上不允。別疏復申前議，謂滿洲子弟十五六歲前專責習經書通文理，再習騎射繙譯。上謂：「壯圖以前嘗駁飭之事復行瀆陳，更張本朝成法。下雲南巡撫伊桑阿傳旨申飭。」八年，疏言：「天下萬幾，皆皇上獨理。內外諸臣不過浮沉旅進旅退之中，無能匡扶弼亮。請於內之卿貳、翰詹、科道，外之籓、臬、道、府，慎選二十人，輪直內廷。每日奏章諭旨，盡心檢校，有疏忽偏倚之處，許就近詳辨可否。」上責：「壯圖言皆迂闊紕謬，斷不可行。若如所奏，直於軍機大臣外復設內軍機，成何政體？」因及雲南布政使陳孝升、道員薩榮安方以冒銷軍需被罪，令巡撫那彥寶詰壯圖，何無一言奏及。壯圖言以不得孝升等確據，未敢入告，仍請議處，上命寬之。十三年，卒。

論曰：高宗中年後，遇有言事者，遣大臣按治，輒命其參與。光鼐既將坐譴，卒得自白，阿桂之賢也。灃劾國泰發庫藏掩覆，論者謂劉墉密與灃商榷，蓋亦有力焉。漱芳、錫寶、壯圖皆不能實其言，大臣怙寵亂政，民迫於饑寒，卒成禍亂。嗚呼，古昔聖王兢兢，重畏民碞，良有以也！


\end{pinyinscope}