\article{列傳二百七十五}

\begin{pinyinscope}
忠義二

硃國治楊應鶚馬弘儒等周岱生楊三知孫世譽翟世琪

劉嘉猷高天爵李成功張善繼等嵇永仁王龍光等

葉有挺蕭震等戴璣劉欽鄰崔成嵐黃新德

柯永升隨光啟等道禪李茂吉

劉？馬秉倫劉鎮寶羅鳴序

硃國治，漢軍正黃旗人。順治四年，由貢生授固安知縣，屢擢至大理寺卿。十六年，外簡江寧巡撫。時鄭成功盤踞外洋，出沒江南濱海州縣，國治疏言：「欲破狡謀，先度形勢。賊眾負險，我師遠涉風濤，其勞逸不同。賊眾熟識海道，我師弓馬便捷，其素習不同；水師舟楫，較之賊船大小懸殊，其攻取不同。臣謂宜以守寓戰，凡海邊江口，多設墩臺，待賊勢困援絕，乘間攻之，自能擒渠獻馘。」下所司議行。又以蘇、松、常、鎮四府錢糧抗欠者多，分別造冊，紳士一萬三千五百餘人，衙役二百四十人，請敕部察議。部議現任官降二級調用，衿士褫革，衙役照贓治罪有差。以是頗有刻覈名。

康熙十年，補雲南巡撫。時吳三桂謀叛久矣，十二年，詭請移籓錦州，並期以十一月二十四日啟行。國治方請增設驛堡，協撥夫馬待之，三桂遽踞關隘起事。先期三日，邀國治及按察使李興元、雲南知府高顯辰、同知劉昆，脅之從逆，皆不屈。國治罵賊尤烈，即時遇害。先後殉難者，雲貴總督甘文焜，廣西巡撫馬雄鎮、傅弘烈及李興元，均自有傳。

楊應鶚，鑲黃旗漢軍。任貴州貴陽府同知。吳三桂初叛，執應鶚送雲南，錮之順寧。應鶚密謀舉義，偽將軍趙永寧縊死之。時有馬弘儒者，順治十八年武進士。三桂素重之，迫共叛，不聽，以鐵椎椎其齒，齒盡落，囚昆明，不屈死。

先後在滇殉節者，為鄭相等：相，江寧人，以中書隨軍至雲南。大兵入滇，檄權石屏州事，有惠政。偽總兵高應鳳作亂，相死之。昆明人楊樹烈，以四川南川縣知縣告休家居，寇至，北面再拜，自縊死。土酋龍韜等分道剽掠，寧州知州曹誠嬰城守，城陷死之。原任曲靖府教授周起元，則以被執不屈死。生員有唐方齡、張鵾羽。

三桂既叛，所在蠢應，死貴州者：陳上年，直隸清苑人。順治六年進士。時官分巡右江參議道，三桂既執巡撫傅弘烈，乃脅上年降，幽縶死。都勻縣防兵謀應賊，譁譟焚掠，知縣薛佩玉諭以順逆，眾不聽，偪受偽職。佩玉北面再拜，自縊死。

死湖廣者：祝昌，河南固始人。順治六年進士，由中書累擢至辰沅道。三桂叛聞，即流涕諭眾大義，皆感泣。賊大至，城潰，北面再拜自縊死。生員有李廷員、張一元、徐翹楚。

死江西者：為饒州府知府郭萬國，萬年縣知縣王萬鎰。萬國，河南許州人。由諸生從經略洪承疇官貴州，撫苗、蠻有功。萬鎰，浙江錢塘人。由貢生官福建，平土賊有功。賊黨圍廣信急，覘饒州備虛，由間道薄城。萬國令萬鎰赴省請援，甫出北門，賊猝至，與家僮六人中砲歿。饒州營參將趙登舉聞警馳救，沖賊營，擒前隊數人，伏起，陣亡。賊黨環城招降，萬國集其屬同知範之英、鄱陽縣知縣陸之蕃、石門巡檢翁鳳翥、饒州稅課大使李崇道，謂之曰：「文臣不習戰，然守土吏當死，不可徒手就戮。」皆應之。賊偪靈芝門，攀堞登，萬國率家丁巷戰，身先之，中十六創，與之蕃、鳳翥、崇道俱戰歿。文英亦被執不屈死。萍鄉民人彭程淑，亦以三桂餘黨擾其鄉，裂眥怒罵，被亂刃死。

死廣東者：金世爵，鑲藍旗漢軍。由舉人任合浦縣知縣。高州總兵祖澤清叛附三桂，世爵圖城守。偽將王弘勛率賊數萬犯廉州，世爵登陴力禦，城陷，與守備杜嶠同死之。又侯進學者，隸平南王尚可喜籓下。先為三桂所脅，為遞逆書，至廣州自首，可喜以聞，嘉之，授世職。至是為賊所得，囚木籠送常德，三桂臠之於市。逆黨馬雄攻新會，籓下諸將多附逆，誘左翼游擊文天壽同降，天壽叱之曰：「背主不忠！吾錚錚丈夫，豈鼠輩可脅？」遂被害，沉尸海中。

死川、陜者：波羅營副將張國彥，聞提督王輔臣叛，城守。兵變，逼獻印，自刎死。漢中城陷，同知汪化鼇不受偽職，賊縶之，復給偽劄令攝縣事。化鼇痛哭，望闕遙拜，自縊死。漢鳳參將蘇興亦叛附三桂，將襲殺詗賊筆帖式布格爾以滅口。千總魯仁圻憤甚，度無以制之，朝衣拜父像告訣，叩營力爭，觸興怒，殺之。仁圻畜一犬，護尸不去，故吏梁玉收而葬之。又廣安州知州徐盛、劍州知州向榮、商南縣知縣盧英、渠縣知縣王質、綦江縣知縣王無荒、營山縣知縣廖世正及典史劉廷臣、西安府知事張文選、司獄周勝驤、白水縣典史趙煥文，並以被脅不屈死。

其以招諭死者：三桂未叛時，主事辛柱、筆帖式薩爾圖、隨侍郎哲爾肯★詔至滇。既叛，辛柱、薩爾圖將詣闕告變，賊殺之。後則漢川巡檢章啟周，浙江會稽人。從順承郡王勒爾錦軍，以劄委通判往招諭三桂，被戕。及吳世璠時，又遣四品銜董重民往諭以順逆，至鎮遠，逆黨以弓弦縊殺之。又揚威大將軍簡親王喇布檄益陽縣知縣徐碭往衡州招撫三桂餘黨，至泉溪渡，為偽將軍吳國貴所殺。鄖陽降調通判許文耀、阿迷州吏目郭維賢，亦均以招撫三桂餘黨遇害。郎中祝表正隨經略大學士莫洛討叛鎮王輔臣，莫洛戰歿，輔臣幽表正於營，尋復具疏附表正還奏。聖祖即遣表正諭輔臣，至，則百方曉譬，留弗遣，卒為偽總兵巴三綱所殺。甘肅靜寧州知州王札亦以單騎諭輔臣禍福，被脅不屈，死。

又撫叛鎮王屏籓死者，為四川鎮標副將徐升耀，劄付通判王官表、沈日章，劄付參將吳子騄等。

周岱生，字青嶽，江西德化人。由拔貢生除貴州餘慶縣知縣，改廣西平南縣知縣。康熙十三年，吳三桂叛，六月，其黨破梧州，攻平南，岱生練鄉團俍兵拒之大峽口，鏖戰三日，斬其魁。七月，復大至，岱生奮身拒戰，攻益急，鄉團皆戰死，退保城。圍固援絕，自寅戰至午，城陷。賊縶岱生往潯州，脅降，罵不絕口。妻楊氏，於路先自剄死。旋又甘言誘岱生降，卒遇害。長子儒且哭且罵，死尤慘。

岱生令餘慶時，有老賊陳四者，盤踞大同山垂三十年，剿捕不能得，出奇計招之，親至其巢，曉譬利害，曰：「王師且至，吾生汝！」賊感泣，誓終其身無反。岱生曰：「盍隨我至縣城乎？」賊諾之。於是至縣署，賜之食，厚為之裝而遣之。其後吳逆之變，他縣賊皆響應，惟陳四不受偽職。平南市荒民少，岱生捐俸招集，始至，城內草屋九間。未幾，商民大集。俗窳不產蔬菜，岱生教以播種灌溉之方，畦畝鱗次相屬。田皆老荒弗闢，又招粵東流民後先千餘家，報墾升科，其他善政尤多。

楊三知，字知斯，直隸良鄉人。順治三年進士，授山西榆次縣知縣。榆次經流賊殘破後，井里蕭條，三知以恩義安輯，戶口日增。康熙五年，大同鎮總兵姜瓖叛，連陷州縣，攻榆次。三知勵吏民，募鄉勇守城。夜遣人斫賊營，間有斬獲，賊不退。三知令偃旗鼓，示弱。賊徑薄城，攀堞欲登，三知急起，麾眾發矢石，斃甚眾。賊憤，益兵圍之。相持逾六月，敬謹親王尼堪分兵來援，賊始敗走。三知設保甲、練屯聚，復捐俸、立社學，置膳田以資膏火，士民感之。擢兵部主事，累遷郎中，外擢四川松龍道、上東道。上東道屬經張獻忠慘戮，存者在絕峒密箐中，招徠千數百家，築堡渝東，民名之曰楊公堡。

十一年，補陜西神木道。十三年，入覲，還至保德，聞提督王輔臣叛附吳三桂，從者勸遲行，勿渡河，不聽，疾馳還署，圖城守。曩三桂剿闖賊殘孽，過神木，市恩，民謬德之，立生祠，三知即毀之。察知縣孫世譽忠實可倚，時輔臣播偽劄，將弁多為所誘，分據城堡，惟韓城知縣翟世琪與神木通聲援。

世譽，隸鑲紅旗；世琪，山東益都人，順治十六年進士：關中並稱賢令者也。叛黨硃龍犯神木，民恟懼。三知適受檄赴京師代賀，有諷可攜眷行者，謝之。赴闕事竣，抵署三日，延安、吳堡相繼陷。賊至，乘城死守，親挽強弩，發無不中。柳溝營游擊李師膺受偽劄，鼓眾譟餉，世琪出諭賊，先被戕，及其二子。神木守將孫崇雅亦通賊，城遂陷。崇雅合賊將環說三知，以延綏開府啗之，不應；脅交敕印，不與；賊迭以甘言誘三知，且擁回署，三知過井，厲聲諭家人勿作兒女態，躍而入，賊遽縋出之，臂已折。力以三知「在官廉平，初未相迫，毋自苦」為詞，三知大罵不絕口，乃舁置別室，環守之，載脅載誘。一夕，忽合扉，不知何以賊之。其妻妾及二女俱赴井以殉。城復後，家人始於淺土中獲三知遺骸，經長夏，面色如生。世譽亦抗節不屈，賊羈之深室，輔臣後降，卒害世譽以滅口。

劉嘉猷，字憲明，江西金溪人。由明舉人順治初署興國、新建教諭，以正誼明道為教，士多化之。秩滿，改福建侯官縣知縣，為閩浙總督範承謨所賞。撤籓命下，嘉猷度平南王耿精忠必應吳三桂叛，謂家人以「既宰茲土，義不汙賊」。康熙十三年三月，精忠紿文武赴籓府計事，嘉猷從承謨後。見鋒刃交戟脅承謨降，不屈，縛以去，嘉猷歷階而上，厲聲叱精忠，福州府知府王之儀、建寧府同知喻三畏同發憤罵賊。精忠喝武士殺三人，眾股慄。嘉猷戟手作搏擊勢，芒刃亟下，與之儀、三畏同時被害。城守千總廖有功見逆殺三人，發憤大呼，亦死之。

高天爵，字君寵，漢軍鑲白旗人，後改隸鑲黃旗。由廕生於順治四年任山東高苑縣知縣，累官至江西建昌府知府。先是廣昌山賊踞羊石、滴水二砦為巢穴，官軍仰攻，輒為滾木礧石所傷，罷攻，招降，賊佯就撫，仍伺隙煽亂。官軍斃之獄，餘賊益負固。適風雨交作，漂流樹木，沖斷橋梁，賊保巢不出。天爵會巡道參將出不意直搗之，擒斬，盡毀其巢。

耿精忠據閩叛，縱黨入江西，犯建昌，時天爵已擢兩淮鹽運使，或勸之速行，天爵以「守此土十六年，雖受代，不可遽離」答之，率家丁數十人禦賊萬年橋。城守副將趙印已降賊，乘天爵力戰，從後縛之，獻賊，載送入閩，再四誘降，不屈，囚之。越歲餘，與副將王進，武舉胡守謙，把總楊起鵬、姜山等同謀，遣千總徐得功出仙霞嶺迎大軍入關，陰結死士為內應。賊黨偵而訐之，十五年九月四日遇害。

後以福建巡撫卞永譽請，以天爵與原任福寧總兵吳萬福、福州府知府王之儀、邵武府知府張瑞午、建寧府同知喻三畏、邵武府同知高舉、侯官縣知縣劉嘉猷、尤溪縣知縣李員、福州城守千總廖有功等合建一祠於省城西門外，復以子其佩請扁，書「藎忱義烈」四字以額其家祠。長子其位自有傳。

李成功，奉天鐵嶺人。順治六年武進士。歷官至廣東潮州參將。康熙十三年，總兵劉進忠應耿精忠叛。成功潛與游擊張善繼等謀誅進忠，事覺，進忠以兵脅同叛，曰：「汝為我中軍，我視汝猶子，何無義至此？」成功曰：「祿山叛國，死於豬兒；硃泚叛國，死於韓旻；汝今叛國，不知死之將至！我何為從汝？」進忠命斬之，罵不絕口而死。

善繼，直隸彭城衛人。習儒，通孫吳兵法。康熙六年第二名武進士，授潮州城守營游擊。進忠陰遣腹弁赴精忠獻款，弁歸，與進忠謀曰：「善繼剛方固執，深得眾心，宜亟散其卒。」進忠遂令所部分隸私黨。善繼麾下虛無人，謁進忠曰：「公不聞晉王敦乎？威勢未嘗不赫也，兵敗身死，發瘞斬尸，未有叛國而克全終者！」進忠怒，羈之馬王廟，貢生林應璧同被羈，日談古忠孝事。進忠屢遣人諭降，終不屈，令斬之。

白虎，陜西秦州人。康熙十一年，官澄海協右營都司，有「虎將」名。進忠將叛，調虎與其子崇質入郡。至，則知進忠有異志，★M4焉涕下。進忠令虎易帽，虎曰：「頭可斷，帽不可易！」令翦辮，虎曰：「頸可截，辮不可翦！」且責進忠，詞甚厲。左右以搖惑軍心，慫進忠斃之。進忠愛其勇，不忍，曰：「此愚人，不識時務耳！」遂羈之。篡取虎妻張、虎孫士俊為質。虎與同志密遣人赴省請兵，約內應。謀洩，將就刃，謂崇質曰：「死，吾分也！委身存祀則在汝。」崇質對曰：「父為忠臣，子從叛賊，烏乎可？」縛至西市，虎望北叩首，大言曰：「君臣大義盡於此，父子至情，亦盡於此矣！」觀者皆泣下。

何亮，潮州人。官澄海協千總。虎以心腹待之，亮隨虎赴郡，進忠羈虎，旋以內應事洩，並將斬亮。進忠叱之，亮謂當訴於天，同時遇害。其兄弟妻子被殺者尤眾。

於國璉，奉天人。為續順公沈瑞旗員。進忠亂作，瑞命偕都統宋文科、鄧光明攻之。戰太平街，三日，國璉身先士卒，射傷進忠左臂，賊披靡，以眾寡不敵，終為所敗。瑞縛光明及國璉以降，國璉獨不屈，斬於市，尸殭立不僕，數日面如生，眾咸異之。

嵇永仁，字留山，江南無錫人。用長洲籍入學為諸生。入閩浙總督範承謨幕。耿精忠應吳三桂叛，執承謨，脅永仁與同幕王龍光、沈天成及承謨族弟承譜降，不從，被執。永仁少好從士大夫游，討論國家典故，六曹章奏，條分件系，著有集政備考一書。以範、嵇世交，故相從至閩。時精忠蓄謀未發，屢陳弭變策，如請撥協餉、補綠旗兵、安插逃弁、條議屯田諸端，冀固民心、殺賊勢。又請借巡視沿海為名，提輕兵駐上游制賊。以文武吏皆預中賊餌，號令格不行。在獄凡三年，賊害承謨，乃痛哭自經死。永仁知醫，著有東田醫補。工詩詞，有竹林集、葭林堂詩。獄中又著詩二卷、文一卷。與龍光相倡和者，又有百苦吟。

龍光，字幼譽，浙江會稽人。諸生，屢躓鄉闈。年五十餘，已倦游，承謨撫浙，延課其子。擢閩督，龍光以父老不欲行，父以承謨有德於浙，義不可辭，遂往。既被執，脅草安民檄，誘以官爵，皆不從。與永仁誼最合，嘗語龍光曰：「死之日，魂魄原無相離！」在獄著養花說及雜詩五十餘首以見志。

天成，字上章，江南華亭人。變作時，與永仁約同死。偶外出，俄傳同難諸子死訊，遂出踐宿諾，為逆黨縛獻。時鞫者方窮究章奏，將歸罪永仁，天成厲聲辯曰：「承謨心事，青天白日，承謨無他志，書生更何與焉？」乃同系獄。著詩一卷，曰聽鵑。又纂花譜一卷以自遣。三人在獄，有書名和淚譜者，龍光為永仁撰一首，永仁為龍光、天成撰各一首，詩詞皆燒桴煤畫墻上，賴義士林可棟者，或云泰寧人許鼎，時往獄中探視，默識之，得以傳世。

承謨初被難，部曲有張福建者，手雙刀，大呼奪門，衛承謨，群攢刃死之。精忠令三十二人監守承謨，中有蒙古人嘛尼，欲免承謨，事洩，被磔。

葉有挺，字貞夫，福建壽寧人。康熙九年進士，甫釋褐，即徒步南歸。耿精忠以閩叛，檄郡邑，凡在籍搢紳悉坐名，勒限起送，有挺恥之，潛入江西界，佯言已死。逾年，以念母潛返，偽縣令偵知之，持檄促赴召。有挺告母曰：「兒得進士，思有以報君父。今以進士被偽檄，是得一進士反為從逆之資。兒死不赴，如母何？」母以大義勉之，乃抱母大號，遁匿山寺。僧知其為葉進士也，微拒之，有挺仰天嘆曰：「有挺豈以儒者七尺軀茍延旦夕，為釋氏恐怖？又豈以身死蕭寺，貽主僧禍？」夜起，北向九叩，南望母再叩，出走山下，自經古木死。亂平，無以上聞者，故褒贈皆不及。

同時閩中殉難者：蕭震，侯官人。順治九年進士，任山西道監察御史，丁父艱，回籍。精忠叛，謀討之，事洩，遇害。張松齡，莆田人。順治十二年進士，由庶吉士屢遷四川參議。時川省彫敝，松齡加意撫綏，流亡漸復。裁缺歸里，耿逆迫以偽職，羈數月，終不屈死。施大晁，福清人。康熙十二年進士。聞變，匿金芝山，募壯士，助大兵進討，賊執之，嚼舌罵賊，嘔血數升死。莆田舉人劉渭龍、建寧舉人謝邦協、南平舉人原任丹徒令鄒儀周，皆不受偽職。渭龍匿深山絕粒死。邦協舉家避村落中，逆黨以火攻之，不出，闔門遇害。儀周為所執，不屈死。光澤縣民毛錦生，素有力，賊躪其村，邑當事飭為練總，導大兵進剿，遇伏，死雲際關。清流縣諸生李亭，隨邑令守城，並集鄉勇拒戰，旋被執，詈賊死。

又有張存者，順昌人。精忠亂作，存糾義旅保元坑鄉，脅授總兵劄，令率眾出江西，分大軍兵勢，存不從。時和碩安親王岳樂駐師南昌，存潛使赴軍前乞援，並條上攻賊機宜。岳樂授存總兵劄，令捍禦建昌、邵武、汀州等地，且為內應。賊偵知之，急攻元坑。地平，無險可扼，存以忠義激眾，屢敗賊，賊恚甚，分三路夾攻，卒以不支，存被執，死之。

戴璣，字利衡，福建長泰人。順治六年進士，授主事，例轉湖廣按察司僉事。時滇、黔未入版圖，上江防道尤要。璣遍履所部，自岳州至嘉魚，立七汛，造哨船巡邏，萑苻無警。又於洞庭湖接立三汛，行者尤便之。洪承疇正經略五省，以「韓、範儔」稱之。尋遷陜西西寧道，未行，丁父艱。服除，補廣西右江道，駐柳州。東闌土酋構禍日久，璣以恩意調解之。大酋黃應元煽亂，則斬渠魁以徇。諸蠻用是懷德畏威，頑梗盡化。柳堡屯田，寄佃於民，既輸軍租，復應民役，為申請督撫，具奏獲免。復修葺文廟及羅池司戶二賢祠。會朝命裁人並監司，解任歸里，督課諸子，教以忠孝大義。

耿精忠亂作，臺灣賊圍漳州，時璣次子鏻為海澄公將，守東門。賊劫至城下，使招鏻降。璣大聲呼鏻堅守，勿以老人為念。賊怒，牽去。城破，鏻巷戰死，闔門為俘。大兵復漳州，賊遁，璣與子鈃等乘間入山，而妻葉人並諸幼子為賊執赴臺灣，璣置不為意。賊復犯海澄及長泰，璣再被執，脅之降，不從。幽之密室，歷年餘，終不為屈，朝夕誦文信公正氣歌以自壯。一日，顧謂子銑曰：「吾久辱，不死何為？」遂絕粒。數日，病甚，衣冠，命銑扶掖北向再拜，曰：「臣死，命也，當為厲鬼殺賊！」索紙筆，大書「惟忠惟孝，可以服人」數字，嘔血數升死，年七十有四。

劉欽鄰，江南儀徵人。順治十八年進士。康熙八年，授廣西富川縣知縣。十三年，廣西將軍孫延齡叛應吳三桂，遣偽將陷平樂府，旋圍富川。欽鄰募鄉勇城守，與賊相拒五十餘日。同城把總楊虎受延齡偽劄，勾土賊千餘助攻，虎夜引賊入，欽鄰率家丁力戰，殺賊三十餘，家丁死者七，欽鄰被執。賊加以毒刑，縛送桂林。延齡誘降，不屈，羈之。欽鄰賦絕命詞死，追謚忠節。

崔成嵐，鑲藍旗漢軍。由官學生任鬱林州州判，署藤縣知縣。十四年，孫延齡黨吳鳳等率賊數千犯藤縣，水陸夾攻，成嵐與守備劉志高、汪云龍，典史黃新德守御。賊暫退，巳而復合。延齡軍數千，攻城西南，抵禦益力。巡撫洪陳明復遣援兵，協力剿殺，賊不退。偽將軍緱成德復率賊萬餘由賀縣來，勢益熾。成嵐等相持七晝夜，城陷，成嵐手刃二賊，歿於陣，志高等均死之。

新德，廣東海陽人。讀書不多，好遣文，人皆笑之。事亟時，命其子日禱扶母歸養。既被執，賊欲授以偽官，新德曰：「王彥章且不肯降唐，況天朝臣子從賊乎？」賊欲屠城，新德曰：「倡守城者，官也，殺尉足矣，於百姓何與？」賊怒，斮之，新德罵不絕口。刀斧交下，碎其尸。家人四，婢一，皆死焉。微官死事，世尤重之。

柯永升，漢軍鑲紅旗人。由員外郎出任湖南糧道，累擢至湖廣巡撫。康熙二十七年，飭裁湖廣總督，令標兵分別存撤。五月，裁兵夏逢龍，同夥呼為夏包子者，結眾作亂。二十二日，突入巡撫署，拒者輒刃之。傷永升臂，奪其印，復傷永升足，僕地。悉驅其親屬家人出走，搜掠財物。永升乘間自縊死。賊四出剽略，永州錦田衛守備隨光啟嬰城守，力竭，死之。武昌永定營中軍守備孟泰鏖戰金口，亦中砲歿。守備李國俊陽附逢龍，從圍應城。夜半，賊潛梯登城，國俊遽鳴鉦大呼，城中驚起，擊敗之。脫還武昌，卒死樊口。時署布政使者為葉映榴，自有傳。

道禪，滿洲鑲黃旗人，姓戴佳。初為王府長史。康熙中，厄魯特噶勒丹犯喀爾喀，朝命中外備兵。三十五年，大兵三路進剿，道禪奉敕往諭噶勒丹。先是，三十一年，員外郎瑪第奉使策妄阿喇布坦，為噶勒丹掠執，不屈死。至是賊復誘降，道禪抗聲罵賊，死之。

李茂吉，福建漳浦人。臺灣水師營把總，平日不以官小自卑。康熙六十年，土賊硃一貴亂作，自請於副將許云。戰敗被擒，賊渠怪其不跪，叱之，茂吉舉足踢其案，案翻，奮力斷縛，直前奪刀殺賊。賊共斫之，頭腦破裂，尚罵不絕口，賊碎其尸。

劉昆，字玉巖，四川保寧人。由武舉從軍有功。雍正八年，擢權云南東烏營游擊，佐總兵劉起元守城。烏蒙夷祿萬福者，舊土知府萬鍾族弟也。先是，府隸四川，萬鍾數擾雲南邊界，雲貴總督鄂爾泰擒鞫伏法，使萬福父鼎坤襲職，移隸雲南。時改土歸流，既設東川府，次及烏蒙，改授鼎坤守備，趣赴闕。鼎坤怏怏行，密使萬福煽諸蠻為亂。未發，昆密告起元為備，起元蔑視之，檄萬福來見。萬福懼，遂嗾眾反，圍府城。昆聞變，解所佩刀與妻張氏訣，出與起元商禦賊策，皆不應。而游擊汪仁獨以撫賊說起元，起元從之，登城被賊辱。昆遂開城，率數十騎大呼赴賊，游擊馬秉倫與之俱。斬數百級，賊稍卻。野夷數萬蜂至，昆遂與秉倫相失，勢益孤。轉戰至次日，弩穿左脅，創甚，北向再拜，割襟蘸血，大書石壁曰「淋漓鮮血透征衣，報國丹心總不移」十四字，拔刀自刎死。賊嘆其忠，以土覆之而去。昆妻聞變，則以昆佩刀手斫二女及妾，乃引刀椿喉，一門同殉焉，語見列女傳。

秉倫既失昆，亦轉山箐間，鏢貫其頤，猶手剸數賊，力竭，跳崖死。

時官烏蒙通判者為劉鎮寶。鎮寶，字楚善，江西彭澤人。由舉人考授中書舍人，發雲南用知縣。鄂爾泰器其材，奏擢通判。鎮寶既蒞任，駐大關鎮，鎮距府三百里，為苗疆新闢地。苗警既急，以鎮寶熟諳苗情，檄往招諭。至則開陳禍福，詞甚備。苗逆抗之，反執鎮寶。鎮寶罵賊烈，爭斫之，支體糜碎。事平，滇人以鎮寶與昆受害尤酷，為立廟祀，稱二劉公祠。

羅鳴序，湖北漢陽人。康熙五十年舉人，任貴州麻哈知州、兼署黃平州事。雍正十三年春，古州苗叛，脅清平、黃平、施秉、鎮遠四州縣，生熟苗皆應。四月，陷清平縣之凱里汛，去黃平新州三十里。鳴序時在黃平，聞變，趨新州謀守御。環州苗皆起，馳報府縣急援，不應。苗大焚掠，鳴序以城亡與亡自誓。客陳憲者，請與俱，鳴序卻之。憲以「君能為忠臣，我獨不能為義士」為對，相與尋後山有樹可援系者，各默識之。鳴序乃解兩州印付健僕送省，出公帑千付書吏藏某處，曰：「可以死矣！」或曰：「此署事也，有本州在，何不去此而保麻哈？」或曰：「此新州也，何不去此而保舊州？」皆置不聽。或告曰：「城陷矣！」即趨向所識處，將自經。俄又告賊猶未入，則又徐與憲還，登城守。迨矢石器械盡，城中火起，無可再守，乃卒與憲至後山絓樹以死。從死者數人，諸生初震、周大任兩家皆死之。憲，浙江山陰人。


\end{pinyinscope}