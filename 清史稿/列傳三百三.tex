\article{列傳三百三}

\begin{pinyinscope}
土司五

○廣西

廣西為西南邊地。秦，桂林郡。漢，始安。唐，桂管。宋，靜江府。元，靜江路。明建廣西省。瑤、僮多於漢人十倍，盤萬山之中，踞三江之險。明時，因元之舊，多設土司，以資鎮壓。叛服不常，韓雍之定藤峽，王守仁之撫田州，沈希儀、俞大猷之戰功，殷正茂、翁萬達之成績，僅得勘定。清朝，廣西莠民四起，土司獨安靖無事。鄂爾泰經略三省，革泗城土府岑映宸職，割江北地隸貴州。雍正六年八月，首討思陵州之八達寨，扼其餉道，屯兵二三里外，量大砲所能及，漸轟進偪。賊窘急，斬土目顏光色兄弟以獻，尚閉寨不出，遂為官兵所毀。八年，復檄討思明土府所屬之鄧橫寨，三路進攻，一鼓而克。於是遠近土目爭繳軍器二萬餘。巡邊所至，迎扈千里，三省邊防皆定。

慶遠府：秦，象郡。漢，交阯、日南二郡界。唐置粵州，天寶初，改龍水郡；乾元中，更宜州。宋升慶遠軍節度，咸淳初，改慶遠府。元為慶遠路。明仍改慶遠府。清因之。

東蘭土州，在府西南。宋置蘭州，以韋氏世襲。元改東蘭州。明因之。傳至韋光祚，清順治初，歸附，予舊職，雍正七年，改設流官知州。

忻城土縣，在府南。宋慶歷間，隸宜州。元以莫保為八仙屯千戶。明洪武初，設流官。後仍任土官，以莫氏世襲。傳至莫猛，清順治九年，歸附，仍準襲職。

南丹土州，在府西北。宋開寶初，土官莫洪內附；元豐三年，置州，管轄諸蠻。明洪武初，莫金納土。金叛被誅，以金子祿襲。傳至莫自乾，清順治九年，歸附，仍準襲職。

那地土州，在府西。宋熙寧初，土人羅世念來降；崇寧間，遂置地、那二州，以羅氏世知地州。元仍之。明洪武元年，土官羅黃貌附，詔並那、地為一州，予印授，黃貌世襲，以流官吏目佐之。傳至羅德壽，清順治九年，歸附，仍準世襲。

永順正土司，在府西南。明設土司，弘治間，以鄧文茂為之。傳至鄧世廣，清順治九年，歸附，仍準世襲。

副土司。彭希聖，同。

永定土司，在府西南。明成化十二年，設土司，以韋萬秀為之。傳至韋盛春，清順治九年，歸附，仍準世襲。

思恩府：古百粵。漢屬交阯。唐天寶元年，改為橫山郡。元置田州路軍民總管府。明正統五年，升為思恩府。弘治末，改流官，清因之。

上林土縣，在府西南二百七里。宋置，隸橫山寨。元屬田州。明洪武二年，以黃嵩為土知縣，仍屬田州；嘉靖初，改隸思恩軍民府，佐以流官典史。傳至黃國安，清初，歸附，仍襲舊職。

白山土司，在府東北。宋皇祐間，隨狄青有功，世襲土舍。明嘉靖七年，以王受明為白山土巡檢。傳至王如綸，清初，歸附，仍襲舊職。

興隆土司，在府東北八十里。明嘉靖七年，以韋貴為土巡檢。傳至韋萬安，清順治十七年，歸附，仍準世襲。

那馬土司，在府西北九十里。明嘉靖七年，以黃理為土巡檢。傳至黃天倫，清初，歸附，仍準世襲。

定羅土司，在府西一百四十里。明嘉靖七年，以徐伍為土巡檢。傳至徐朝佐，清初，歸附，仍準世襲。

舊城土司，在府西北一百二十里。明嘉靖七年，以黃集為土巡檢。傳至黃世勛，清初，歸附，仍準世襲。

下旺土司，在府西二百十里。明嘉靖七年，以韋良保為土巡檢。傳至韋際弦，清初，歸附，仍準世襲。

安定土司，在府北。明嘉靖七年，以潘良為土巡檢。傳至潘應璧，清初，歸附，仍準世襲。

都陽土司，在府西北六百里。明嘉靖七年，以黃留為土巡檢。傳至黃宏會，清初，歸附，仍準世襲。

古零土司，在府東。明嘉靖七年，以覃益為土巡檢。子文顯，征大藤峽有功，加千總。傳至覃恩錫，清初，歸附，仍準世襲。

田州土州，在府西四百五十里。唐天寶元年，橫山郡。乾元元年，改為田州。宋屬橫山寨。元置田州路軍民總管府。明改田州府，尋復為州。嘉靖九年，以岑芝主田州。傳至岑漢貴，清順治初，歸附，仍準世襲。近改百色直隸，置流官。

歸順州，舊為峒。元隸鎮安路。明因之。弘治年間，升為州，以岑瑛為知州，世襲，改隸思恩府。傳至岑繼綱，清順治初，歸附，仍予舊職。雍正七年，改隸鎮安府。八年，巡撫金鉷以土司岑佐不法狀題參，革職改流。

泗城府：古百粵地。宋置泗城州。元屬田州路。明隸思恩府。洪武初，以岑善忠為知府，世襲。傳至岑繼祿，清順治十五年，歸附，隨征滇、黔有功，改為泗城軍民府。繼祿死，子齊岱襲。齊岱傳子映宸。雍正五年，映宸以罪參革，改設流官。

下雷州。元屬鎮安路。明初，降為峒。萬歷三十二年，許應珪以軍功復職。傳至許文明，清順治初，歸附，仍襲舊職。

向武州。宋置，隸橫山寨。元隸田州路。明初，以黃世威為知州。傳至黃嘉正，清順治初，歸附，仍襲舊職。

都康州。宋置，隸橫山寨。元屬田州路。明隸思恩府，以馮斌為知州。傳至馮太乙，清順治九年，歸附，仍襲舊職。

南寧府：唐邕州也。元，邕州路，泰定中，改南寧路。明置南寧衛，後改府。清因之。

果化土州。宋置。元屬田州路。明洪武二年，授土官趙榮為知州。弘治中，改隸南寧。傳至趙國鼎，清初，率眾歸附，仍襲舊職。

歸德土州，在府西。其先黃氏。宋征交阯有功，建歸德州。明洪武二年，以黃隍城為知州。傳至黃道，清初，歸附，仍襲世職。

忠州土州，在府西南一百九十里。宋置。明洪武二年，以黃威慶為土知州。傳至黃光聖，清順治初，歸附，仍予世職。

遷隆峒，在府西南二百四十里。明洪武元年，以黃威鋆為土官，以失印廢為峒，降巡檢。傳至黃元吉，清初，歸附，仍予世職。

太平府：漢屬交阯。唐為羈縻州。宋平嶺南，置五寨，一曰太平，領州縣。元置太平路。明洪武二年，改為太平府。清因之。

太平州，在府西北。明洪武二年，以李以忠為知州。傳至李開錦，清順治十六年，歸附，仍予世職。

鎮遠州，在府東北。舊名古隴。宋置州。元隸太平路。明亦屬太平路。明初，以趙昂升為知州。傳至趙秉義，清順治十六年，歸附，仍予世職。

茗盈州，在府北。宋置。元屬太平路。明初，以李鐵釘為知州。傳至李應芳，清順治十六年，歸附，仍予世職。

安平州，舊名安山，在府西北。唐置波州。宋設安平州。元隸太平路。明洪武初，以李郭祐為知州，使守交阯各隘。傳至李長亨，清順治十六年，歸附，仍準世襲。

萬承州，在府東北，舊名萬陽。唐置萬承、萬形二州。宋省萬形隸太平寨。元屬太平路。明洪武初，以許郭安為知州。傳至許嘉鎮，清順治十六年，歸附，仍予世職。

全茗州，在府北，舊名連岡。宋置，隸邕州。元屬太平路。明洪武初，以許添慶為知州，給印。傳至許家麟，清順治十六年，歸附，仍予世職。

結安州，在府東北，舊名營周。宋置結安峒。元改州，屬太平路。明洪武元年，以張仕榮為知州。傳至張邦興，清順治十六年，歸附，仍予世職。

龍英州，在府北，舊名英山。宋為峒。元改州，屬太平路。明洪武二十二年，以趙世賢為知州，給印。傳至趙廕昌，為族人繼祖所殺。清順治十六年，歸附，誅繼祖。廕昌無子，以邦顯子廷耀襲。

佶倫州，在府東北，舊名邦兜。宋置安峒，隸太平寨。元改州，屬太平路。明洪武二年，以馮萬傑為知州。傳至馮嘉猷，清順治十六年，歸附，仍予世襲。

都結州，在府東北。元屬太平路。明洪武三年，以農武高為知州。傳至農廷封，清順治十六年，歸附，仍予世襲。

上下凍州，在府西。宋置凍州。元分凍州為上凍、下凍二州。明隸太平府，洪武元年，以趙帖從為知州。傳至趙長亨，清順治十六年，歸附，仍予世襲。

恩城州，在府西北。唐置。宋分上下恩城二州。元屬太平路。至正間並為一。明洪武元年，以趙雄傑為知州。傳至趙貴炫，清順治十六年，歸附，仍予世襲。

羅陽土縣，在府東，舊名福利。宋置，隸遷隆寨。元屬太平路。明隸太平府，明初，以黃宣為知縣。傳至黃啟祥，清順治十六年，歸附，仍予世襲。

思陵州。宋置州，隸永平寨。元屬思明路。明初，省入思明府，後復建，仍隸太平府；洪武二十一年，以韋延壽為知州。傳至韋懋選，清順治十六年，歸附，仍予世襲。

思明州。唐置，屬邕州。宋隸太平寨。元改思明路。明為府，洪武元年，以黃忽都為知府。傳至黃戴乾，清順治十六年，歸附，仍予舊職。黃觀珠襲。以安馬、洞郎等五十村改流，隸南寧。明降府為州，移治伯江哨。雍正十年，五十村目怨觀珠，殺觀珠嬖人，欲因以謀不靖。太平知府屠嘉正、新太協副將崔善元安定之。觀珠以罪參革，改流。又思明州與思明府本兩地，土官亦黃姓，於康熙五十八年改流。

下石西州，在府西二百十里。宋閉鴻為知州。明初，仍給世襲。傳至閉承恩，清初，歸附，仍襲舊職。

上石西州。明崇禎間，並入本府。清雍正十二年，改隸明江同知。

上龍司。漢屬交阯。唐置龍州。宋隸邕州。元大德中，改為萬戶府。明初，屬太平。洪武八年，改直隸州，尋改隸太平。以土官趙帖堅襲知州，以流官吏目佐之。其後事具明史。傳至趙有涇，為庶兄有濤所殺。有涇子國梁愬父冤，有濤逃入交阯。清平廣西，更名趙祿奇，自交阯逃回歸附，仍予舊職。死，傳子廷楠。時國梁父冤既白，應襲，而廷楠拒之；國梁復出奔，適雲南煽動，遂率賊兵破州城，殺廷楠。未幾撲滅。而廷楠無子，乃以庶支趙元基孫國桓襲。傳子殿灴，雍正三年，以貪殘參革，析其地為上龍司、下龍司；改設兩巡檢，平通判兼攝。後改龍州。

憑祥州。宋為憑祥峒，屬永平寨。元隸思明路。明洪武初，李升內附，置憑祥鎮。永樂二年，置縣；成化八年，升州，以升孫李廣寧為知州。時又屬安南，仍歸明，屬太平府。傳至李維籓，清順治十六年，歸附，仍予世襲。

江州。宋置，屬古萬寨。元隸思明路。明因之，洪武初，以黃威慶為知州。傳至黃廷傑，清順治十六年，歸附，仍襲舊職。

鎮安府：在省西。宋時於鎮安峒建右江軍民宣撫司。元改鎮安路。明洪武元年，改府，授土官岑天保為知府。清順治間，土官故絕，沈文崇叛據其地；十八年，發兵撲滅之。康熙二年，改置流官通判。雍正十年，改知府。

都康州。宋置，隸橫山寨。元屬田州路。明洪武三十二年，復置州。永樂初，以馮斌為知州，隸思恩府。傳至馮太一，清順治九年，歸附，襲舊職。雍正七年，鎮安設府，改隸鎮安。

上映峒。宋置州。明初，廢為峒，以許尚爵襲。傳至許國泰，清順治初，歸附，仍予舊職。

湖潤寨。宋時置州。明初，廢州為寨，降巡檢司。傳至宗熙，清順治九年，歸附，仍給巡檢司印，世襲。


\end{pinyinscope}