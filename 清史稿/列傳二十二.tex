\article{列傳二十二}

\begin{pinyinscope}
圖賴準塔伊爾德努山阿濟格尼堪佟圖賴

圖賴，費英東第七子也。初隸鑲黃旗，後與兄納蓋、弟蘇完顏改屬正黃旗。天聰元年，太宗伐明，略寧遠，二年，伐察哈爾，圖賴皆從。三年，復伐明，薄明都，明大同總兵滿桂入援，屯德勝門，圖賴與戰，所殺傷甚眾。師還，授世職備御。四年，從貝勒阿敏守永平，明兵救灤州，阿敏遣巴都禮赴援，圖賴及梅勒額真阿山皆在行。及阿敏棄永平出邊，明將率步卒百人追擊，圖賴以十六人殿，還戰，盡殲之，進世職游擊。

五年，上伐明，圍大凌河城，命巴牙喇纛章京楊善、鞏阿岱等駐軍壕外，待敵度壕即與戰，而令圖賴與南褚、哈克薩哈當兩旗間，衛樵採；城兵出挑戰，圖賴銳入陣，達爾哈以所部繼，貝勒多爾袞亦督兵進，我師薄壕，舍騎步戰，敵阻壕與城上兵爭發砲矢。師退，副將穆克譚、屯布祿，備禦多貝、戈裏等皆戰死，圖賴亦被創。上怒曰：「圖賴輕進，諸軍從之入，朕弟亦沖鋒而進，有不測，將磔爾等食之！敵如狐處穴，更將焉往？朕兵天所授，皇考所遺，欲善用之，勿使勞苦。穆克譚我舊臣，死非其地，豈不可惜？」因誡諸臣毋視圖賴創，揚古利、鞏阿岱偕往存問，上復切責之。明監軍道張春等以四萬人來援，次長山，上率諸貝勒御之，圖賴當右翼，躍馬突陣，敵潰走，遂覆其師。

七年，從攻旅順口。八年，從伐明，徇大同，攻朔州，拔靈丘，進世職二等。旋追論攻朔州時越界出略，又不赴期會地，奪俘獲入官。九年，授巴牙喇纛章京，從貝勒多鐸等伐明。多鐸既入廣寧，令圖賴與固山額真阿山等以四百人為前鋒向錦州，擊殺明將劉應選，破其軍。師還，以功得優賚。崇德二年，授議政大臣。三年，上命睿親王多爾袞、貝勒岳託率師分道伐明。圖賴從岳託為前驅，逾墻子嶺入邊，克十一臺，遂南略山東。明將以八千人拒戰，蒙古阿藍泰旁卻，圖賴方督所部馳擊，敵百騎突至，圖賴搏戰陷堅，敵敗去。明大學士劉宇亮綴我師而北至通州，圖賴與固山額真譚泰擊破之，拔四城，進三等梅勒章京。六年，從鄭親王濟爾哈朗等伐明，圍錦州。明總兵祖大壽為明守，蒙古吳巴什、諾木齊等謀內應，事洩，大壽以兵攻吳巴什等，圖賴入其郛，力戰，援諾木齊出。先後破杏山、松山援兵，遂督烏真超哈拔塔山、杏山二城，進一等梅勒章京。師還，追論攻錦州時巴牙喇兵有怯退者，圖賴當罰鍰，上命寬之。八年，從伐明，拔中後所、前屯衛，進三等昂邦章京。

順治元年，從睿親王多爾袞帥師伐明，明將吳三桂迎師。四月戊寅，師距山海關十里，李自成遣其將唐通率數百騎出關，是夕遇於一片石，圖賴督巴牙喇兵與戰，通敗走。己卯，入關，從大軍擊破自成。自成還京師西遁，圖賴復從諸軍追擊，敗之於慶都。二年，敘功，超授三等公。時圖賴方從定國大將軍豫親王多鐸西討自成，豫親王師自懷慶而南，圖賴至孟津，率精兵渡河，明守將黃士欣等皆走，降瀕河寨堡十五。

明總兵許定國等以所部來附，進薄潼關。自成將劉宗閔據山為陣拒我師。噶布什賢章京努山、鄂碩等率兵向敵，敵迎戰，圖賴率百四十騎直前掩殺，一以當百，俘馘過半。是歲正月，自成將劉方亮以千餘人出關覘我師，圖賴與阿濟格尼堪等令正黃、正紅、鑲白、鑲紅、鑲藍等五旗各牛錄出巴牙喇兵，率以擊敵，大敗之。自成聞敗，親率馬步兵拒戰，又徵鑲黃、正藍、正白三旗兵相助，賊連夕攻我壘，皆敗走，遂破潼關。

陜西既定，豫親王移師下江南。四月，至揚州，令圖賴與拜音圖、阿山等攻之，克其城，執明大學士史可法殺之。進攻明南京，復令圖賴與拜音圖、阿山率舟師列江西岸助攻。南京既下，從貝勒尼堪等逐明福王至蕪湖。福王登舟，將渡江，圖賴扼江斷渡，明將田雄、馬得功以福王降。師還，圖賴上書攝政睿親王，略言：「圖賴昔年事太宗，王之所知也。今圖賴事上，亦猶昔事太宗時。不避諸王貝勒嫌怨，見有異心，不為容默；大臣以下、牛錄章京以上，亦不為隱惡。圖賴誓於天，必盡忠事上。圖賴有過失，王若不言，恐不免於罪戾。王幸毋姑息，不我教誡也！」

初，圖賴在軍，固山額真譚泰方從英親王阿濟格西征，遣使告圖賴曰：「我軍道迂險，故後至。請留南京畀我軍取之。」圖賴以其語告豫親王，別作書遣塞爾特報索尼，將使索尼啟攝政王。塞爾特以書示牛錄希思翰，希思翰慮書達，譚泰且得罪，令沉諸河。圖賴至京師，系塞爾特索前書，塞爾特詭言已達索尼。事聞於攝政王。三年正月，下諸大臣審勘，將罪索尼。攝政王親鞫塞爾特，始自承沉書狀。攝政王坐午門議譚泰罪，三日猶未決。圖賴詰王，語甚厲，攝政王怒曰：「爾亦過妄矣！曩逐流賊至慶都，議分道進兵。因諸將爭先，爾誚讓肅、豫、英諸親王，不顧而唾。今又以語凌我。似此怒色疾聲，將逞威於誰乎？予與諸王非先帝子弟乎！」語畢，遂還邸。諸王因執圖賴將罪之，王復返曰：「圖賴雖聲色過厲，然非退有後言者。且為我矢勤效忠，無他咎也。」命解其縛。獄既定，侍衛阿里馬私誚圖賴庇索尼，圖賴以告攝政王，王令捕阿里馬及其二弟索泥岱、鎖寧。阿里馬故驍勇，與索泥岱拔刀力拒。皆殺之，而釋鎖寧。尋授本旗固山額真。

二月，以貝勒博洛為征南大將軍，圖賴副之，帥師徇浙江、福建。五月，論破流賊及定河南、江南功，進圖賴一等公。是月，師至杭州，明魯王駐紹興，其將方國安等屯錢塘江東岸，綿亙二百里，艤舟拒我軍。我軍舟未具，會潮落沙漲，圖賴率諸將士策馬自上流逕渡，江廣十餘里，人馬無溺者。國安望見，驚，棄戰艦走還紹興，將劫魯王以降，魯王走臺州，圖賴師從之，獲其將武景科等。進克金華，殺明督師大學士硃大典。七月，復進克衢州，殺明蜀王盛濃及明將吳凱、項鳴斯等。浙江平。八月，博洛令諸軍分道入福建，圖賴自衢州出仙霞關，擊破明大學士黃鳴駿等。師度嶺，克浦城，分遣署巴牙喇纛章京杜爾德、噶布什賢章京拜尹岱等攻克建寧、延平諸府。明唐王自延平走汀州，復遣巴牙喇纛章京阿濟格尼堪、杜爾德等帥師追擊，克其城，執唐王及其宗室諸王送福州。明將姜正希以二萬人夜襲汀州，已登陴，我軍出御，擊殺過半；別軍自廣信出分水關，克崇安。共撫定興化、漳州、泉州諸府。福建平。師還，至金華，圖賴卒於軍。子輝塞，襲爵。貝子屯齊等訐鄭親王濟爾哈朗，因及圖賴嘗謀立肅親王豪格，及上即位，復附和鄭親王，輝塞坐奪爵。八年，上親政，念圖賴舊功，命配享太廟，謚昭勛，立碑紀績，輝塞復襲爵。雍正九年三月，定封一等雄勇公。

準塔，滿洲正白旗人，扈爾漢第四子也。天聰間，授世職牛錄章京，官甲喇額真。嘗與鰲拜共率師略明錦州，復與勞薩共率師迎護察哈爾來降諸宰桑。崇德二年四月，從武英郡王阿濟格攻明皮島，敵守堅。阿濟格集諸將問策，準塔與鰲拜對曰：「我二人誓必克之！不克，不復見王。」遂先眾連舟渡海，舉火招諸軍，敵倚堡為陣以拒，與鰲拜犯矢石力戰，卒取其島。論功，進世職三等梅勒章京，襲十二次，賜號「巴圖魯」，敕增紀其績。

三年八月，授蒙古固山額真。九月，從揚武大將軍貝勒岳託等伐明，攻密雲墻子嶺，準塔先據嶺，導諸軍毀邊墻以入，擊敗明太監馮永盛、總兵侯世祿等；又與武賴敗三屯營援兵，復進戰於董家口，破敵，行略地，克城二。師還，進世職二等梅勒章京。六年二月，從睿親王多爾袞攻錦州，以阿王指，遣士卒歸，又離城遠駐，議罪，當奪官籍沒，上命罰鍰以贖。八月，上自將攻錦州，九月，還盛京，命準塔從貝勒杜度等為長圍困之。七年三月，錦州既下，上命貝勒阿巴泰率師留戍。旋令準塔與固山額真葉臣等番代。

先是圍錦州時，城兵出犯鑲黃旗汛地，巴牙喇兵退入壕內，王貝勒等袒不舉，準塔坐阿附，議罪當罰鍰，上命貸之。十月，從阿巴泰、圖爾格帥師伐明，略山東，與葉克書等分兵攻孟家臺，不克，士卒有死者，準塔又妄稱嘗陷陣。師還，議罪，奪巴圖魯號，降世職一等甲喇章京，仍罰鍰。十二月，復命鎮錦州。

順治元年，從睿親王多爾袞入關擊李自成，遂至慶都，大破之；又與譚泰等率噶布什賢兵逐至真定，又破之。自成焚輜重，倉皇西走，於是京師以北、居庸關內外諸城堡，及畿南諸州縣悉定。論功，復三等梅勒章京。

二年正月，以饒餘郡王阿巴泰為帥，準塔將左翼，譚布將右翼，帥師徇山東。二月，聞明福王遣兵渡河，阿巴泰令準塔等迎戰。明兵方攻沛縣李家樓，馬步二千餘屯徐州，距城十五里，準塔師破其壘，斬其將六，明兵赴河死者無算，遂克徐州。五月，復自徐州南下，明總兵劉澤清遣其將高祐以舟師攻宿遷，擊破之，進次清河縣。黃河自西來，至縣境，淮水及清河皆入焉。澤清遣其將馬化豹、張思義等將兵四萬、舟千餘，據三水交匯處，連營十里。準塔遣梅勒章京康喀賴，游擊範炳、吉天相等率兵渡清河，結營相拒，發砲擊敵舟；復遣都司楚進功將步兵六百人屯黃河北岸，鳴砲相應；又分其兵為二：一出清河上游，一隔水，擊破明馬步軍；兵復合，逐入淮安界，斬其將三。師次清江浦，澤清引去，明將吏栢永馥、範鳴珂出降，遂克淮安。

明新昌王入海據雲臺山，糾眾陷興化，準塔遣將擊斬之，通州、如皋、泰興諸城皆下；鳳陽、廬州亦降。凡降明將吏二百十三，得舟五百餘、馬九百餘、橐駝二十五、砲一百二十。捷聞，進準塔三等昂邦章京，復巴圖魯號，命以固山額真鎮守廬、鳳、淮陽諸處。準塔帥師巡行諸州縣，安撫居民，設置官吏。江、淮間悉定。澤清尋亦以所部降。

三年正月，從肅親王豪格帥師徇陜西。時叛將賀珍據漢中，武大定、石國璽等分屯徽、階諸州，遙與相應。豪格師自西安向漢中，珍走西鄉。七月，令準塔與貝子滿達海等攻大定、國璽等，大定、國璽等以其眾七百人降。十一月，豪格擊張獻忠於西充，準塔指揮諸軍合戰，俘馘甚眾。四年八月，復與貝勒尼堪、貝子滿達海等分兵下遵義、夔州、茂州、榮昌、富順、內江、資陽諸郡縣。四川平，師還。尋卒。論功，進世職一等精奇尼哈番。十二年，追謚襄毅，立碑紀績。

準塔無子，弟阿拉密襲。遇恩詔，進三等伯。康熙中，準塔兄子舒書降襲一等精奇尼哈番。乾隆初，定封一等子。

伊爾德，滿洲正黃旗人，揚古利族侄也。天聰三年，從揚古利率師入明邊，略錦州、寧遠。既，復從攻北京。師還，敗山海關援兵於灤州，出塞為前驅，斬明兵守隘者。五年，從上圍大凌河城，城兵突出，伊爾德沖鋒殺敵，逐敵迫壕，乃引還。敵騎挾弓矢將犯御營，伊爾德馳斬之。秋，復略前屯衛，將十五人，捕敵軍邏卒。值別將噶思哈為敵困，奮擊，援之出。積功，授世職備御。尋擢巴牙喇纛章京。

崇德二年，從貝勒阿巴泰築都爾弼城，將巴牙喇兵四百人護工役。五年，從圍錦州，敵出戰，伊爾德領纛追擊，敗之。督屯田錦州、松山間，明人縱牧於野，伊爾德設伏烏欣河，驅其牲畜以歸。敵襲我軍後，伊爾德還擊，斬獲無算。超進世職三等梅勒章京。屢坐事當削世職，命罰鍰以贖。七年，復從圍錦州，明兵來奪砲，擊敗之，進一等。

順治元年，命駐防錦州。二年，加半個前程。世祖召伊爾德，命從豫親王多鐸南征，與尚書宗室韓岱等將蒙古兵自南陽下歸德，招撫甚眾。至揚州，獲戰監百餘，渡江先驅，破南京。明福王由崧走蕪湖，與固山額真阿哈尼堪等追擊，敗明將黃得功。三年，進世職一等昂邦章京。六年，偕大將軍譚泰討叛將金聲桓，下南昌，誅聲桓。師進，叛將李成棟陷信豐，攻克之，成棟夜遁，馬蹶，溺水死。分兵定撫州、建昌，破其將楊奇盛。江西悉平。師還，復移剿保定土寇。論功，進世職一等精奇尼哈番。八年，巴牙喇纛章京鼇拜訐伊爾德值上幸內苑擅令門直員役更番，私減守門護軍額數，又嫉忌鰲拜等，鞫實，論死，上貸之，命降世職一級，罰鍰以贖。尋授本旗固山額真。九年，三遇恩詔，累進一等伯兼拖沙喇哈番。從敬謹親王尼堪征湖南，師敗績，王沒於陣。十一年，師還，論罪，奪職籍沒。

初，明魯王以海與其將阮進等據舟山，以海走入海。至是，其將陳六禦、阮思等復據舟山為寇。十二年，上授伊爾德寧海大將軍，率師討之。六禦等遣所置總兵王長樹、毛光祚、沈爾序等登陸掠大嵐山。伊爾德遣巴牙喇纛額真車爾布、梅勒額真碩祿古、總兵張承恩引兵趨夏關，抵斗門，連擊敗之，斬長樹等；而自率師攻寧波，乘舟趨定海，分三道並進。六禦等列舟望江口山下以待，伊爾德揮眾進擊，敗之；追至衡水洋，斬六禦等，遂取舟山。十四年，師還，上命貝勒杜蘭等郊勞，復世職，論功，進一等伯。

十五年，從信郡王多尼南征，自貴陽至盤江，擊斬明將，進克雲南。十八年，卒於軍，謚襄敏。

孫巴琿岱，襲。自散秩大臣遷正黃旗滿洲都統。夏逢龍之亂，出為荊州將軍。聖祖征噶爾丹，參贊大將軍馬斯喀軍務。卒，謚恪恭。子馬哈達，降二等伯，世襲。乾隆中，加封號宣義。

努山，扎庫塔氏，世居鄂里。父塔克都，歸太祖，太祖命籍其眾為牛錄，以其長子瑚什屯為牛錄額真。旗制定，隸滿洲正黃旗。積功，授世職游擊。卒，無子，以努山子渾岱為後，襲職，而努山代為牛錄額真。從征伐，輒先驅覘敵。有功，授噶布什賢章京。太宗嘉其能，以瑚什屯世職改命努山，諭曰：「弟之子不若弟親也。」時為天聰八年五月。

尋從伐明，攻大同，努山與甲喇額真席特庫、納海執邏卒以獻。崇德元年，率甲士行邊，至冷口，遇明邏卒十四，斬三人，俘一人，獲馬十餘。三年，從貝勒岳託伐明，將入邊，遇明兵，斬四十人，俘三人。發明兵所置火藥。度墻子嶺，明總兵吳阿衡將六千人迎戰，擊之敗。與噶布什賢噶喇依昂邦勞薩逐明兵，獲馬數十及攻具。薄明都，破明兵為伏者，而自設伏道側，挑明太監高起潛戰，伏起夾擊，多所俘馘。即夕，起潛襲噶布什賢兵，努山與席特庫及甲喇額真鄂克合兵戰，起潛兵敗走，逐北，迫會通河，明兵多入水死，遂次涿州；分道從睿親王多爾袞徇山東，克濟南。師還，出塞，復與勞薩共敗明兵。

六年七月，與侍衛穆章等詗敵董家口、喜峰口，遇明兵，斬百餘人，俘四人。從圍錦州，是時上自將駐軍松山、杏山道中，明兵擊噶布什賢兵，努山力戰，斬五十二人，獲馬三十。明總督洪承疇出戰，努山與勞薩等陣而前，戰良久，王貝勒等各以所部合戰，大破明兵。十月，擢噶布什賢噶喇依昂邦。是時武英郡王阿濟格駐軍杏山河岸，上命努山濟師。敵騎千自寧遠至，猝與努山值，驚潰，努山逐之，至連山，斬三十人，獲馬三十有二。七年三月，與噶布什賢噶喇依昂邦吳拜共略寧遠，敵騎五十自中後所至，率噶布什賢兵縱擊，明兵四百人來援，並擊敗之；薄寧遠，守者背城陣，努山等與戰，俘二十三人：進世職二等甲喇章京。八年，上以貝勒阿巴泰等略山東未還，命努山率甲喇額真四、侍衛四、兵九十至界嶺口，詗師行距邊遠近，遇明兵，斬守備一、兵三百餘，俘數十人，獲馬騾二百餘。八月，與巴牙喇纛章京阿濟格尼堪帥師戍錦州。

順治元年，世祖既定鼎，命努山將左翼噶布什賢兵從豫親王多鐸西討李自成，自成兵出潼關拒戰，努山自間道劘其壘，斬殺過半，自成兵潰走。二年，移師定河南，下揚州，克明南京。明福王由崧走蕪湖，努山與諸將以師從之，得福王以歸。三年，從貝勒博洛徇浙江，明總兵方國安屯錢塘江東岸，以舟師出戰。努山從固山額真圖賴自上游渡，擊國安，敗之，盡得其舟；進略福建，擊斬明巡撫楊廷清、李暄。時巴牙喇纛章京都爾德等攻下建寧、延平諸府，明唐王聿鍵走汀州，努山馳七晝夜追及之，唐王入城守，令銳卒以巨木撞其門，後軍繼至，遂克之。

五年，從鄭親王濟爾哈朗定湖廣。明桂王由榔據廣西，其總督何騰蛟，總兵王進才、馬進忠、袁宗第等，分屯湖南諸郡邑。六年正月，努山至長沙，時席特庫亦遷噶布什賢噶喇依昂邦，將右翼噶布什賢兵，共簡精銳攻湘潭，與固山額真阿濟格尼堪等破北門入，騰蛟死之。四月，兵部尚書阿哈尼堪等徇寶慶，未至七十里，進才、進忠合軍出御，努山令所部舍騎步戰，明兵敗，薄城東門，進才等棄城走，逐之至武岡，殲進忠所將步兵三千，破進才及宗第等寨十餘，分克沅州、靖州；再進克全州，斬明閣部楊鰲及副將以下四十餘。累進二等阿思哈尼哈番。十三年，擢內大臣。十五年，卒。

阿濟格尼堪，滿洲正白旗人，達音布子。達音布戰死，長子阿哈尼堪襲三等甲喇章京，旋卒。阿濟格尼堪繼襲，授甲喇額真。從太宗伐察哈爾，自大同入明境，與雅賴共擊敗明兵於崞縣。崇德元年，從太宗伐朝鮮，擊敗明寧遠守邊兵。三年，從貝勒岳託伐明，擊破總兵侯世祿，得其印及騎。四年，擢巴牙喇纛章京。從肅親王豪格攻錦州，設伏於連山，俘五人，獲馬七。

六年，從鄭親王濟爾哈朗攻錦州，以七十人為伏，敗敵；進攻杏山，領纛直入敵壘，敵大潰。時錦州有蒙古諾木齊等原降，明總兵祖大壽發其謀，以兵圍之，不得出。阿濟格尼堪詗知之，乘夜薄城，力戰先登，入其郛，援諾木齊等皆出。進攻松山，戰屢捷。上以阿濟格尼堪少年能殺敵，進一等參將，賚白金四百。是年八月，明總督洪承疇集諸鎮兵救錦州，上自將屯松山、杏山道中，絕餉道。明總兵吳三桂、唐通等皆潛引去。上召阿濟格尼堪親授策，與鰲拜等追擊，大敗之。八年八月，命戍錦州。九月，鄭親王取中後所、前屯衛，阿濟格尼堪率所部及蒙古兵攻中前所，拔其城，俘明潰兵，無得脫者，加半個前程。

順治元年四月，從睿親王多爾袞入關，破李自成，追至慶都，進一等梅勒章京。十月，從豫親王多鐸帥師西討自成，渡孟津，薄潼關。賊鑿重壕為固，自成將劉方亮率千餘人出拒，阿濟格尼堪與圖賴、阿爾津等奮戰，方亮敗退。至夜，復來犯，阿濟格尼堪力戰卻之，連破賊二壘，遂麾兵逾壕，冒矢石先登，賊驚潰降竄，師入關。二年正月，克西安，自成自商州入湖廣。

豫親王移師下江南，四月，至淮安，遣阿濟格尼堪率所部趨揚州，屯城北，與親軍合攻，城遂下，獲戰艦二百餘；渡江克明南都，追擊明福王由崧於蕪湖，敗其舟師：進三等昂邦章京。三年，從端重親王博洛定浙江，徇金華、衢州，破仙霞關，略建寧、延平。明唐王聿鍵走汀州，阿濟格尼堪與都爾德進擊至城下，率精銳先登，遂克汀州。其總兵姜正希以二萬人赴援，阿濟格尼堪出御，所殺傷過半。進一等精奇尼哈番，賜敕世襲。五年，授正白旗滿洲都統。

六年，鄭親王濟爾哈朗征湖廣，以阿濟格尼堪參贊軍事。是時明總督何騰蛟，總兵王進才、馬進忠等，守湖南：騰蛟軍湘潭；進才、進忠軍寶慶。阿濟格尼堪至長沙，與兵部尚書阿哈尼堪為前鋒，攻湘潭，破北門入，執騰蛟。逐明潰兵至湘鄉，盡殲之，遂趨寶慶。未至七十里，進才、進忠合軍拒戰，阿濟格尼堪令步騎番進，薄寶慶東郭，進才等敗遁。遂下沅、靖，進克全州。七年正月，師還，進三等伯，賚白金五百，授議政大臣。四月，卒，謚勇敏。乾隆間，加封號襄寧。子宜理布，自有傳。

佟圖賴，漢軍鑲黃旗人。父養真。太祖克撫順，養真以從弟養性已降，挈其族來歸。從攻遼陽，以功授世職游擊。命駐鎮江，守將陳良策以城叛，養真及長子豐年皆死。

佟圖賴初名盛年，其次子也，襲世職，事太宗。天聰五年，從攻大凌河，破明監軍道張春兵，進世職二等參將。崇德三年，授兵部右參政。五年，從攻錦州，取白官兒屯臺。六年，復從攻錦州，取金塔口三臺。七年，從攻松山，明師以騎兵突陣，將奪我師砲，佟圖賴擊卻之；又敗其步兵，取塔山、杏山諸臺，遂克其城二：以功進世職一等。是歲始分漢軍為八旗，授正藍旗固山額真。師出略明邊，佟圖賴與固山額真李國翰等奏請直取燕京，上以「未取關外四城，何能即克山海」，優旨開諭之。八年，從鄭親王濟爾哈朗收前屯衛、中後所二城，加半個前程。

順治元年，從入關，調鑲白旗，與固山額真巴哈納、石廷柱等招降山東府四、州七、縣三十二。復移師下太原，招降山西府九、州二十七、縣一百四十一。師還，賜白金四百。尋從豫親王多鐸西討李自成，定河南。二年，移師徇江南，先後克揚州、嘉興，皆在行，進世職二等梅勒章京，賜蟒服、黃金三十、白金千五百。五年，授定南將軍，與固山額真劉之源率左翼漢軍駐寶慶。時馬進忠等寇衡、湘、辰、永間，陷寶慶。佟圖賴師至，克之。

六年，鄭親王濟爾哈朗徇湖廣，佟圖賴與固山額真碩詹等分兵趨衡州，陣斬明將陶養用，拔其城。時明將胡一清猶屯城南為七營，乘勝疾擊破之；逐一清，戰於望公嶺山峪口，又破之；一清走入廣西境，距全州三十里，立六營自保，與努山、阿濟格尼堪合軍奮擊，破之，遂下全州。師還，駐衡州。明兵犯常寧，遣牛錄額真陳天謨等馳援，破明兵石鼓洞，斬其渠。八年，師還，宴勞。授禮部侍郎。復調正藍旗固山額真。世職累進至三等精奇尼哈番。十三年，以疾乞休，世祖命加太子太保致仕。十五年，卒，賜祭葬，贈少保，仍兼太子太保，謚勤襄。

康熙間，以孝康章皇后推恩所生，贈一等公，並命改隸滿洲。世宗即位，追封佟養正一等公，謚忠烈，與佟圖賴並加太師。養真改曰養正，避世宗嫌名也。

論曰：圖賴忠鯁類父，督師南征，破福、唐二王，三江、閩、浙，以次底定，仍世侑饗，允哉！準塔綏徠畿輔，戡定江、淮；伊爾德橫海殺敵，破魯王餘眾，功與相並。努山、阿濟格尼堪、佟圖賴佐定江表，又合軍徇湘南。戮力佐創業，績亦偉矣！


\end{pinyinscope}