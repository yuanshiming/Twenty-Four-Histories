\article{列傳二百四十二}

\begin{pinyinscope}
董福祥張俊夏辛酉金運昌黃萬鵬餘虎恩桂錫楨方友升

董福祥，字星五，甘肅固原人。同治初，回亂作，鳳、邠、汧、瀧寇氛殆遍。福祥亦起安化，與其州人張俊、李雙良蹂躪陜、甘十數州縣，竊據花馬池，犯綏德，窺榆林，潰勇、饑民附之，眾常十餘萬。嗣為劉松山所敗，其父世猷降，福祥亦率眾乞歸款。乃簡其精銳者，編為董字三營：福祥居中營，俊居左，雙良居右。從攻金積堡，福祥襲卡後，被創不少卻，破其禮拜寺。頓板橋，寇來爭，與蕭章開夾擊敗之，金積堡平，超授都司。十一年，從劉錦棠至碾伯，趨峽口，與陜回禹得彥、雀三大戰，破之。進擊白彥虎於高家堡，焚其壘而還。已而偽知府高桂源構彥虎圍西寧，撲雙良營，福祥又大敗之，圍解，遷游擊。徙守向陽堡城，復討平河州叛回，積功至提督。

光緒元年，從出關，戰天山，會大風晝晦，吏士弗敢進。福祥率眾先登，一鼓殲之，又破之木壘河、古牧地，進復烏魯木齊諸城及瑪納斯南城。是時彥虎猶據開都河西岸，覬入俄。福祥自阿哈布拉緣塗置哨壘，至曲惠而營，士卒儲薪草，濬井泉，以俟錦棠軍至，破之，復喀喇沙爾。是冬，克和闐，南疆西四城告寧。繇是董軍名震西域。論功，賞黃馬褂、世職，賜號阿爾杭阿巴圖魯。

安夷既就撫，布魯特酋阿布都勒哈誘之，復入寇色勒庫爾，北走庫倫，福祥馳之，抵空谷根滿，步卒足重繭，乃遴健者乘騾隊，從騎旅及之木吉。寇方解鞍秣馬，驚起，依山而陣，俊敗之，福祥縱兵搜捕，復斬三百餘騎。自此寇不敢犯邊。授阿克蘇總兵，駐防喀城。未幾，而所部索餉譁變，戕營官胡登花，或請擊之，福祥曰：「營勇與叛勇有約，如昏夜響應，將奈何？不如閉城守，彼勢孤必自斃也。」越三日，悉為兵民擒獻，乃分別誅宥之。事定，領俊及夏辛酉移駐葉爾羌、和闐。

十六年，擢喀什噶爾提督。二十年，加尚書銜。會德攘膠澳，命率甘軍入衛。明年，西寧、碾伯又告警，督師還抵狄道。河州馬永林叛，渡洮戰卻之，連破高家集、三甲集，道始通。事寧，調甘肅。福祥自請援西寧。又明年，克上下五莊，乘勝復大通、多巴。朝命駐西寧專剿撫，以魏光燾二十七營屬之。會巴燕戎格、劉四復奔關外，福祥亟遣騎踵之，拔卡爾岡，先後夷海城、冶諸麻、甘州南山寇堡，關內外及青海悉平，加太子少保。

二十三年，入覲，命領武衛後軍，召對，福祥曰：「臣無他能，唯能殺外人耳。」榮祿頗信仗之。拳亂起，日本書記杉山彬出永定門，福祥兵殺之。於是董軍圍東交民巷，攻月餘不下。敵兵自廣渠門入，福祥走彰儀門，縱兵大掠而西。兩宮西幸，充隨扈大臣。和議成，外人堅欲誅福祥。李鴻章曰：「彼綰西陲軍寄久，慮激回變，當緩圖之。」乃褫職錮於家。

榮祿在西安綜大政，福祥移書讓之，略謂：「辱隸麾旌，任公指使，命攻使館，祥猶以殺使臣為疑。公言『僇力攘外，禍福同之』。祥本武夫，恃公在上，故敢效奔走。今公執政而祥被罪，祥死不足恤，如軍士憤懣何！」榮祿得書，置不答。三十四年，卒。其子天純，輸銀四十萬濟帑復官。

俊，字傑三。金積堡之役，與福祥並授都司。規西寧，餘虎恩困峽口，俊力戰解之。連破小峽、潤家溝，從攻河州、肅州，以戰功歷遷至副將，賜號倭興巴圖魯。光緒初，從征西陲，復烏魯木齊，擢總兵。錦棠令入關募軍，於是成定遠三營。先後從克東西四城，晉提督。安夷復叛，俊倡議主剿，眾論譁起，錦棠獨韙之。寇竄庫倫，俊追至木吉，分三路入，戰良久，手刃執紅旗悍卒，寇愕走。進至卡拉阿提，會日已入，止舍。天未曙，整軍復進，日午及之。寇不能反拒，槍矛所至，尸相填藉。抵黑子拉提、達阪，止餘數十騎，逾山入俄境，不復追。是役，四晝夜馳八百餘里，凡擒愛伊德爾呼里二人，安夷所謂「大通哈」也，胖色提以下數十人，猶華言「營官」。賜頭品服、黃馬褂，授西寧鎮總兵，調伊犁。二十一年，代福祥為喀什噶爾提督。尋還甘肅。二十五年，入都，充武衛全軍翼長，兼統中軍。逾年卒，謚壯勤，予建祠。俊好舞刀，所部衣幟皆白色，時稱「雪張」云。

辛酉，字庚堂，籍山東鄆城。初從僧格林沁討捻。宗棠西征，從討陜回，積勛至守備。攻金積，裹創力戰，稱驍果。規肅州，充前鋒，拔塔爾灣、黃草壩，關內大定。數遷至游擊。師出關，下阜康，襲黃田，破古牧，無役不從。進規南路，攻托克遜。彥虎子小虎殊死守，師行不得志，獨辛酉率游軍數戰，略有斬擒。達阪之役，與餘虎恩輕騎先涉，列城左山岡。比回覺，悉力轟拒，師少卻。辛酉斬先退者數人，乃止，卒大破之。遷副將，賜號振勇巴圖魯。

從錦棠復庫車，至拜城，履冰抵上銅廠。回出蕩，辛酉躍馬徑前，生擒貂衣賊一人。回驚走，遂下阿克蘇。是時，帕夏奔葉爾羌，彥虎奔烏什。錦棠專力討彥虎，令俊進擊，辛酉自西會之。濟胡馬納克河，行戈壁八十里，破寇什城東，城拔，擢總兵，易勇號霍伽春。南疆平，賞黃馬褂。逸寇犯三臺，辛酉隱勁騎沖殼罕山，誘之出。伏起，短兵接，斬其酋賽屹塔黑振江。俄而安酋阿里達什寇邊，從錦棠出屯玉都巴什。辛酉率二百騎為前驅，怒馬陷陣，斬執旗賊，奪其旗以歸。寇大潰，追至畢勒套格，殺其黨且盡。西陲告寧，乞歸養。甲午之役，率師鎮登州，即於軍前授廣西右江鎮，治軍如故。尋徙鎮登州。拳亂作，充武衛軍先鋒左翼長，從李秉衡禦敵，未戰而潰。後除云南提督，未到官，卒，恤如制。

金運昌，字景亭，安徽盱眙人。少孤，遭寇亂，總兵郭寶昌之母曹氏撫之，從姓郭。既長，入貲為守備。從寶昌徵發、捻，積勛至游擊。論河防功，賜號勉勇巴圖魯。平畿南，擢總兵，晉勇號鏗僧額。西捻平，遷提督，復姓金氏。從寶昌卓勝軍還陜。同治八年，寶昌創發，運昌代領其眾，調防綏德。

時湘軍已剿金積堡，運昌自清澗至，分所部略其西北，毀長墻。馬化隆勢蹙，遣黨擾北山，冀斷湘軍糧運。一自河西道葉升堡，屬劉松山；一自山西道花定，屬運昌：並達靈州。回既陷定邊，運昌所部多南人，雜食青稞、高粱，患腹病。左宗棠調寶昌來援，以河防不能赴。是時，陜回陳林、禹彥祿等十三營，益以本地土回，號稱十餘萬，卓勝軍孤立其間，幾無日不戰。

明年正月，軍益饑疲，至殺馬為食。回且決渠灌我壘，會風濤大作，運昌晝夜立水中，激厲將士，列椿囊土御之，回不得逞。適劉錦棠等越渠橫出，回大潰。因議夾河築壘護餉道，兩日壘成，回至，運昌戰卻之。湘軍開溝築堤以防水，運昌壁近棗園。冰忽解，回乃憑秦渠設卡，運昌越渠擊之，回收入堡。越二日，堡回悉眾出，騎寇趨板橋，步寇決渠水南下。運昌軍阻水，錦棠分三路泅水與合，並力轟潰其眾。未幾，回復運磚石築卡於北，環以長堤，欲引馬連水以困我。運昌亟令軍士攜鋤錨，夷其卡而還。四月，陳林率眾出花定掠食。運昌使提督王鳳鳴禦之，敗之磚井鎮。同時葉升堡道亦通，軍威復振。七月，克馬家兩寨。值新麥熟，運昌與錦棠分刈，並糜粟割之。回來爭，輒敗走。遂築壘蔡家橋。橋跨秦渠，內設卡，外障水，馬化隆前所為阻遏官軍者也。至是決水反灌，破壘三、卡十有一，乘勢下秦壩關，逼東關。議掘壕築墻久困之，與錦棠分段興工。三日畢乃事，遣兵分守之，遂合金積圍。日咯血數次，戰不少休。陳林降，運昌以西林、河州未下，宜稍示寬大。強者編籍，弱者就糧，群回多乞款。馬化隆勢蹙，亦束首歸命。於是寧、靈悉定，論功賞黃馬褂。

駐纏金，平甘回馬勝福亂，晉頭品服。徙駐包頭，數請於宗棠，願西征。光緒二年，宗棠請敕淮勇出關助剿，報可。明年夏，行抵烏魯木齊，命署提督，越二年，實授。口外經喪亂後，戶口減耗。運昌興水利，課農桑，建橋梁，皆割俸自任之。其斥巨款賑畿菑，實秉義母郭曹氏命。李鴻章為請於朝，特建坊旌異之。十一年，謝病歸。逾年卒，恤如制，入祀卓勝軍昭忠祠。妾王氏、馬氏、張氏，先後仰藥殉節，皆獲旌。

黃萬鵬，字搏九，湖南寧鄉人，本籍善化。初從曾國荃援贛、皖，積勛至都司。從克江寧，歷遷總兵，賜號力勇巴圖魯。捻入鄂，犯德安，萬鵬馳救，大敗之，又破之安陸。會師新洲，於是夾擊，大破虜，擢提督。

左宗棠西征，調赴陜，署漢中鎮總兵。同治十一年，從攻西寧，抵碾伯，戰硤口，回潰走，圍解。明年，從劉錦棠克向陽堡，進圍大通，降之。選降眾立旌善五旗，馬隊屬萬鵬領之，隨攻肅州。事寧，賜頭品服。十三年，河州閃殿臣復叛，萬鵬率崔偉等進擊，敗之城南二十里鋪。寇竄賈家集，官軍攻弗克，萬鵬從姚家嶺馳下合攻，燔其堡，更勇號為伯奇。

光緒二年，出關。時土回馬明據古牧，白彥虎聞官軍至，自紅廟子與合師，夜襲黃田。旦日，聞古牧角聲起，萬鵬與餘虎恩馳擊寇騎卻之，語詳餘虎恩傳。烏魯木齊諸城既復，追至池墩而還。捷入，賞黃馬褂。北路略定，逸寇多亡匿東南山谷。萬鵬復與虎恩取道大小鹽池墩至柴窩，略有斬擒。八月，金順攻瑪納斯南城弗勝，錦棠檄萬鵬助擊。掘隧以攻，寇死拒，矢貫萬鵬臂，拔之，更疾戰，與諸軍大破之。

三年，攻克達阪，乘勝取托克遜。至小草湖，遇伏，圍萬鵬數匝。萬鵬率隊蕩決，所向披靡。錦棠軍繼至，寇大潰，詔予雲騎尉世職。是役，帕夏知不免，飲藥死，彥虎遂奔開都河西岸。七月。師至曲惠，錦棠自向開都河，而令萬鵬道烏沙塔拉傍博斯騰淖爾西行，出庫爾勒之背。彥虎懾軍威，已先期遁。詗知脅纏回走布古爾，亟行四百里追及之，戰良久，大敗其眾。九月，馳抵托和奈，再敗之，收庫車，進駐拜城。履冰夜行至銅廠，諸軍直搏之，寇愕走。

萬鵬長驅察爾齊克臺西，斬數千級。越二日，夜抵扎木臺稍憩，即引兵阿克蘇城。未至城數里，見西南塵埃坌起，會諜報彥虎走烏什，嗾安集延走葉爾羌糸圭追師。錦棠乃舍安夷，而令萬鵬專追彥虎，阻河漲不能濟。時彥虎止隔河十里許造飯，掩襲可擒也，而我師遽返，錦棠大怒，責令復進。於是萬鵬渡胡馬納克河，行戈壁八十里，獲其後隊馬有才，進拔烏什，而彥虎已走喀什矣。東四城俱下，詔改騎都尉世職。

當是時，伯克胡裏據喀什攻漢城，彥虎至，助之，勢益張。守備何步雲告急，錦棠檄萬鵬道布魯特與虎恩期會喀城。萬鵬倍道應赴，緣雪山千餘里，每以毯鋪地濟師。十一月，抵城北麻古木，虎恩亦抵城東牌素特。寇詗騎馳歸，曰：「大軍至矣！」於是二巨酋走回城北，進搗之，則又宵遁。萬鵬向西北追彥虎，至爰岌槽，與賊後隊遇，生擒偽元帥馬元，斬其副白彥龍。次日，追至恰哈瑪納，為布魯特人所阻，彥虎遂奔俄。新疆平，改授二等輕車都尉。

四年，凱旋，乞歸省。越二年，仍赴新疆治軍。南北山邊防敉平，晉頭品秩。歷權喀什回城協副將，阿克蘇、巴里坤各鎮總兵，新疆提督。又襲其叔登和世職，並為二等男爵。二十四年，徵入京，創發，卒於道。予建祠。子鉞，道員，襲爵。

餘虎恩，湖南平江人。少孤貧，喜讀書。初從曾國籓討粵寇，積勛至副將。同治初，從劉松山征捻，蹙之沙河西，擢總兵，賜號精勇巴圖魯。張總愚與回匪合，攻破金谷、銀渠，又敗之郿縣，晉提督。寇自宜川渡河，陷山西州縣，又從劉軍追復之，易勇號奇車博。軍獲鹿，適郭松林被圍，虎恩銳身馳救，圍解。繞道長驅，騎寇雖猋騁，遇戰輒披靡。上念陜事棘，命左宗棠舉將才，乃薦松山部將尤異者十數人，虎恩與焉，寵以頭品服，令赴陜軍。靈州既克，松山進兵板橋、蔡家橋。有頃，回敗走，虎恩騎旅突之，驟若風雨，回不得歸，下其村寨三十餘。金積平，假歸。

十一年，命募軍赴甘。劉錦棠攻西寧，虎恩率軍至陜口，周覽形勢。寇出拒，被困，卒擊卻之。錦棠覘回勢盛，赴平戎驛造橋濟湟，自督師築壘北岸，令虎恩築南岸。未成，馬營灣寇突至，虎恩轟擊之，錦棠亦敗湟北寇，於是西寧告寧。論功，賞黃馬褂。隨攻肅州，軍南門，與諸將討平之，除陜安鎮總兵。

光緒二年，從出關。宗棠慮戈壁糧運艱阻，虎恩請身任之，乃絕幕而西。抵哈密，取餘糧，逾天山，遞送巴里坤古城。邊既實，襲黃田，破其卡。忽古牧寇壓師而陣，虎恩亟自山馳下，與寇騎戰良久，會董福祥軍助擊中路，寇大潰，遂合圍。帕夏遣悍黨來援，虎恩率騎旅列山岡，嚴陣以待。復麾軍截其歸路，斬關直入，城拔。度烏垣，寇且他遁，以次下烏魯木齊、迪化及偽王城，予雲騎尉世職。

明年，逾嶺而南，從錦棠趨柴窩，去達阪二十里。夜初鼓，虎恩率騎旅九營，銜枚疾走。大通哈引湖水衛城，泥深及骭。虎恩所部掠淖進，依山為陣，斬寇諜十餘騎，回方臥，未覺也，平旦始大驚，悉眾出，據險轟拒。師屹立不動，海古拉援至，虎恩又截之隘口，援騎返奔，追逐數里，斬百餘級。虎恩策城回盼援不至，必遁，預隱兵以待，寇出悉就擒。達阪復，乘勢下托克遜，予騎都尉世職。

逾月，規南路，師次曲惠，虎恩取道烏沙塔拉入庫爾勒城，地闃無人，食且盡，乃掘窖糧數萬石濟師。遂與諸將下庫車，凡六日馳九百里。已而喀什噶爾告急，錦棠令虎恩自巴爾楚取中路為正兵，黃萬鵬自烏什道布魯特為奇兵，仍歸虎恩節度。師抵巴爾楚，會天寒，冰雪凝冽，而喀城警報且日至。乃兼程應赴，軍士人人自奮，各以俘白酋取首功為利。日中，虎恩至城東牌素特，夜半時抵喀什漢城下，左右止百餘騎從，乃整兵以俟。平明，步兵至，寇騎開城出蕩，虎恩率眾大戰，刺殺回酋王元林，會萬鵬亦至，復其城。虎恩西追伯克胡里，令桂錫楨率騎旅自間道疾馳，而自率步旅繼之，前後夾擊，生擒餘小虎、馬元於陣。繼復獲金相印父子，相印者，引安集延侵占南路也。於是新疆南路平。降敕褒嘉，改予一等輕車都尉。歷駐烏什、葉爾羌、和闐，赴本官。

十一年，謝病歸。越六年，出統湘軍，駐岳州，以能捕盜名，並二世職為二等男爵。二十六年，授喀什噶爾提督，未上，留統武衛中軍十營。拳亂起，諸將多崇奉之，獨虎恩則否。福祥攻使館，虎恩與論事榮祿前，謂遍觀諸軍，實不足敵外人。福祥大怒，欲殺虎恩，榮祿以身翼蔽之，乃免。令出防獲鹿，未幾，仍還湘。三十一年，創發，卒於家。恤如制，附祀宗棠、松山祠。

桂錫楨，山東曲阜人。從軍討捻，數遷至游擊。咸豐十一年，張總愚領餘眾與陳大喜合，勢張甚。錫楨追至河間，裹創力戰，寇大敗，錫楨名始著。同治七年，從左宗棠征陜回，數獲勝，檄守同官。明年，提督高連升屯宜君，親兵丁玉龍匪首也，構回為亂，夜圍營帳，戕統帥。錫楨聞警，亟自同官馳援，擊卻之，復追剿金鎖關、米子窯。會楚軍將丁賢發等至，拘玉龍誅之，城獲全，遷參將。從克固原三營，斬其酋楊文治，進扼中衛四百戶。回酋馬光明自固原東北入同心城，復大敗之。又降元城回海生春。

十年，規河州，錫楨自中衛、靖遠南搜會寧游匪。亡何，肅州降回叛，甘、涼戒嚴，錫楨遂還軍肅州。明年，略東關，克其大卡一，寇出拒，擊退之。先是肅回敗，倚硃家堡、黃草壩、塔爾灣、文殊山各堡，互犄角，誓死守，徐占彪攻弗克，至是誘之出，錫楨隱卒深林，俟寇過半，橫截而出，諸軍繼之，寇大潰。肅州西南墩堡悉平。進屯沙子壩，去肅城三里，肅回啟南門出蕩，錫楨率騎旅突陣，回奔入城。諸軍沖殺，連克四壩、十一堡，東面寇壘亦盡，賜號精勇巴圖魯。

十二年，從出關，錫楨率四百騎歸額爾慶額節度，進古城。光緒二年，攻阜康。宗棠慮寇北竄，令錫楨扼沙山、馬橋備要擊。尋會諸軍復烏魯木齊，北路略定，唯瑪納斯南城久未下。宗棠以劉錦棠軍單，檄錫楨助擊，與諸軍轟潰之，斬其酋韓金農，更勇號業普肯，擢總兵。進規南路，三年，從錦棠攻克達阪，乘勝復吐魯番，晉提督。規喀什噶爾，錫楨統馬步二千餘人，自阿克蘇取道巴爾楚，克瑪納巴什，直抵喀城東牌素特。會黃萬鵬軍亦至麻古木，彥虎與伯克胡里潰逃，遂復西四城。論功，賞黃馬褂。回疆告寧，晉頭品秩，加賜呢鏗額勇號。五年，乞歸葬親，道陜，創發，逾歲卒。宣統改元，巡撫恩壽狀其績以上，予優恤。

方友升，湖南長沙人。咸豐末，從軍剿川寇，積勛至守備。克太平，力戰，砲彈洞■L6，繇是以饒勇名。同治七年，討陜回，克鳳翔、岐山，嘗從行，有所沖陷。入關隴，隸劉松山麾下。金積堡之役，師失利。會友升購馬張家口，逮歸，無收馬者，或勸之去，弗聽。驅馬數千入左宗棠軍，宗棠大器之，乃編所購馬為西征靖營隊，囑領之，遣赴河州，攻剿三甲集、太子寺。

十一年，會攻肅州，其關城阻壕，壕深三四丈，古所謂酒泉也。徐占彪乘回懈，逾壕進攻。友升先登，諸軍蟻附上，奪東關，回入城死守。占彪築城南二卡，回來爭，友升率騎旅下馬巷戰，彈貫脛及脊骨，創甚，猶大呼殺賊，水漿不入者七日，眾感奮，克之。捷入，晉副將，賜號哈豐阿巴圖魯。十三年，從克巴燕戎格，署鎮夷營游擊，自是別為一軍，幟色黃。每戰從後擊殺，當者輒靡，寇見黃旗隊，輒相戒無犯雲。

光緒改元，關隴平，擢總兵，從劉錦棠出關。三年，攻克達阪、托克遜，進復吐魯番，晉提督。以次下阿克蘇、烏什、庫車及天山南北二路。論功，賞黃馬褂，賜頭品秩。五年，安集延、布魯特寇邊，徑抵烏魯克恰提。友升先進烏帕爾覘虛實。越數日，報寇騎已入烏帕拉特。獲寇諜，訊知其乘夜襲營，諸軍備往擊，大破之。友升與楊金龍分左右入，軍士皆奮迅超躍，寇不能成陣，還遁俄羅斯。八年，入關，遭母憂歸。

十年，法越事起，出頓憑祥，進攻文淵，陷重圍，彈傷手斷筋，親軍五百止存二十七騎，卒潰圍出。朝廷宥其敗，且嘉勞之。復諒山、長慶，予世職，除廣東南韶連鎮總兵。十三年，入覲，上視傷痕，為惻然。尋解任。中日失和，領三千人北上，守山海關。拳亂作，復率師入衛，駐山西固關。二十七年，調浙江衢州鎮。設講武堂，以新法訓練其眾，並修復柘水故道，民德之。三十二年，創發，卒，恤如制。

論曰：初討陜回，福祥以降軍效力，名震西域，何其悍也！運昌統卓勝軍，萬鵬領旌善營，與虎恩、錫楨、友升轉戰寧、肅，皆以驍勇名，各著奇績，其勇略亦有可傳焉。其後福祥終以驕妄敗，助亂啟釁，竟免顯戮，豈非幸歟？


\end{pinyinscope}