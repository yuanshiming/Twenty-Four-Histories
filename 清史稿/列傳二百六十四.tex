\article{列傳二百六十四}

\begin{pinyinscope}
循吏二

陳？榮芮復傳蔣林閻堯熙王時翔藍鼎元

葉新施昭庭陳慶門周人龍童華黃世發李渭

謝仲？李大本牛運震張甄陶邵大業

周克開鄭基康基淵言如泗周際華汪輝祖茹敦和硃休度

劉大紳吳煥彩紀大奎邵希曾

陳德榮，字廷彥，直隸安州人。康熙五十一年進士，授湖北枝江知縣。修百里洲堤，除轉餉雜派。雍正三年，遷貴州黔西知州，父憂歸。服闋，署威寧府。未幾，威寧改州，補大定知府。烏蒙土司叛，東川、鎮雄附之，德榮赴威寧防守。城陴頹圮，倉猝聚米桶，實土石，比次甃築，墉堞屹然。賊焚牛衛鎮，去城三十里，德榮日夜備戰，賊不敢逼。總兵哈元生援至，賊敗走。尋以母憂去官。服闋，授江西廣饒九南道。九江、大孤兩關錮弊盡革之。

乾隆元年，經略張廣泗疏薦，擢貴州按察使。時群苗交煽，軍事方殷，古州姑盧硃洪文諸叛案，德榮治鞫，詳慎重輕，咸稱其情，眾心始安。及苗疆漸定，駐師與屯將吏多以刻急見能。二年，貴陽大火，德榮謁經略曰：「天意如此，當竭誠修省，苗亦人類，曷可盡殺？」廣泗感動，戒將吏如德榮言。

四年，署布政使，疏言：「黔地山多水足，可以疏土成田。小民難於工本，不能變瘠為腴。山荒尤多，流民思墾，輒見撓阻。桑條肥沃，亦不知蠶繅之法。自非牧民者經營而勸率之，利不可得而興也。今就鄰省雇募種棉、織布、飼蠶、紡績之人，擇地試種，設局教習，轉相仿效，可以有成。應責各道因地制宜，隨時設教。一年必有規模，三年漸期成效。」詔允行。乃給工本，築壩堰，引山泉，治水田，導以蓄洩之法。官署自育蠶，於省城大興寺繅絲織作，使民知其利。六年，疏陳課民樹杉，得六萬株。七年，貴築、貴陽、開州、威寧、餘慶、施秉諸州、縣報墾田至三萬六千畝。開野蠶山場百餘所，比戶機杼相聞。德榮據以入告，數被溫旨嘉獎。又大修城郭、壇廟、學舍。廣置棲流所，收行旅之病者。益囚糧。冬寒，恤老疾嫠孤之無衣者。親課諸生，勖以為己之學。設義學二十四於苗疆，風氣丕變。十一年，遷安徽布政使，賑鳳、潁水災，流移獲安。十二年，卒於官。

德榮在貴州興蠶桑，為百世之利。時遵義知府陳玉畐，山東歷城人，到郡見多檞樹，土人取為薪炭。玉畐曰：「此青萊樹也，吾得以富吾民矣。」乃購歷城山蠶種，兼以蠶師來，試育五年，而蠶大熟，獲繭八百萬，自是遵綢之名大著。正安州吏目徐階平，亦自浙江購繭種，仿玉畐行之正安，亦大食其利。遵義鄭珍著樗繭譜，以傳玉畐遺法。

芮復傳，字衣亭，順天寶坻人，原籍江蘇溧陽。康熙四十八年進士，授浙江錢塘知縣。悉除諸無名錢，曰：「官足給饔飧而已。」有金三者，交通上官署，為奸利，立逮杖斃之，一時大快。五十八年，大旱，復傳勘實上狀，上官欲寢之，固爭曰：「律有捏災、匿災並當劾，某今日請受捏災罪。」時同城仁和民千人，跣走圍署，曰：「錢塘為民父母，仁和獨不父母我耶？」上官感動，竟以災聞。開倉行賑，復傳設粥廠二十有七。微行覘視，治胥吏之侵擾者，帑不費而賑溥。駐防營卒馳躪民田，便宜懲治，輒縛而鞭之。

治績上聞，世宗特召引見，擢溫州知府。故事，貢柑，歲期至。織造封園，民以為累。復傳第取足供貢，不使擾民。府境私鹽充斥，設三團，集灶戶，平其直，私販息，官鹽不督自行。天臺山東南有山曰玉環，在海中，總督李衛欲開田設治，檄復傳往勘，以徒費無益，陳請罷之。衛怒，檄他吏往，意必行。時山中田僅二萬畝，乃割天臺、樂清兩縣民田隸玉環，經費不足，則捐通省官俸，又加關津一切雜稅以給之。弛山禁，漁者往來並稅，曰塗稅。既而漁者不入，山者度關納稅，亦徵其塗稅。復傳爭曰「是重稅也」，是牘凡七上。衛益怒，以為阻撓玉環墾田事，蜚語頗聞。劉統勛奉使視海塘，過溫州，語之曰：「君與李宮保，兩雄不相下，不移不屈，君之謂乎？」

尋擢溫處道。會銅商積弊敗露，復傳持法，又揭劾知府尹士份不職，士份反誣以阻商誤銅，大吏故嫉之，遂並劾復傳。解任，總督趙弘恩質訊，坐失察關吏舞弊奪職。會高宗登極，詔仍留浙江辦銅，事竣，例得復官，以親喪歸，遂不出。家居三十餘年，卒，年九十有四。

蔣林，字元楚，廣西全州人。康熙五十四年進士，選庶吉士，授檢討。直南書房，十年不遷。大將軍年羹堯欲闢為幕僚，林急告歸。尋調戶部郎中，出為福建邵武知府，以事解職，詔發浙江，歷杭州、嚴州、金華三府。在杭州，值織造隆升建議改海門尖山海口，別開河以固海塘。林極言不可，曰：「能使海不潮，則役可興。否則勞民傷財，萬無成理。」上書督撫，俱不省。雍正十二年三月二十五日夜，牒下，索杭夫萬五千人，合旁郡無慮數萬人。期三日集海上。林又爭曰：「田蠶方亟，期會迫，萬一勿戢，奈何？必不得已，俟蠶功畢。」隆升怒，督益急，以抗旨脅之。四月，送役往，面詰以工不可成狀。隆升益怒，留林督役以困之。冒雨撫循，泥深沒脛，役人感其誠，咸盡力。隆升復虐使，動以捶撻，眾屢譁噪。微林，事幾殆。役迄無成，隆升得罪去。乾隆初，召至京，入對，即日擢長蘆鹽運使。曩時院司歲各費數萬緡，林率以儉，歲費百緡而已，羨餘悉歸公。居四年，以親老乞養。高宗曰：「世乃有不原久為長蘆運使者耶？」久之，卒於家。

閻堯熙，字涑陽，河南夏邑人，原籍山西太原。康熙四十五年進士，五十二年，授直隸槁城知縣。滹沱常以秋溢，築堤樹木椿，以捍其沖，夾岸種柳，堤固，水不為患。雍正元年，調南宮，擢晉州知州。州瀕滹沱河，河決徙道，蕩析民居。堯熙為籌安集，民免於患，扶攜老稚來謝。堯熙曰：「此朝廷恩，我何與？」令望闕拜，人給百錢，以資裹糧，散錢十萬，咸感泣曰：「真父母也！」怡賢親王奉使過境，聞其名，奏循良第一。擢山東青州知府，未之官，改授浙江嘉興。俗健訟，良懦不得直。訟府，下縣，或不理，奸猾益無忌。堯熙始至，日受狀三百。比對簿，自請息者二百餘，庭折數十，各得其情。豪民張某稔惡，訊實，杖殺之，民皆稱快。屬縣賦重，名目糾紛，里胥因緣為奸。民完如額，官不知，民亦不自知，官累以缺賦課殿去。堯熙巡行清理，民始知額，歲無逋賦。

海鹽縣塘工不就，總督李衛聽浮言，欲開引河洩潮。堯熙言：「滷水入內河，田皆傷，非等壞廬舍、糜帑金已也。」議遂罷。營弁緝私鹽，縱其梟，持他人抵罪。堯熙言其誣，總督不聽，庭爭再三，總督乃自勘，釋之，愈以賢堯熙。累擢湖北按察使、四川布政使，皆持大體，有惠政。乾隆七年，卒於官。

堯熙質直，好面折人過，雖上官不少避。然勇於從善，在川籓多得成都知府王時翔之助，人兩賢之。

時翔，字皋謨，江蘇鎮洋人。為諸生，績學未遇。雍正六年，世宗重選守令，命中外官各舉一人，同州人沈起元，官興化知府，以時翔應詔，即授福建晉江知縣。時福建吏治頹廢，遣使按視，多更諸守令有司，頗尚操切。晉江民好訟，時翔至，曰：「此吾赤子，忍以盜賊視乎？」一以寬和為治。坐堂皇，呴呴作家人語。曲直既判，令兩造釋忿，相對揖，由是訟者日衰。觀風整俗使劉師恕按泉州，委時翔鞫疑獄二十餘事，語人曰：「晉江長者，決獄又何精敏也！」尋調政和，又調甌寧。

擢漳州府同知，駐南勝。南勝民族居峒中，多械斗。有賴唱者，糾眾奪犯，匿險自固。時翔親入山諭之曰：「汝諸賴萬人，奈何庇一人而以死殉耶？為我縛唱來即無事。」唱不得已自縛出，始如律。瀨子坑民葉揚煽亂，時翔謂緩之可一紙定，或張其事，大吏檄入山剿之。事平，意不自得，乞病歸。

乾隆元年，以薦起山西蒲州府同知，擢成都知府。以廉率屬，善審機要。錢價騰，布政使榜平其直，市大譁。時翔方在假，召成都、華陽二令曰：「市直當順民情，抑之，錢閉不出，奈何？」言於布政撤其榜，錢價尋平。

議徙涼州兵於成都，拓駐防城，當奪民居二千家。時翔檢故牘，請曰：「城故容兵三千，現兵一千五百，尚虛其半。第出現所侵地足矣，奚拓為？」已而涼州兵亦不果徙。成都當康熙時，人稀穀賤，旗兵利得銀。至雍正以後，生聚多，穀貴，又原得穀。或徇其意，令民受銀，購穀給兵。未幾，漢兵亦欲仿行，時翔曰：「旗兵例不出城，語言與土人殊，故代購。漢兵皆土著，奚代為？」二事亦賴布政力主其議得止。

至七年，江南、湖廣災，巡撫奏運蜀米四十萬石濟之。湖廣急米，來領運，江南則否。巡撫乃檄下縣餽運，舳艫蔽江，商賈不通，成都薪炭俱絕。時翔謂江南運可緩，徒病蜀。請獨運楚，而聽商人自運江南。時堯熙既沒，竟無用其言者。時翔在成都，屢雪疑獄，時稱神明。九年，卒。

藍鼎元，字玉霖，福建漳浦人。少孤力學，通達治體，嘗泛海考求閩、浙形勢。巡撫張伯行器之，曰：「藍生經世之良材，吾道之羽翼也。」

康熙六十年，臺灣硃一貴倡亂，鼎元從兄南澳鎮總兵廷珍率師進討，多出贊畫，七日臺灣平。復從廷珍招降人，殄遺孽，撫流民，綏番社，歲餘始返。著論言治臺之策，大意謂：「土地有日闢、無日蹙，經營疆理，則為戶口貢賦之區；廢置空虛，則為盜賊倡亂之所。山高地肥，最利墾闢。利之所在，人所必趨。不歸之民，則歸之番與賊。即使內亂不生，寇自外來，將有日本、荷蘭之患，不可不早為措置。」時議者謂臺灣鎮當移澎湖，鼎元力言不可，大吏採其說，見諸施行。鼎元復為臺灣道條十九事，曰「信賞罰、懲訟師、除草竊、治客民、禁惡俗、儆吏胥、革規例、崇節儉、正婚嫁、興學校、修武備、嚴守御、教樹畜、寬租賦、行墾田、復官莊、恤澎民、撫土番、招生番。」後之治臺者，多以為法。

雍正元年，以選拔入京師，分修一統志。六年，大學士硃軾薦之，引見，奏陳時務六事，世宗善之。尋授廣東普寧知縣，在官有惠政，聽斷如神。集邑士秀異者講明正學，風俗一變。調權潮陽縣事，歲薦饑，多逋賦，減耗糧，除苛累，民爭趨納。妖女林妙貴惑眾，寘之法。籍其居，建棉陽書院。以忤監司罷職，總督鄂彌達疏白其誣，徵詣闕。逾年，命署廣州知府，抵官一月，卒。

鼎元尤善治盜及訟師，多置耳目，劾捕不稍貸，而斷獄多所平反，論者以為嚴而不殘。志在經世，而不竟其用。著鹿洲集、東征集、平臺紀略、棉陽學準、鹿洲公案傳於世。

葉新，字惟一，浙江金華人。康熙五十一年，順天舉人。從蠡縣李恭受業，立日譜自檢，尤嚴義利之辨。雍正五年，以知縣揀發四川，授仁壽縣。有與鄰縣爭地界者，當會勘，鄉保因閽人以賄請，新怒，悉下之獄。勘畢，各按其罪，由是吏民斂手奉法。

署嘉定州，故有沒水田，多逋賦。新視曠土可耕者，召民墾闢，以新科抵賦額，舊逋悉免。時仁壽採木，部匠倚官為暴，民勿堪，糾眾相抗，縣以變告，檄新往治之，抵匠頭及首糾眾者於法，餘釋不問。遷工⼙州知州，再遷夔州府同知，署龍安及成都知府。又署瀘州知州，訟者至，立剖決，滯獄一空。治瀘兩載，俗一變焉。新自授夔州同知，閱五載，始一蒞任。尋又署保寧、順慶兩府，擢雅州知府，母憂歸。

乾隆十年，服闋，補江西建昌。修盱江書院，招引文士與講論學術。復南城黃孝子祠，以勵民俗。十三年，南豐令報縣民饒令德謀反，令德好拳勇，令以風聞遣役往偵，誤探其仇，謂謀反有據，遂往逮令德，適他往，乃逮其弟系獄。令德歸，自詣縣，受刑誣服，雜引親故及鄰境知識為同謀，追捕蔓及旁郡。新得報，集諸囚親鞫，株連者已七十餘人，言人人殊。新詰縣役捕令德弟狀，役言初至其家，獲一篋，疑有金寶匿之。及發視，無所有，棄之野。令聞，意篋有反跡，訊以刑。妄稱發篋得簿劄，納賄毀之矣。令謂實然，遂逼令德誣服。新於是盡釋七十餘人縲線，命隨往南昌。戒之曰：「有一逋者，吾代汝死矣。」及至，七十餘人則皆在。謁巡撫，具道所以，巡撫愕不信，集才能之吏會勘，益雜逮諸所牽引，卒無據，而巡撫已於得報時遽上奏。朝命兩江總督委官就讞，新為一一剖解得白，所全活二百餘人。

十七年，調贛州，有贛縣搶奪拒捕之獄，值改例，新舊輕重懸殊。新謂事在例前，當依舊比，爭之不得。復以寧都民獄事，與同官持異同，不得直，謝事閉門候代。上官慰喻，不從，遂以任性被劾免歸。欣然曰：「今而後可無疚於心矣！」家居十餘年，卒。

施昭庭，字筠瞻，江蘇吳縣人。康熙五十四年進士，授江西萬載知縣。地僻多山，客民自閩、粵來，居之累年，積三萬餘人，號曰「棚民」。溫尚貴者，臺灣逸盜也，亦處山中。雍正元年，福建移捕盜黨急，尚貴謀為變。始昭庭之至也，以棚民為慮，厚禮縣人易廉野使偵之。廉野積粟貸棚民，不取息，或免償，得棚民心。其才者嚴林生、羅老滿，從廉野游，盡得山中要領。尚貴將舉事，廉野以聞，昭庭、林生、老滿率勇敢三百人待之。尚貴有眾二千肆掠，昭庭曰：「賊易破也，然慮其擾傍縣。」撫賊諜使誑尚貴趨萬載。乃張疑兵於山徑，賊不敢入，由官道來。預設伏叢棘中，伺賊過，突出擊殺。賊數中伏，疑駭，逆擊之，一戰獲尚貴。尚貴起二日而敗，又二日而撫標兵至。

初，棚民與市人積嫌，事起，道路洶洶，指目棚民。昭庭以免死帖與諸降者，取棚民不從賊者結狀，兵至搜山，不戮一人。巡撫初到官，張其事入奏，既見縣申狀不合，欲改之，昭庭不可。又謂棚民匿盜從亂，今雖赦之，必驅歸本籍。昭庭曰：「棚民種植自給，非刀手老瓜賊之比。歷年多，生齒眾，間與居民爭訐細故，不必深懲。今亂由臺灣逸盜，而平盜悉資棚民。」力請：「覈戶口，編保甲，泯其主客之形，寬其衣食之路，長治久安，於計便。」總督查弼納許之，巡撫尋亦悟，如昭庭策，棚民乃安。事聞，世宗諭九卿曰：「知縣以數年心力辦賊，巡撫到官幾日，豈得有其功耶？」獨下總督疏，議敘，以主事知州用。尋引疾歸，卒於家。

陳慶門，字容駟，陜西盩厔人。雍正元年進士。從鄠王心敬講學，養親不仕。母王趣之，乃謁選。七年，授安徽廬江知縣，修建文廟，規制悉備。大濬城壕。置義田二百畝有奇。贍養煢獨，立社倉四所，積穀以貸平民。縣民舊習，止知平疇種稻，高阜皆為棄壤。因市牛具，仿北方種植法，躬督墾闢，遂享其利。

尋署無為州事。州瀕江，上下二百里，率當水沖，前人築壩四，常沒於水。慶門於鮑魚橋、匋魚口二處，樹椿編竹，實土為坦坡；又取亂石填擲水中，水停沙淤，久而成洲，民免墊溺之患。又署六安州，舊有水塘，議者欲墾塘以為田，將絕灌溉之利。慶門力言於上官，事乃寢。

十一年，擢亳州知府，俗悍，好群鬥，倚蠹役，表裏為奸。慶門廉得其魁黨，先後杖遣數百人。又好訟，仿古鄉約法，使之宣導排解。勤於聽斷，日決數十事。不數月，澆風一變。州瀕湖，地窪下，用秦中收澱之犁法，督民挑濬，地下者漸高，水歸其壑，農田賴焉。母憂歸。

乾隆元年，服闋，以大臣薦，補四川達州知州。境環萬山，歲常苦旱，教民種旱稻，始無艱食之憂。鄰郡巴州，桑柘素饒，乃買桑遍植，教以分繭繅絲之法，獲利與巴州等。時川東多流民，官廩不給，遂釐剔腴田之被隱占者，為義產以贍之，全活甚眾。建宣漢書院，聘名流教授，文風漸振。未幾，乞病歸。著仕學一貫錄，世以儒吏稱之。

周人龍，字雲上，直隸天津人。康熙四十八年進士，授山西屯留知縣。興學賑荒，有聲。調清源，境內洞渦、嶑峪諸河入汾，常有水患，濬渠築堰，民賴之。歷忻州直隸州知州、蒲州知府。蒲郡瀕黃河，河水遷徙無常。山、陜兩省民隔河爭地，訟數十年不結。人龍請於大吏曰：「臨河灘地，當以河為界。河東遷，則山西無地之糧歸陜西；河西遷，則陜西無地之糧歸山西。糧隨地起，不缺正賦。因地納糧，無累民生。山、陜沿河二千餘里，凡兩省湮沒之地，令地方官照糧查地，按地過糧。除鹵咸者照例題請免徵，其餘水退之地，招令沿河民認糧承種，庶事無偏枯，爭訟可息。」大吏從其議，至今便之。

雍正初，有言丁糧歸地，便於無力之丁，不便於有田之家。人龍駁之，略曰：「有田者，尚以輸納為艱，豈無田者反易？君子平其政，焉得人人而悅之？今不悅者，不過紳衿富戶；而大悅者，乃在煢煢無告之小民。若因其控告而不行，則豪強得志，而窮民終於無告。此議在當日未行則已耳，今行之數年，勢難中止。窮民狃於數年樂利，必不安於一旦變更。且富民少而窮民多，不當以彼易此。」議上，事乃定。以憂去官。

服闋，補湖北安陸。數月，擢江西督糧道，未行，江水決鍾祥三官廟堤及天門沙溝垸，招集鄰縣民，諭以利害，同築御。踴躍荷畚鍤至者數萬人，親冒風雨，率以施工。或勸其「已遷官，何自苦」，人龍曰：「助夫由我招至，我去即散矣。伏汛一至，民何以堪？」閱兩月工成，安陸人尸祝之。江西漕糧徵運素多弊，嚴立規條，宿蠹一清。乾隆十年，乞病歸，卒。

童華，字心樸，浙江山陰人。年未冠為諸生，長習名法家言，出佐郡邑治。雍正初，入貲為知縣。時方修律例，大學士硃軾薦其才，世宗召見，命察賑直隸。樂亭、盧龍兩縣報饑口不實，華倍增其數。怡賢親王與硃軾治營田水利，至永平，問灤河形勢，華對甚晰，王器之。尋授平山知縣，邑災，不待報，遽出倉粟七千石貸民。擢真定知府，權按察使。以前在平山發粟事，部議免官，特詔原之。

怡賢親王奏以華理京南局水利，華度真定城外得泉十八，疏為渠，溉田六百畝，先後營田三百餘頃。滏陽河發源磁州，州民欲獨擅其利。自春徂秋，閉閘蓄水，下游永年、曲周滴涓不得。時改州歸直隸，以便控制。華建議仿唐李泌、明湯紹恩西湖三江兩閘遺規，計板放水，數縣爭水之端永息。華又以北人不食稻，請發錢買水田穀運通倉，省漕費，民得市稷黍以為食，從之。

調江蘇蘇州，會清查康熙五十一年以來江蘇負課千二百餘萬，巡撫督責急，逮捕追比無虛日，華固請寬之。巡撫怒曰：「汝敢逆旨耶？」對曰：「華非逆旨，乃遵旨也，上知有積欠，不命嚴追而命清查，正欲晰其來歷，查其委曲，或在官，或在役，或在民，或應徵，或應免，了然分曉，奏請上裁，乃稱詔書意。今奉行者不顧名思義，徒以十五年積欠立求完納，是暴徵，非清查也。今請寬三月限，當部居別白，分牒以報。」巡撫從其請，乃盡釋獄系千餘人，次第造冊請奏。時朝廷亦聞江南清查不善，下詔切責，如華言。

浙江總督李衛嘗捕人於蘇，華以無牒不與，衛怒，蜚語上聞。世宗召見，責以沽名干譽，對曰：「臣竭力為國，近沽名；實心為民，近干譽。」上意解，命往陜西以知府用。署肅州，佐經略鄂爾泰屯田事，鑿通九家窯五山，引水穿渠，溉田萬頃。以忤巡撫被劾罷官。乾隆元年，起福州知府，調漳州。頗好長生術，招集方士，習丹家言，復劾罷歸。數年卒。

華剛而忤時，屢起屢蹶。在蘇州，民德之尤深，以比明知府況鍾。當世宗治畿輔營田時，所用者多一時賢守令，有黃世發，名與華相媲云。

世發，字成憲，貴州印江人。康熙三十五年舉人，授直隸肅寧知縣。舊例，錢糧加一二作耗銀，世發亦收之而不自用，雜派畝銀三四錢悉除之。縣有役事，若修學校、繕城垣及上官別有攤派，即以耗銀應。河間府檄修府城，親齎餱糧，出錢雇役，不以擾社甲。視民如家人，教以生計。坑鹼荒地，令穿井耕種。綠城植桑柳樹萬株，凡水車、蠶箔、糞灌、紡績，悉為經畫。復闢護城廢地，穿池種稻以導之。建社學，教以孝親敬長，贖官田九十餘畝，以其租為學者膏火。旬三日集諸生講學會文，士有自鄰縣來學者。雍正三年，水災，大吏遣官履勘，世發不能得其意，被劾罷。士民呼籥挽留，特詔復官，加四品銜。已，晉授按察使兼直隸營田觀察使，巡行勸民農桑，察水利可興者。所至剴切宣諭，民多興起。修堤墾田，變汙下為沃壤。最後開易州水峪田，經營年餘，以勞卒。

李渭，字菉涯，直隸高邑人。父兆齡，康熙中官福建閩清知縣，以廉能稱。渭，康熙六十年進士，授內閣中書，遷刑部主事。雍正二年，出為湖南岳州知府，詔許密摺奏事。忤大吏，左遷武昌府同知，未之任，丁母憂。服闋，授四川嘉定知府，復以爭冤獄忤上官。渭曰：「吾官可棄，殺人媚人不為也。」奉檄賑重慶水災，多所全活。父憂歸。

後補河南彰德，萬金渠源出善應山，環府城，入洹河，灌田千數百頃，山水暴發易淤。渭履勘濬治，增開支河，建閘啟閉，定各村分日用水，歲以有秋。漳河當孔道，舊設草橋於臨漳，道回遠，移於豐樂鎮，行旅便之。雪武安民班某誣殺族兄獄。林縣富室毆人死，賂尸屬以病死報。渭驗尸腿骨盡碎，治如律。舉卓異。

乾隆九年，擢山東鹽運使，時議增鹽引，渭以增引則商不能賠，必增鹽價，商、民且兩病，持不可。十二年，山東大水，大吏檄渭勘災，至益都、博興、樂安諸縣，餓莩載途，而有司先以未成災報，已入告，難之；乃請以借作賑，異日免追，民乃蘇。十三年，就遷按察使，折獄平。嘗曰：「古人言求其生而不得，今俗吏移易獄詞，何求生不得之有？然如死者何！此婦寺之仁，非持法之正。」

尋遷安徽布政使，禁革徵糧長單差催法，以杜詭寄。調山東，墾荒，令客民帶完舊欠，免鄰保代賠逃戶之累，民便之。為政持大體，不吝出納，不輕揭一官，馭吏嚴而不念舊過。十九年，卒於官。子經芳，乾隆中官至湖北施南知府，亦廉謹守其家風。

謝仲坃，字孔六，廣東陽春人。雍正元年舉人，登明通榜。初官長寧教諭，乾隆初，擢授湖南常寧知縣，峻卻餽遺。履鄉自裹行糧，嚼生萊菔供饌。月兩課士，以節行相勸勉。調平江，再調衡陽。前令李澎徵漕米浮收斛面，糧儲道謝濟世發其奸。時巡撫許容方以浮收誣劾濟世，總督孫嘉淦亦徇巡撫意，故濟世與澎並免。言官論奏，朝命侍郎阿里袞往按。署糧道倉德又因布政使函囑改換衡陽浮收詳文，據以上揭，詔責切究。事急，澎則盡出賄贈簿以脅上官，阿里袞重興大獄，欲出澎浮收罪，與濟世俱復官。仲坃乃重治澎丁役，以決罰過當被劾罷官。逾年，特起為衡山知縣。以讞巴陵獄，巡撫與按察使互奏，奉旨引見，擢荊州府通判。又以歸州縱盜冤良之獄，自巡撫按察以下皆被重譴，仲坃承審時，堅不會印，特旨召對。擢常德府同知，歷署襄陽、寶慶、宜昌、武昌、永順、岳州、永州七府知府，護衡永郴桂道。正躬率屬，屏絕請託，暇輒延耆士論學不倦。

仲坃官湖南先後三十年，長於折獄，大吏倚重。歷奉檄鞫獄二百餘，多所平反，以直戇名。乾隆三十七年，在永州議改淮引食粵鹽，格於例不行，遂以目疾請告。解組日，貧如故，卒於家。

李大本，字立齋，山東安丘人。雍正十三年舉人。乾隆九年，銓授湖北棗陽知縣，改湖南益陽。居官自奉儉約，勤於吏事。益陽人不知蠶，大本教之樹桑，後賴其利。調長沙，遷寶慶府理瑤同知。所隸通水峒有苗僧行賈臨桂，知縣田志隆見之，意為賊黨。吳方曙者，從馬朝桂謀叛，時方繪圖懸購者也。僧畏刑誣服，又訊朝桂所在，妄言在峒中。廣西巡撫定長立上奏，率兵出，命大本從行。大本曰：「僧言真偽不可知，大兵猝至，苗必駭，且生變，請潛訪之。」既而白僧言實妄，巡撫疑未釋，復欲以兵往，大本力諫乃止。後廷訊苗僧果誣如大本言。

橫嶺峒苗乏食，籥官求粟，大本多方賑之。復為苗民籌生計，請於上官曰：「橫嶺峒自逆渠授首，安插餘苗，因惡其人，故薄其產，每口授田才三十欑至四十欑。每欑上田穫米六升，中田五升，下田四升，得米無多。又峒田稍腴者盡與堡卒，極惡者方畀苗民，歲入不足，男則斫柴易米，女則★L9蕨為粉，給口食。年來生齒日繁，材木竭，米價益昂，饑餓愁嘆，深可憐憫，恐不可坐視而不為之所。現有入官苗田一千三百四十八畝，舊募漢民佃種，出租供餉，奸良不一，屢經淘汰。請視苗民家貧丁眾者書諸簿，有漢佃應除者，即書簿之苗丁次第受種，出租如故，則苗民得食而餉亦無虧，乃補救之一端。」議上，不許。後巡撫陳宏謀見之，曰：「此識時務之言也。」將陳其事，會他遷，未果。二十一年，題請升授知府，因病足歸，卒於家。

牛運震，字階平，山東滋陽人。雍正十一年進士。乾隆元年，召試博學鴻詞，不遇。尋授甘肅秦安知縣，開九渠，溉田萬畝。縣北玉鍾峽山崩塞河，水溢為災。運震率丁夫開濬，凡四日夜，水退。緣山步行，以錢米給災戶。縣聚曰西固，去治二百餘里，輸糧苦運艱，多積逋。運震許以銀代納，民便之。先是巡檢某誣馬得才兄弟五人為盜，前令弗察，得才自刎死。其兄馬都上控，令又誘而斃之獄。其三人者將解府，運震鞫得其情，昭雪之。又清水縣某令冤武生杜其陶父子謀殺罪，上官檄運震覆治，驗死者得自刎狀，以移尸罪其陶而釋其子。他訟獄多所平反。

官秦安八年，惠農通商。暇則行視郊野，鑄農具，教民耕耨。稱貸販褐戶，不求其息。設隴川書院，日與諸生講習，民始向學。兼攝徽縣，又攝兩當縣，舍於三縣之中，曰大門鎮，以聽訟。徽縣多虎，募壯士殺虎二十六，道始通。調平番，值縣境五道峴告饉，捐粟二百石以賑，民感之。人輸一錢，制衣銘德，運震受衣返幣。固原兵變四掠，督撫皆至涼州，檄召運震問方略。運震請勿以兵往，但屯城外為聲援，令城內捋出亂者。游擊某執三百餘人，眾忷懼，運震請釋無辜，入城慰喻。斬三人，監候四人，餘予杖徒有差，反側遂安。有忌者摭前受萬民衣事，劾免官。貧不能歸，留主皋蘭書院，教學得士心。及歸，有走千里送至灞橋者。

運震居官，不假手幕下，事輒自治。所至嚴行保甲，鬥爭訟獄日即於少。遇人乾訟，必嚴懲。治盜尤嚴，曰：「邊鄙風俗疵悍，不如此，則法不立；令不行，民不可得而治。且與其輕刑十人，不如重處一人而九人畏，是懲一而恕九也。」罷官歸後，閉門治經，搜考金石，所著經義、史論、文集及金石圖，皆行於世。嘗主晉陽、河東兩書院，所造多名雋士，世稱「空山先生」。

張甄陶，字希周，福建福清人。舉鴻博，補試未合格罷。大學士硃軾、侍郎方苞薦修三禮，辭，而請受業於苞。乾隆十年，成進士。時方許極言直諫，甄陶對策，困極陳時務。選庶吉士，授編修，尋改授廣東鶴山知縣。歷香山、新會、高要、揭陽，皆劇邑，所至有聲。疆田疇，修堤圩，弛戶蠔蜆之禁，增建書院、社倉，平反冤獄，詰捕盜賊，為政務無怫逆於民。以憂去官，服除，起授雲南昆明，弗獲於上官，坐事免。主講五華書院，尹壯圖、錢灃皆其弟子。復移掌貴州貴山書院，課士有法。總督劉藻疏薦，詔加國子監司業銜。晚以病歸閩，主鼇峰書院。以經義教閩士，於是咸通漢、唐注疏之學。在滇時著經解百餘卷。方甄陶之補外，人咸惜之。大學士陳世倌贈以明呂坤呻吟語，甄陶讀其實政錄而慕之，在粵作學實政錄，見其書者，咸曰：「循吏之言也。」

邵大業，字在中，順天大興人，舊籍浙江餘姚。雍正十一年進士，乾隆元年，授湖北黃陂知縣。初到官，投訟牒者坌至，不移晷，決遣立盡。吏人一見問姓名，後無不識，眾莫敢弄以事。有兄弟爭產訟，皆頒白，貌相類。令以鏡鏡面，問曰：「類乎？」曰：「類。」則進與為家人語曰：「吾新喪弟，獨不得如爾兩人白首相保也。」二人感動罷去。蛟水壞城，當壞處立，誓以殉，水驟止，拯溺餔饑，完堤岸，民得免患。總督以其名上聞，會父憂去。

服闋，授河南禹州知州，調睢州。頻澇，請糶請賑，民以免患。濬惠濟河，以俸錢更直，擢江南蘇州知府。松江盜獄久不決，株連瘐斃者眾，奉檄鞫治。見群犯皆斷脛折踝，蹙然曰：「爾等亦人子，迫饑寒至此，猶茹刑顛倒首從，誣連非罪人，何益於爾？」有盜幡然曰：「官以人類待我，我不忍欺。」獄辭立具。

兼署蘇松太道，尋攝布政使事，大吏交章薦。十六年，高宗南巡，御舟左右挽行，名嘏須纖。大業語從臣，除道增纖必病民，非所以宣上德意，遂改單纖。會積雨，治吳江帳殿未就，總督劾大業觀望。及乘輿至，則供備已具，然大業卒因左遷。

尋授河南開封知府，屬縣封丘民被控侵占田畝，及勘丈，非侵占，而畝浮於額。大業考志乘，河南賦則，自明萬歷改並，中地十畝，作上地七畝；下地十畝，作上地三畝。上官以昔為下則，今則膏腴，議加賦。大業曰：「此河沖淤積，百姓以墳墓田廬所易之微利也。今日為退灘淤地，異日即可為沙壓水沖。冬春播種，夏秋之收穫不可知。上年河決，屋宇未盡葺，流亡未盡復，遽增歲額，何以堪？」旋從部議試種三年，次年果沒入水，乃止。未幾，以河溢，降江南六安州知州，又以盜案鐫級。引見，再還江南，署江寧府。

二十八年，授徐州知府，府城三面瀕黃河，西北隅尤當沖，雖有重堤，恃韓家山埽為固。大業按視得蘇公舊堤，起城西雲龍山，迄城北月堤，長三里，湮為民居，復其舊。越歲，韓家山埽幾潰，民恃此堤以無恐。復濬荊山橋河，於水利宣洩，規畫盡善。治徐七年，間有水患，不病民。三十四年，坐妖匪割辮事罷職，謫戍軍臺，數年卒。

大業所至以勸學為務，因黃陂二程子祠建義學，葺睢州洛學書院，集諸生親為之師焉。

周克開，字乾三，湖南長沙人。乾隆十二年舉人。十九年，以明通榜授甘肅隴西知縣。調寧朔，縣屬寧夏府，並河有三渠，曰漢來、唐延、大清，皆引河入渠灌田。唐延渠所經地多沙易漫，克開治之使深狹，又頗改其水道，渠行得安。渠有石竇，洩水於河，以備旱澇，民謂之暗洞。時暗洞崩塞，渠水不行，上官欲填暗洞而竭唐延入漢來，以便寧夏縣之引河，寧夏利而寧朔必病。克開恐夏、秋水盛無所宣洩，時新水將至，不可待。克開請五日為期，取故渠及廢閘之石，晝夜督工，五日而暗洞復，兩縣皆利。大清渠長三十餘里，鑿自康熙間，久而石門首尾壞，民失其利，克開亦修之，皆費省而工速。再以卓異薦，擢固原知州，父憂去。服闋，補洮州。

尋擢貴州都勻知府。從總督吳達善、侍郎錢維城治貴州逆苗獄，用法有失當者，力爭無少遜。調貴陽，亦以強直忤巡撫宮兆麟，因公累解職。引見，復授山西蒲州知府，調太原。清釐積獄，修復風峪山堤堰，障山潦，導之入汾，民德之。擢江西吉南贛寧道，署布政使，以王錫侯書案被議。高宗知其賢，發江南，以同知用。會南巡，克開署江寧府，迎駕，授江西九江知府，尋擢浙江糧儲道。

時巡撫王亶望貪黷，屬吏多重徵以奉上官。克開至，誓不取一錢，請於巡撫，約與之同心。亶望姑應之，心厭克開，乃奏克開才優，請移治海塘，於是調杭嘉湖道。會改建海岸石塘，總督欲徙柴塘近數百丈以避潮，克開曰：「海與河異，讓之則潮必益侵，無益也。」乃止。年餘，以督工勞瘁卒。

克開在寧朔治水績最著，生平治獄多平反。禮儒士，嘗以私錢興書院。歿無餘貲，天下稱清吏。當時守令以興水利著者，又有鄭基、康基淵、言如泗，後有周際華。

基，字築平，廣東香山人。以諸生入貲為知縣。乾隆間銓授安徽鳳臺縣，東鄉有通川三：曰黑濠，曰濕泥，曰裔溝。匯潁上、蒙城諸縣水以達淮，歲久盡湮，秋潦輒成巨浸。侍郎裘曰修奉使治淮、潁諸水，獨不及鳳臺。基具牘陳利害及工事甚悉，曰修允其請。基察土宜，穿故渠，三河交暢。釃上游諸水以通淮流，不逾時工成。魯松灣地遠淮而卑，頻患潦，捐俸倡築堤障，遂成膏腴。調定遠，舉卓異，擢壽州知州。安豐塘，古芍陂也。塘圮，基審覈舊制，繕復之，為水門三十六，為閘六，為橋一。其旁則為堨、為堰、為圩，啟閉以時，汙萊盡闢。嘗循行阡陌，見沙地磽確多不治，教民種薯蕷，佐菽麥，俾無曠土。壽州不知蠶織，而地多椿樗，可飼蠶。購蠶種，教民飼之，農桑並興。其後遇旱，獨鳳臺、壽州秋成稔於他縣，以水利修也。遷泗州直隸州知州。賑水災，饑而不害。擢江蘇淮安知府，淮安為眾水所聚，於城東濬澗市河，於北開漁濱山字河，於西開護城河，壅滯悉通，民便之。

基博覽前史，於河渠水利圖經，丹鉛殆遍，施行輒有成效。乾隆四十一年，擢江南守巡道，命甫下而卒。

基淵，字靜溪，山西興縣人。乾隆十七年進士，歸班銓授河南嵩縣知縣。舊傍伊水有渠十一，久湮絕。基淵按行舊址，勸民修復。山澗諸流可引溉者，皆為開渠。渠身高下不一者，分段設閘以蓄洩之。田高渠下者，則教為水車引溉。凡開新、舊渠十八，灌田六萬二千餘畝。巡撫上其事，優詔議敘，尋以憂去。服闋，授甘肅鎮原，調皋蘭，擢肅州直隸州知州。洪水渠岸峻易崩，基淵度勢於南石岡引鑿渠口，以避沖陷之害。野豬溝有荒田，無水久廢。基淵詢訪耆舊，加寬柳樹閘龍口，別開子渠。界荒田為七區，招民佃種，區取租十二石，給各社學，名曰新文渠。州東南九家窯，鑿山後渠開屯田，舊駐州判主之，久之田益薄瘠，民租入不足支官役；基淵請汰州判，改屯升科，為籌歲修費，民於是有恆產。

基淵治官事如家事，博求利病。在嵩縣，植桑教蠶，出絲甲於他邑。以無業之地，建社學三十二所。在肅州，開郊外廢灘，種楊十餘萬株。遍諭鄉堡種樹，薪樵取給，建社學二十一所。又於金佛、清水兩鄉建倉，以免徵糧借囤民房之累。革番、民採買需索，皆有實惠。四十四年，擢江西廣信知府，卒於官。

如泗，字素園，江蘇昭文人，言子七十五世孫。乾隆三年，高宗臨雍，如泗以賢裔陪祀，賜恩貢生，充正黃旗官學教習。十四年，銓授山西垣曲知縣，城濱黃河，修石堤以捍水。亳河故有數渠，復於上游濬之，分以溉田，民稱「言公渠」。調聞喜，涑水湍急，舊渠多圮，別濬新渠，食其利者五村。舉卓異，擢保德直隸州知州。新疆軍興，徵調過境，值歉歲，如泗經畫曲當，民無所累。陜西巡撫明德聞其能而薦之，乞養歸。父喪除，補解州。白沙河在城南，地如建瓴，南決則害鹽池，北決則壞城。如泗請於大吏，用鹽帑修築兩岸石堰，長五里。又姚暹渠本以護鹽池，民田不能灌溉。故事，商民分修，商盡諉之於民，力爭，乃仍舊貫。二十九年，擢湖北襄陽知府。如泗愛士恤民而治盜嚴，在解州，民間夜不閉戶。襄陽素為盜藪，聞其至，盜皆遠遁。三十四年，因失察屬員罷職。尋以皇太后萬壽祝嘏復原官，遂不出。嘉慶十一年，卒於家，年九十一。光緒中，祀名宦。

際華，字石籓，貴州貴築人。嘉慶六年進士，授內閣中書，親老乞改教職。歷遵義、都勻兩府教授，以薦擢知縣。道光六年，授河南輝縣。百泉出縣北蘇門山，衛河之源也。其西諸山水經縣南入衛，曰峪河；其北諸澗水歷縣東入新河，曰東石河。新河者，自縣北鑿渠引衛河，至縣南復入衛，又稱玉帶河，皆資疏水曳、利灌溉。時並淤塞，遇水輒苦漂溺。際華履視溝、渠，出俸錢率民醵貲濬峪河，修紅石堰，疏新河。鑿東石河六十餘丈，堅築其岸。諸渠綺交脈注，潦患以息。課民種桑四萬株，教之育蠶，他樹亦十五萬株，於是邑有絲絮、材木之利。蘇門故多名賢祠宇，咸新之，修明祀事，以勵風教焉。

署陜州直隸州知州。自澠池入陜，道硤石五十餘里，險惡為行旅所苦。際華別開平道，往來者便之。回避，改授江蘇興化縣。當里下河之下游，水患尤急。際華議開攔江壩以洩湖、河之水，鹽官及商皆力爭，以為壩開則水南下溜急，於鹽舟牽挽不便。際華曰：「彼所爭者，十四里牽挽之勞，以較揚州東七縣田廬場灶之漂溺，蠲免賑恤之煩費，輕重何如？」總督林則徐韙其議。調江都，兼署泰州，毀淫祠百餘區，改為義學。則徐疏薦之，尋告歸，卒於家。

先是輝縣及興化民皆不習織，際華輒自出貲置織器教之，轉相授，於是二縣有衣被販貿之利，至今賴之。輝縣請祀名宦祠。

汪輝祖，字龍莊，浙江蕭山人。少孤，繼母王、生母徐教之成立。習法家言，佐州縣幕，持正不阿，為時所稱。乾隆二十一年成進士，授湖南寧遠知縣。縣雜瑤俗，積逋而多訟，前令被訐去，黠桀益肆挾持；又流丐多強橫。輝祖下車，即捕其尤，驅餘黨出境。民納賦不及期，手書諭之曰：「官民一體，聽訟責在官，完賦責在民。官不勤職，咎有難辭；民不奉公，法所不恕。今約每旬以七日聽訟，二日較賦，一日手辦詳。較賦之日亦兼聽訟。若民皆遵期完課，則少費較賦之精力，即多聽訟之功夫。」民感其誠，不逾月而賦額足。

治事廉平，尤善色聽，援據比附，律窮者，通以經術，證以古事。據漢書趙廣漢傳鉤距法，斷縣民匡學義獄；據唐書劉蕡傳斷李、蕭兩氏爭先隴獄；判決皆曲當，而心每欿然。遇匪人當予杖，輒呼之前曰：「律不可逭，然若父母膚體，奈何行不肖虧辱之？」再三語。罪人泣，亦泣。或對簿者，反代請得免，卒改行為善良。每決獄，縱民觀聽。又延紳耆問民疾苦、四鄉廣狹肥瘠、人情良莠，皆籍記之。

寧遠例食淮鹽，直數倍於粵鹽，民食粵私，大吏遣營弁偵捕，輝祖白上官，以鹽愈禁則值愈增，私不可縱，而食淡可虞，請改淮引為粵引。未及報，輝祖即張示：「鹽不及十斤者聽。」偵弁謂其縱私，輝祖揭辨，總督畢沅嘉之，立弛零鹽禁，時偉其議。兩署道州，又兼署新田縣，皆有惠政。以足疾請告，時大吏已疏調輝祖善化，又檄鄰邑獄，因足疾久不赴，疑其規避，奪職。歸里，閉戶讀書，不問外事。值紹興西江塘圮，巡撫吉慶強輝祖任其事，帑節工堅，時稱之。舉孝廉方正，固辭免。

輝祖少尚氣節，及為令，持論挺特不屈，而從善如轉圜。所著學治臆說、佐治藥言，皆閱歷有得之言，為言治者所宗。初通籍在京師待銓，主同郡茹敦和，論治最契。同時硃休度並以慈惠稱。

敦和，字三樵，浙江會稽人。初嗣婦翁李為子，占籍廣東。乾隆十九年成進士，歸本宗，授直隸南樂知縣。慎於折獄，於片紙召兩造，立剖曲直，當笞者薄責之，民輒感悔自新。擇清白謹願者充社長、里正，令密陳利弊，以次行之。縣當豬龍河之沖，察河源委，於開州、清豐之間審地形高下，因勢利導，水不為患。地多茅沙鹽咸，教以土化之法，廣植雜樹。鄉民以麥稭編笠為生，敦和勸種桑。

調大名，漳水患劇，旁有渠河，敦和謀開渠以殺其勢。適內遷大理寺評事，不及上請。乃手書揭城門，勸民刻期集河干，親為指示，民具畚鍤來者以萬計。經旬而渠成，後利賴之。尋復出為湖北德安府同知，署宜昌知府，緣事降秩。卒，祀直隸名宦祠。子棻，以一甲一名進士官至兵部尚書。

休度，字介斐，浙江秀水人。乾隆十八年舉人，官嵊縣訓導，以薦授山西廣靈知縣。值大荒疫，流亡過半，休度安撫招徠。糧籍舊未清，履勘勸耕，一年而荒者墾，三年而無曠土。糧清賦辦，獲優敘。尤善決獄，劉杷子妻張，以夫出，饑欲死，易姓改嫁郭添保。疑郭為略賣，詰朝手刃所生子女二而自剄。休度詣驗，婦猶未絕，目郭作聲曰：「販，販！」察其無他情，讞定，杷子乃歸。眾曰：「汝欲知婦所由死，問硃爺。」休度語之狀，並及其家某事某事。杷子泣曰：「我歸愆期至此，勿怨他人矣。」稽首去。薛石頭偕妹觀劇，其友目送之。薛怒，刃傷其左乳，死。自承曰：「早欲殺之，死無恨。」越日，復詰之曰：「一刃何即死也？」薛曰：「刃時不料即死。」曰：「何不再刃？」薛曰：「見其血出不止，心惕息，何忍再刃？」遂以誤殺論，減戍。休度嘗曰：「南方獄多法輕情重，北方獄多法重情輕，稍忽之，失其情矣。」待人以誠，人亦不忍欺。周知民情，訴曲直者，數語處分，民皆悅服。數年囹圄一空，舉卓異。嘉慶元年，引疾歸，縣人懇留不得，乞其「壺山垂釣」小像勒諸石。歿後，祀名宦。

休度博聞通識，尤深於詩，以其鄉硃彞尊、錢載為法。任校官時，採訪遺書，得四千五百餘種，撰總目上諸四庫。大學士王傑為學政，任其一人以集事，時盛稱焉。

劉大紳，字寄庵，雲南寧州人。乾隆三十七年進士，四十八年，授山東新城知縣。連三歲旱，大紳力賑之。調曹縣，代者至，民數千遮道乞留，大吏為留大紳三月。及至曹縣，旱災更重於新城。大紳方務與休息，河督檄修趙王河決堤，集夫萬餘人，以工代賑，兩月竣事，無疾病逃亡者。既又檄辦河工稭料三百萬，大紳以時方收斂，請緩之。大吏督責益急，將按以罪，請限十日，民聞，爭先輸納，未即期而數足。一日巡行鄉間，有於馬後議穀賤銀貴開徵期迫者，大紳顧語之曰：「俟穀得價再輸未遲也。」語聞於大吏，怒其擅自緩徵，遣能吏代之。民慮失大紳，爭輸賦，代者至，已畢完。大吏因責徵累年逋，久倘不足，終以代者受事。民益恐，晝夜輸將，不數日得三萬餘兩。初，大紳以忤上官意，自劾求去，民環署泣留，相率走訴大吏。適大吏有事泰山，路見而諭止之，不得去。至是密自申請，民知之，已無及，乃得引疾歸。

五十八年，病起，仍發山東，補文登。值新城修城，大吏徇士民請，檄大紳督工，逾年始竣，尋以曹縣舊獄被議，罷職遣戍。新城、曹縣民為捐金請贖，得免歸。嘉慶五年，有密薦者，詔以大紳操守廉潔、兼有才能，辦理城工、渡船二事，民情愛戴，引見，復發山東，攝福山，補朝城。大水，大紳以災報，大吏駁減其分數，民感大紳，雖未獲減徵，亦無怨謗者。大紳又力以病求去，移攝青州府同知，尋擢武定府同知。捕蝗查賑，並著勞勩。以母老終養歸，遂不出。卒，祀名宦祠。

大紳素講學能文章，在官公暇，輒詣書院課士。嘗訓諸生曰：「硃子小學，為作聖階梯，入德塗軌。必讀此書，身體力行，庶幾明體達用，有益於天下國家之大。」於是士知實學，風氣一變。

吳煥彩，字蘊之，福建安定人。乾隆二十五年進士，授山東範縣知縣。民苦充牌頭。吏列多名進，以次需索，煥彩革其弊。清河水溢為災，其岸左高右卑，因開五頃窪，以瀉其東南；築福金堤，以防其西北；歲得麥田四萬畝。啇地民苦納租，欲請免而格於例，代輸租之半，教之種番薯，民困乃紓。三十九年，壽張逆匪王倫作亂，距範縣四十里，煥彩修城籌守御，力清保甲，凡村落大小，人民賢愚可指數。有孟興璧者，與黃昌吉等有隙，上變列三十餘人，朝命侍郎高樸與巡撫往察治。使者出牒示，煥彩曰：「某已死，某為某之父，某之子皆良民，呼之即至。」使者欲以兵往，煥彩曰：「兵至，愚民非死即走，無可訊，咎將誰執？」煥彩夜抵村中呼告之，皆呼冤。煥彩曰：「惟無其事，必出就訊，亟從我去。不然，禍立至。」民皆裹糧從。使者按籍，少二人，煥彩曰：「一已死，一外出，已命其兄招之。」言未畢，有跪門外者，則已來矣。訊之皆誣，遂坐告變者。巡撫曰：「知縣者，知一縣事，君可謂之知縣矣。知縣者，民之父母，君可謂之民之父母矣。」以卓異薦，擢湖北鶴峰知州。地本苗疆，改流未久，奸宄雜居。煥彩勤於聽訟，積弊一清。土司族裔，每借祖墳詐人財，懲治之，澆風自息。民樸陋不知書，設義塾，資以膏火，至五十三年，始有舉於鄉者。後以病歸，鶴峰請祀名宦，範縣亦為建生祠。年逾八十，卒。

紀大奎，字慎齋，江西臨川人。乾隆四十四年舉人，充四庫館謄錄。五十年，議敘知縣，發山東，署商河。會李文功等倡邪教，誘民為亂，訛言四起。大奎集縣民，諭以禍福，皆驚悟。鄰郡惑者聞之，亦相率解散。補丘縣，歷署昌樂、棲霞、福山、博平，民皆敬而親之。父憂歸。嘉慶中復出，授四川什邡縣。或謂：「什邡俗強梗，宜示以威。」答曰：「無德可懷，徒以威示，何益？」奸民吳忠友據山中聚眾積粟，講清涼教。大奎躬率健役，夜半搗其巢，獲忠友，餘眾驚散。下令受邪書者三日繳，予自新，民遂安。擢合州知州，道光二年，引疾歸。年八十，卒，祀合州名宦。

邵希曾，字魯齋，浙江錢塘人。乾隆五十四年舉人，嘉慶中，官河南知縣。歷權通許、盧氏、鄢陵、西華、沈丘、太康、扶構、淮寧、新鄉，皆有聲。滑縣教匪之役，司糧臺。及匪平，訊鞫俘虜，治餘匪，凡良民被脅者皆得釋，保全甚眾。晚授桐柏，民苦盜，令村集建棚巡更，鄉數家出一人為門夫，有警環集，無事歸業。訪捕強暴者繩以法，積匪率遠徙。慎於折獄，皆速結，訟日以稀。朔望蒞學，集諸生講論，增書院膏火，親課之如師。道光六年，邑人王四傑始登進士第，自明初以來所未有。募錢萬緡，建義學。凡經塾三，蒙塾十五。擇其秀者入書院肄業，文教興而悍俗漸化。在任十年，民安之。老病，大吏不令去，卒於官。


\end{pinyinscope}