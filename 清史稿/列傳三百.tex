\article{列傳三百}

\begin{pinyinscope}
土司二

○四川

四川邊境寥廓，歷代多設土司以相控制。明末，張獻忠屠蜀，石砫、酉陽、松潘、建昌等土司距險禦賊，其地獨全。清初，戡定川境，各土司次第效順。川之南有金川者，本明金川寺演化禪師哈伊拉木之後，分為大小金川。順治七年，小金川卜兒吉細歸誠，授原職。吳三桂亂後，康熙五年，其酋嘉納巴復來歸，給演化禪師印。其庶孫莎羅奔，以土舍將兵從將軍岳鍾琪征西藏羊峒番，雍正元年，奏授安撫司，居大金川；而舊土司澤旺居小金川，莎羅奔以女阿扣妻澤旺。澤旺懦，為妻所制。乾隆十一年，莎羅奔劫澤旺去，奪其印。十二年，又攻革布什札及明正兩土司。

朝廷調張廣泗總督四川，進駐澤旺所居美諾官寨，而以其弟良爾吉從征。時莎羅奔居勒烏圍，其兄子郎卡居噶爾厓，地在大金川河東，而河西亦有地數百里。廣泗調兵三萬，一路出川西攻河東，一路出川南攻河西。而河東一路又分為四，以兩路攻勒烏圍，以兩路攻噶爾厓，河西亦分兩路，攻庚特額諸山，刻期蕆事。阻險不前，上命大學士公訥親往視師，起岳鍾琪於廢籍。鍾琪與廣泗議定，自任由黨壩取勒烏圍，而廣泗由昔嶺取噶爾厓。會訥親至，下令限三日克噶爾厓，總兵任舉、參將買國良戰死。廣泗輕訥親不知兵，而惡其凌己，故飾推讓，實以困之，軍中解體。良爾吉夙與阿扣通，莎羅奔因使成配，倚作間諜，官軍動息輒為所備。師久無功，上怒甚，會訥親劾廣泗，於是逮廣泗入京，而命大學士傅恆為經略，代訥親。冬，殺廣泗，賜訥親死。十二月，傅恆至軍，斬良爾吉、王秋、阿扣以斷內應。

十四年春正月，奏言：「金川之事，臣到軍以來，始知本末。當紀山進討之始，惟馬良柱轉戰直前，逾沃日，收小金川，直抵丹噶，其鋒甚銳。其時張廣泗若速濟師策應，乘賊守備未周，殄滅尚易；乃坐失機會，宋宗璋逗留於雜穀，許應虎失機於的郊，致賊得盡據險要，增碉備御，七路、十路之兵無一路得進。及訥親至軍，嚴切催戰，任舉敗歿，銳挫氣索，晏起偷安，一以軍務委張廣泗。廣泗又聽奸人所愚，惟恃以卡逼卡、以碉逼碉之法，槍砲惟及堅壁，於賊無傷，而賊不過數人，從暗擊明，槍不虛發，是我惟攻石，而賊實攻人。且於碉外開壕，兵不能越，而賊得伏其中自下擊上。又戰碉銳立，高於中土之塔，建造甚巧，數日可成，隨缺隨補，頃刻立就。且人心堅固，至死不移，碉盡碎而不去，砲方過而人起，主客勞佚，形勢迥殊，攻一碉難於克一城。即臣所駐卡撒山頂，已有三百餘碉，計半月旬日得一碉，非數年不能盡。且得一碉輒傷數十百人，較唐人之攻石峰堡，尤為得不償失。惟有使賊失其所恃，而我兵乃得展其所長。臣擬俟大兵齊集，別選銳師，旁探間道，裹糧直入，逾碉勿攻，繞出其後，即以圍碉之兵作為護餉之兵。番眾無多，外備既密，內守必虛。我兵即從捷徑搗入，則守碉之番各懷內顧，人無固志，均可不攻自潰。至於奮勇固仗滿兵，而鄉導必用土兵，土兵中小金川尤驍勇。今良爾吉之奸諜已誅，澤旺與賊仇甚切，驅策用之，自可得力。至沃日、瓦寺兵強而少，雜棱、綽斯甲等兵眾而懦。明正、木坪忠順有餘，強悍不足。革什乍兵銳，可當一路。是各土司環攻分地之說雖不可恃，而未嘗不可資其兵力。臣決計深入，不與爭碉，惟俟四面布置，出其不意，直搗巢穴，取其渠魁，定於四月間報捷。」上屢奉皇太后息武寧邊之諭，命傅恆班師。時傅恆及鍾琪兩路連克碉卡，軍聲大振，莎羅奔乞降於鍾琪，鍾琪輕騎徑赴其巢，賊大感動，頂佛經立誓聽約束。次日，鍾琪率莎羅奔父子坐皮船出洞詣大軍，莎羅奔等叩顙，誓遵六事，歸各土司侵地，獻兇酋，納軍械，歸兵民，供徭役。乃宣詔赦其死。諸番焚香作樂，獻金佛謝。二月，捷聞，詔賞傅恆、鍾琪等。

既而莎羅奔兄子郎卡主土司事，漸桀驁。二十三年，逐澤旺及革布什札土司。三十一年，詔四川總督阿爾泰檄九土司環攻之。九土司者，巴旺、丹壩、沃日、瓦寺、綽斯甲布、明正、木坪、革布什乍及小金川也。巴旺、丹壩皆彈丸，非金川敵。明正、瓦寺形勢阻隔，其力足制金川。而地相逼者，莫如綽斯甲布與小金川。阿爾泰不知離其黨與，反聽兩金川釋仇締約，自是狼狽為奸，諸小土司咸不敢抗。時澤旺老病不問事，郎卡亦旋死，其子索諾木與僧格桑侵鄂克什土司地。

三十六年，索諾木誘殺革布什札土官，而僧格桑再攻鄂克什及明正土司，與官軍戰。上以前此出師，本以救小金川。今小金川反悖逆，罪不赦。賜阿爾泰死，命大學士溫福自雲南赴四川，以尚書桂林為四川總督，共討賊。溫福由汶川出西路，桂林由打箭爐出南路。僧格桑求援於索諾木，索諾木潛兵助之。三十七年春，桂林克復革布什札土司故地，溫福克資里及阿喀。朝廷以阿桂為參贊大臣，代桂林赴南路。十一月，阿桂以皮船宵濟，連奪險隘，直搗賊巢。十二月，軍抵美諾，進至底木達，俘澤旺，檄索諾木縛獻僧格桑，不應。

上命溫福為定邊將軍，阿桂、豐伸額為副將軍。溫福、阿桂奏六路進兵之策。溫福由功噶入，阿桂由當噶入，豐伸額由綽斯甲布入。三十八年春，溫福以賊扼險不得進，別取道攻昔嶺，駐營木果木，令提督董天分屯底木達，守小金川之地。溫福為人剛愎，不廣諮方略，惟襲廣泗故智，以碉卡逼碉卡，建築千計。初索諾木欲並小金川地，故留僧格桑挾以號召。六月，陰遣小金川頭目等由美諾溝出煽故降番使復叛。諸番見大軍久頓，蜂起應之，攻陷天營，遂劫糧臺，潛兵襲木果木，奪砲局，斷汲道，賊四面蹂入大營，溫福死之，將士隨員死者數十人，各卡兵望風潰。海蘭察聞警赴援，殿眾由間道退出，收集潰卒，尚萬數千人，其戰歿者三千餘，小金川地復陷。惟阿桂一軍屹然不動，乃整隊出屯翁古爾壟。

上在熱河聞報，召大學士劉統勛詣行在咨之。統勛前言金川不必勞師，至是亦主用兵。乃授阿桂定西將軍，豐伸額、明亮為副將軍。十月，阿桂改赴西路，明亮赴南路。豐伸額仍由綽斯甲布進取宜喜，阿桂入自鄂克什，轉戰五晝夜，直抵美諾，克之；明亮入自瑪爾里，所向皆捷，遂盡復小金川地。

惟大金川自十二三年以來，全力抗守，增壘設險，嚴密十倍小金川。七月，令諸軍分攻各碉寨，數十道並進。海蘭察率死士六百削壁猱引而上，趾頂相接，比明及其碉，一湧入，盡殲守賊。數十里賊寨聞之皆奪氣，悉破之，乘勝臨遜克宗壘。索諾木酖殺僧格桑而獻其尸，及其妻妾頭目，至軍乞赦己罪。阿桂檻送京師。四十年四月，阿桂先使福康安、海蘭察赴河西助明亮攻宜喜，遂分兵六路，盡滅河西二十里內之賊。五月，阿桂河東之軍破朗噶寨，距勒烏圍僅數里，環營進逼其巢。七月，抵勒烏圍。八月十五夜，進搗賊巢，四面砲轟官寨，破之。黎明，克轉經樓，逸賊皆溺水死。莎羅奔兄弟及各頭目已先期遁往噶爾崖。十一月，官軍攻克科布曲山。十二月，遂據瑪爾古山，噶爾崖即在其下。索諾木之母姑姊妹亦降。官軍三路合圍噶爾崖，斷其水道。索諾木使其兄詣營乞哀，不允。圍攻益急，索諾木從莎羅奔及其妻子挈番眾二千餘出寨，奉印獻軍門降，金川平。四十一年正月，獻俘廟社，封賞阿桂等，勒碑太學，並及兩金川。旋於大金川設阿爾古，小金川設美諾。四十四年，並阿爾古入美諾，改為懋功。

同治二年，粵匪石達開竄寧遠，假道工⼙部土司。土司先受官軍約束，引賊至紫打地。四面阻絕，達開糧罄路窮，射書千戶王應元買路，復使人說土司嶺承恩求緩兵，皆不應，日殺馬煮桑葉為食。四月，承恩、應元等偵賊力竭，率夷眾蹙攻，擒達開並賊官五人付官軍，檻送成都，四川總督駱秉章誅之。奏加承恩、應元二品銜，賊軍錙重悉為兩土司所得。

初，瞻對土司恃強不法，雍正八年，四川提督黃廷桂剿降之。乾隆十年，四川提督李質粹等率兵五千，取道東俄落，至里塘進兵，連破番寨，獲賊首噶籠丹坪。十一年，質粹會欽差大臣班第，統兵進克泥日寨，燒斃番酋姜錯太，撫定丫魯、下密等處番夷。嘉慶十九年，中瞻對土司洛布七力劫掠鄰番，抗捕傷兵。二十年，四川總督常明、提督多隆武領兵剿之，恃險死拒。重慶鎮總兵羅思舉力戰破其巢，洛布七力焚死，分其地入上下瞻對。

洎咸豐中，土司工布朗結為人沉鷙，兼並上下瞻對之地，欲擁康部全境以抗川拒藏，鄰近各土司割地求免，貢賦唯命。至是藏人怒，求四川出兵，秉章派道員史致康率師會藏進討。致康怯，頓打箭爐久，藏番需茶急，馳兵克之，殺工布朗結父子，致康始逡巡至。藏人索兵費銀十六萬兩，秉章未允，藏人因據其地，設官兵駐守。

光緒初，丁寶楨為四川總督，以瞻對藏官虐民，往往激變，每歲派員帶兵出關彈壓。劉秉璋繼之，稍寬縱，藏官益驕橫。各土司多被威脅，唯明正土司地大，不之服，頻年爭鬥。十五年，瞻對內訌，逐藏官，乞內附，秉璋不許，唯治番官及亂民數人罪，由藏易官，且添駐堪布一人，兵八百名助守。二十年，硃窩、章穀土司爭襲滋事，瞻對番官率兵越境干預，開槍傷我官兵。四川總督鹿傳霖奏瞻對為蜀門戶，宜設法收回內屬，派提督周萬順、知縣張繼率兵出關，擊敗番兵，不三月，克瞻對並德爾格忒即疊蓋。舊名保蓋。

全境，擒德格土司夫婦，解至成都，議敘改設流官。成都將軍恭壽憤傳霖不先會商，結駐藏大臣文海，密奏劾傳霖，翻原案，復德格土司職，仍以瞻對屬藏。

三十一年春，駐藏大臣鳳全被戕於巴塘，四川總督錫良奏請以四川提督馬維騏、建昌道趙爾豐進討。維騏率師先發。先是泰凝寺產沙金，錫良準商人採辦，★派兵彈壓。寺中喇嘛反抗，殺都司盧鳴颺，瞻對潛助其亂，維騏出關討平之。六月，攻克巴塘，擒正土司羅進寶、副土司郭宗隆保，誅之，移其妻子於成都安置。八月，爾豐至，殺堪布喇嘛及首惡數人祭鳳全。維騏班師回，爾豐接辦善後，派兵剿倡亂之七村溝，並搜捕餘匪，因移師討鄉城。次年閏四月，克之，並攻克稻壩、貢噶嶺，一律肅清。於是爾豐建籌邊議，錫良以聞。朝廷特設督辦川滇邊務大臣，授爾豐。邊地在川、滇、甘、藏、青海間，縱橫各四五千里，土司居十之五，餘地歸呼圖克圖者十之一，清代賞藏者十之一，流為野番者十之三。爾豐改巴塘、里塘地設治，以所部防軍五營分駐之。回川會商，錫良派道員趙淵出關坐鎮。

三十三年，爾豐護理四川總督，奏準部撥開邊費銀一百萬兩。三十四年，授爾豐駐藏辦事大臣，仍兼邊務大臣，募西軍三營，率之出關。時德格土司爭襲，構亂久，爾豐奏請往辦，經泰凝、道塢、章谷、倬倭、麻書、孔撒、白利、糸戎壩、擦玉龍、濯拉、擴洛垛以至更慶。十二月，攻逆酋昂翁降白仁青等於贈科，匪竄雜渠卡。宣統元年四月，攻雜渠卡。五月，戰於麻木。六月，追匪十日程至卡納，一戰肅清，改流其地，並改春科、高日兩土司地及靈蔥土司之郎吉嶺村歸流。十月，四川兵入藏，藏番扼察木多以西地阻之，劫糧擄官。爾豐率邊軍渡金沙江，逾雪山，抵察木多，送川兵行，於是三十九族、波密、八宿均請附邊轄。三十九族者：曰夥爾，曰圖嘛魯，曰吉寧塔克，曰尼牙木查，曰松嘛巴，曰勒達克，曰多嘛巴，曰達爾羊巴，曰他瑪，曰夥兒，曰拉寒，他瑪、夥兒、拉寒三族共一土司。

曰夥耳，曰瓊布噶，曰瓊布色爾查，曰瓊布納克魯，曰扎瑪爾，曰上阿扎，曰下阿扎，曰上奪爾樹，曰下奪爾樹，曰上剛噶爾，曰下剛噶爾，曰他瑪爾，曰提瑪爾，曰枳多，曰哇拉，枳多、哇拉二族共一土司。

曰麻弄，曰布川目桑，曰書達格魯克，曰奔盆，曰策令畢魯，曰色爾查，曰納布貢巴，曰結拉克汁，曰拉巴，曰三渣，曰樸樸，皆自為部落。設土總百戶或土百戶、土百長等以治之，歸駐藏大臣管轄。爾豐以其族素恭順，悉加慰遣；因派兵剿類伍齊、碩搬多、洛隆宗、邊壩等阻路之番人，又分兵取江卡、貢覺、桑昂、雜瑜，咸收服之。

二年，邊軍直抵江達，爾豐奏請以江達為邊藏分界。五月，邊軍返察木多。六月，爾豐率兵略乍丫地。八月，巡阿足返，設乍丫委員。聞定鄉兵變，派統領鳳山追剿。九月，三巖野番投書索戰，爾豐率兵赴貢覺。十月，派傅嵩矞攻三巖，一旬而克。十一月，設三巖委員。十二月，設貢覺委員。爾豐旋返巴塘。三年二月，爾豐以巴塘所屬之得榮浪藏寺數年不服，派兵攻克之，設得榮委員，並收服冷卡石。三月，爾豐調任四川總督，四川布政使王人文繼之為邊務大臣。爾豐奏請人文未到任前，以嵩矞代理。四月，同發巴塘，至孔撒、麻書，設甘孜委員，檄靈蔥、白利、倬倭、東科、單東、魚科、明正、魚通各土司繳印，改土歸流。色達及上羅科野番來歸。適駐藏大臣聯豫電請邊軍攻波密，因奏派副都統鳳山率兵二千往應。六月，爾豐至瞻對，藏官逃，收其地，設瞻對委員。旋經道塢、打箭爐，檄魚通、卓斯各土司繳印改流。爾豐入川，沿途收咱里、冷邊、沈邊三土司印，嵩矞復出關改流泰凝，而魚科土司結下羅科抗命。嵩矞令上羅科扼其險，擊平之，斃魚科土司，於是嵩矞奏請設西康省，而沃日、崇喜、納奪、革伯咱、巴底、巴旺、靈蔥、上納奪各土司，暨乍丫、察木多兩呼圖克圖，相繼繳印。惟毛丫、曲登乞緩，許之。

涼山夷惈儸者，居寧遠、越巂、峨邊、雷波、馬邊間，淺山部落頭目屬於土司。深入則涼山，數百里皆夷地。生夷黑骨頭為貴種，白骨頭者曰熟夷，執賤役。夷族分數百支，不相統屬。叛則出掠，擄漢民作奴，遇兵散匿。清興，雍正五年、七年，嘉慶十三年、十六年，迭經川吏剿撫，加以部勒。

同治末，越巂夷叛，成都將軍崇實兼攝四川總督，奏調貴州提督周達武率軍由陜回剿，前鋒羅應旒出清溪，撫大樹堡、左右王嶺各土司，進駐保安，攻降洽馬里、阿波落、跑馬坪、燕麥廠，遂克普雄石城，夷地四百里間咸受約束。官軍至靖遠，刷茲、林加、布約、尼錢、交腳等支亦降，更設靖遠新老兩營土千百戶，出漢奴數萬。迨爾豐經營關外，朝廷以其兄爾巽督川，爾巽欲悉平涼山夷以利邊務，光緒三十四年八月，派建昌鎮總兵鳳山、建昌道馬汝驥等，率兵暨民團剿寧遠吉狄、馬加、拉斯等支惈夷。進至裹足山梁，旋值國喪，罷兵。

宣統元年正月，令建昌鎮總兵田鎮邦、寧遠府知府陳廷緒再舉，征服淺山白母子、嗎噠拉施、三合等支，並收撫爭咱雞租、五支、別牛、租租等支，於是加拉及吉狄、馬加等支先後降。官軍進駐交腳，收撫八切、阿什並阿落、馬家、上三支、下三支，野夷悉請內附，不隸土司。先是馬邊夷阿侯蘇噶支戕英教士，拒捕，與馬邊協副將楊景昌軍相持。爾巽調總兵董南斌往剿，與寧遠軍夾擊，阿侯蘇噶降。兩軍於十月二十五日貫通涼山夷巢，會於吽吽壩。於是爾巽議禁黑夷蓄奴。先就交腳設縣治，餘地擇要屯守；而西南由美姑河至雷波，闢雷寧通道四百餘里，駐兵守護，以通商旅。是役也，得地幾及千里，夷眾凡十餘萬人。二年，振邦、廷緒等師還討會理土司，披砂、會理村、苦竹、者保、通安舟等悉改流，至是川境土司多非舊觀矣。今採傳世較永者著於篇。其國初歸附未久旋即絕滅者，尚不勝記云。

成綿龍茂道松潘鎮轄：

拈佐阿革寨土百戶，系西番種類。其先個個柘，康熙四十二年，歸附，授職。

熱霧寨土百戶，系西番種類。其先甲槓他，康熙四十二年，歸附，授職。

瓘眉喜寨土千戶，系惈夷種類。其先官布笑，雍正四年，歸附，授職。

毛革阿按寨土千戶，系惈夷種類。其先王乍，雍正四年，歸附，授職。

包子寺寨土千戶，系西番種類。其先噶竹，康熙四十二年，歸附，授職。以上松潘中營屬。

阿思峒寨土千戶，系西番種類。其先立架，順治十五年，歸附，授職。

羊峒寨土百戶，系西番種類。其先甲利，雍正二年，歸附，授職，由四川總督給以土百戶委牌一張。以上松潘左營屬。

下泥巴寨土百戶，系西番種類。其先林青，康熙四十二年，歸附，授職，由四川總督給以土百戶委牌一張。松潘右營屬。

寒盻寨土千戶，系西番種類。其先占巴笑，康熙四十二年，歸附，授職。

商巴寨土千戶，系西番種類。其先剛讓笑，康熙四十二年，歸附，授職。

祈命寨土千戶，系西番種類。其先龍盻架，康熙四十二年，歸附，授職。

羊峒踏藏寨土目，系西番種類。其先甲六笑，康熙四十二年，歸附，授土目。

阿按寨土目，系西番種類。其先六笑他，康熙四十二年，歸附，授土目。

挖藥寨土目，系西番種類。其先旦折笑，康熙四十二年，歸附，授土目。

押頓寨土目，系西番種類。其先拈爭笑，康熙四十二年，歸附，授土目。

中岔寨土目，系西番種類。其先捏盻目，康熙四十二年，歸附，授土目。

郎寨土目，系西番種類。其先郎那亞，康熙四十二年，歸附，授土目。

竹自寨土目，系西番種類。其先札布吉，康熙四十二年，歸附，授土目。

臧咱寨土目，系西番種類。其先出亞，康熙四十二年，歸附，授土目。

東拜王亞寨土目，系西番種類。其先點進笑，康熙四十二年，歸附，授土目。

達弄惡壩寨土目，系西番種類。其先達喇笑，康熙四十二年，歸附，授土目。

香咱寨土目，系西番種類。其先轄六，康熙四十二年，歸附，授土目。

咨馬寨土目，系西番種類。其先由仲笑，康熙四十二年，歸附，授土目。

八頓寨土目，系西番種類。其先革甲，康熙四十二年，歸附，授土目。

上包坐餘灣寨土千戶，系西番種類。其先札卜盻，康熙四十二年，歸附，授職。

下包坐竹當寨土千戶，系西番種類。其先本布笑，康熙四十二年，歸附，授職。

川柘寨土千戶，系西番種類。其先桑仲，康熙四十二年，歸附，授職。

穀爾壩那浪寨土千戶，系西番種類。其先郎借，康熙四十二年，歸附，授職。

雙則紅凹寨土千戶，系西番種類。其先郎那笑，康熙四十二年，歸附，授職。

以上各土司，皆頒有號紙。

上撒路木路惡寨土百戶，系西番種類。其先學賴，雍正二年，歸附，授職。

中撒路木路惡寨土百戶，系西番種類。其先隆笑，雍正二年，歸附，授職。

下撒路竹弄寨土百戶，系西番種類。其先迫帶，雍正二年，歸附，授職。

崇路穀謨寨土百戶，系西番種類。其先札務革柱，雍正二年，歸附，授職。

作路生納寨土百戶，系西番種類。其先郎刀，雍正二年，歸附，授職。

上勒凹貢按寨土百戶，系西番種類。其先借勒，雍正二年，歸附，授職。

下勒凹卜頓寨土百戶，系西番種類。其先林革秀，雍正二年，歸附，授職。

以上各土司，皆頒有印信號紙。

班佑寨土千戶，系西番種類。其先獨足笑，雍正元年，歸附，授職。

巴細蛇住壩寨土百戶，系西番種類。其先連柱笑，雍正元年，歸附，授職。

阿細柘弄寨土百戶，系西番種類。其先哈惰，雍正元年，歸附，授職。

上作爾革寨土百戶，系西番種類。其先轄頓，雍正元年，歸附，授職。

合壩奪雜寨土百戶，系西番種類。其先穀六笑，雍正元年，歸附，授職。

轄漫寨土百戶，系西番種類。其先額旺，雍正元年，歸附，授職。

下作革寨土百戶，系西番種類。其先郎納他，雍正元年，歸附，授職。

物藏寨土百戶，系西番種類。其先郎加蚌，雍正元年，歸附，授職。

熱當寨土百戶，系西番種類。其先拆戎架，雍正元年，歸附，授職。

磨下寨土百戶，系西番種類。其先的那，雍正元年，歸附，授職。

甲凹寨土百戶，系西番種類。其先革柯，雍正元年，歸附，授職。

阿革寨土百戶，系西番種類。其先甲亞，雍正元年，歸附，授職。

鵲個寨土百戶，系西番種類。其先羅六，雍正元年，歸附，授職。

郎惰寨土百戶，系西番種類。其先阿出，雍正元年，歸附，授職。

上阿壩甲多寨土千戶，系西番種類。其先拆達架，雍正元年，歸附，授職。

中阿壩墨倉寨土千戶，系西番種類。其先革杜亞，雍正元年，歸附，授職。

下阿壩阿強寨土千戶，系西番種類。其先頓壩，雍正元年，歸附，授職。

上郭羅克車木塘寨土百戶，系西番種類。其先噶頓，康熙六十年，歸附，授職。

中郭羅克插落寨土千戶，系西番種類。其先丹增，康熙六十年，歸附，授職。

下郭羅克納卡寨土百戶，系西番種類。其先彭錯，康熙六十年，歸附，授職。

上阿樹銀達寨土百戶，系西番種類。其先卜架亞，康熙六十年，歸附，授職。

中阿樹宗個寨土千戶，系西番種類。其先卜他，康熙六十年，歸附，授職。

下阿樹郎達寨土百戶，系西番種類。其先郎加劄舍，康熙六十年，歸附，授職。

小阿樹寨土百戶，系西番種類。其先達爾吉，康熙六十年，歸附，授職。以上松潘漳臘營屬。

丟骨寨土千戶，系西番種類。其先沙乍謨，康熙四十二年，歸附，授職。

雲昌寺寨土千戶，系西番種類。其先革都判，康熙四十二年，歸附，授職。

呷竹寺土千戶，系惈夷種類。其先七谷，康熙四十二年，歸附，授職。以上松潘平番營屬。

以上各土司，皆頒有號紙。

中羊峒隆康寨首，系西番種類。其先林柱，雍正二年，歸附，委以寨首。咸豐十一年，歐利娃作亂，陷南坪營，同治四年，周達武率武字、果毅各軍討平之。

下羊峒黑角郎寨首，系西番種類。其先六孝，雍正二年，歸附，委以寨首。

以上各土司，皆無印信號紙。以上松潘南坪營屬。

大姓寨土百戶，其先鬱氏，於唐時頒給左都督職銜印信，管束番眾。順治六年，鬱孟賢將唐時印信呈繳。

小姓寨土百戶，其先鬱從文，於明末歸附，授長官司職銜印信，管束番★。順治年間，將明時印信號紙呈繳。

大定沙壩土千戶，其先蘇忠，於明萬歷年間歸附，授土千戶職銜印信，管束番眾。順治年間，將明時印信號紙呈繳。

以上各土司，皆頒號紙。

大黑水寨土百戶，其先鬱孟賢，於明末歸附，授土百戶職銜，管束各番。順治年間，將明時號紙呈繳。

小黑水寨土百戶，其先於唐時歸附，授土百戶職銜印信，管束各番。順治年間，鬱從學將唐時印信呈繳。

以上各土司，皆給委牌。

松坪寨土百戶，其先韓騰，於明末歸附，授土百戶職銜印信，管束番眾。順治年間，將明末印信號紙呈繳，仍頒給號紙。以上茂州疊溪營屬。

靜州長官司，其先董正伯，自唐時歸附，授職。順治年間，賊屠茂州，土司董懷德率土兵捍禦，地方寧謐。九年，董應詔歸附。

隴木長官司，其先何文貴，於宋時剿羅打鼓生番有功，授職與印。順治九年，歸附。

岳希長官司，其先坤蒲，自唐時有功授職。康熙九年，歸附。

沙壩安撫司，其先蟒答兒，自明時剿黑水三溪生番有功授職。順治九年，歸附。

水草坪巡檢土司，其先蟒答兒次子住水草坪，授巡檢職。順治九年，歸附。

竹木坎副巡檢土司，其先坤兒布，自明時授職。順治九年，歸附。

牟托巡檢土司，其先燦沙，自唐時授職。順治九年，歸附。

以上各土司，皆頒印信號紙。

實大關副長官司，其先官之保，自明時授職。康熙十年，歸附，頒給號紙。以上茂州茂州營屬。

陽地隘口土長官司，始祖王行儉，由宋寧宗朝授龍州判官，世襲。傳三世，改守御千戶。元至正間，授宣御副使。明洪武七年，開龍州，改長官司。順治六年，王⼎各歸附，仍授原職，頒給印信號紙。

土通判，明洪武七年授王思恭為長官司，以王思民襲判官，旋授宣撫僉事。嘉靖間，改土通判。順治六年，王啟睿歸附，仍授原職，頒給號紙，無印信。

龍溪堡土知事，宋景定間，授薛嚴龍州知州，世襲。明隆慶間，改土知事。順治六年，薛兆選歸附，仍授原職，頒給號紙。以上龍安府龍安營屬。

瓦寺宣慰司，先世雍中羅洛思，與兄桑郎納思壩，前明納貢土物。正統六年，威茂、孟董、九子、黑虎等寨諸番跳梁，雍中羅洛思、桑郎納思壩奉調出藏，帶兵出力，即留住汶川縣塗禹山，給宣慰司印信號紙。順治九年，土司曲翊伸歸附，授安撫司。康熙五十九年，征西藏，土司桑郎溫愷隨征有功，加宣慰司銜。乾隆二年，加指揮使職銜。乾隆十七年及三十六年，徵剿雜穀土司蒼旺並金川等處，土司桑郎雍中隨征出力，賞戴花翎。嘉慶元年，隨征達州教匪，經四川總督勒保奏升宣慰司，換給印信號紙。

以上理番維州協左營屬。

梭磨宣慰使司，始祖囊素沙甲布，原系雜穀土目，自唐時歸附。雍正元年，徵剿郭克賊番有功，頒給副長官司印信號紙。乾隆十五年，換給安撫司印。三十六年，進剿大小金川，土司隨征，經將軍阿桂奏賞宣慰司職銜並花翎，換給印信號紙。

卓克基長官司，其祖良爾吉，系雜穀土舍。乾隆十三年，隨征大金川有功。十五年，頒給長官司印信號紙，尋以通匪伏誅。

松岡長官司，其祖系雜穀土目，自唐時安設。康熙二十二年，頒給安撫司印信號紙。乾隆十七年，土司蒼旺不法，伏誅。

黨壩長官司，其曾祖阿丕，系雜穀土舍。乾隆十三年，土舍澤旺隨征大金川有功，頒給長官司印信號紙。嘉慶元年，土司更噶斯丹增姜初隨征苗匪，賞花翎。

以上理番維州協右營屬。

成綿龍茂道提標轄：

沃日安撫司，始祖巴碧太。順治十五年，歸附，頒發沃日貫頂凈慈妙智國師印信號紙。乾隆二十年，頒給土司色達拉安撫司印信號紙，隨將舊印呈繳。二十九年，隨征金川有功，賞二品頂戴花翎。沃日地名更為鄂克什，原系維州協所轄。乾隆五十年，改隸懋功協管轄。宣統三年，改流。

綽斯甲布宣撫司，綽斯甲布印文曰「卓斯甲布」。卓斯，地名。甲者，家之誤。番人稱謂如德格則曰「德格家」，孔撒則曰「孔撒家」。布者，番人男子之稱。印以「綽斯甲布」為名，誤矣。

始祖資立，康熙三十九年，歸附。四十一年，頒給安撫司印信號紙。乾隆三十七年，出師金川，賞二品頂戴花翎。四十一年，頒給宣撫司印信號紙，隨將舊印呈繳。原系阜和協所轄。乾隆五十一年，改隸懋功協管轄。宣統三年，改流。

以上懋功懋功協屬。

建昌道建昌鎮轄：

河東長官司，其先自元迄明，世襲建昌宣慰司。順治十六年，安泰寧歸附，呈繳明印。雍正六年，改授長官司。管有大石頭、長村、繼事田三土百戶，利扼、上芍果、阿史、紐姑、上沈渣、下芍果、上熱水、小涼山、慕西、又利呃、阿史、者加十二土目。

阿都正長官司，其先結固，順治六年，歸附，授職。康熙四十九年，土司慕枝為招撫案內，授阿都宣撫司，頒給印信號紙。雍正六年，改土歸流。是年，涼山野夷不法，土司聚姑擒獻兇首，復授阿都正長官司。管有歪歪溪、咱古、喬山南、大河西四土目。

副長官司，雍正六年，剿撫涼山夷眾，歸附有功，授阿都副長官司。管有小涼山馬希、大梁山拖覺、阿乃、又阿史、結呃、派乃、者膩、那科、那俄、哈乃過、又阿驢十一土目。

沙罵宣撫司，其先安韋威，康熙四十九年，歸附，授職。管有那多、扼烏、咱烈山、撒凹溝、結覺五土目。以上西昌縣中營屬。

昌州長官司，其先盧尼古，明洪武九年，調守德昌、昌州，康熙四十九年，歸附，承襲。

普濟州長官司，其先吉三嘉，明洪武七年，授普濟州土知州。康熙四十九年，歸附，承襲，改長官司。

威龍州長官司，其先張起朝，明洪武七年，授職。順治十六年，歸附，世襲。以上西昌縣左營屬。

河西宣慰司，其先安吉茂，康熙五十一年，歸附。五十七年，吉茂歿，無子，嶺氏撫伊兄越巂土司嶺安泰之子為子，更名安祥茂。雍正六年，改土歸流，換給土千總職銜，世襲。管有囉慕、芍果、咱堡、沙溝四土目。

以上西昌縣右營屬。

以上各土司，皆頒印信號紙。

工部宣撫司，其先嶺安盤，康熙四十三年，歸附，授職。同治二年，土司嶺承恩助官軍擒石達開有功，賞二品銜。管有膩乃、阿谷、蘇呷、咱戶、慕虐、阿蘇、濫田壩、普雄、黑保、大疏山十土目。

以上越巂越巂營屬。

暖帶密土千戶，其先嶺安泰，康熙四十九年，歸附，授職。管有上官、六革、瓜惈、糾米、布布、阿多六磨、磨卡為呷、西糾七鄉總。

暖帶田壩土千戶，其先部則，唐熙四十四年，歸附，授職。

松林地土千戶，其先王德洽，康熙四十九年，歸附，授職。管有老鴉漩、白石村、六翁、野豬塘、前後山、料林坪六土百戶。以上越巂寧越營屬。

以上各土司，皆頒印信號紙。

木里安撫司，其先六藏塗都，雍正七年，歸附。

瓜別安撫司，系麼夷人。其先玉珠迫，康熙四十九年，歸附。

馬喇副長官司，系夷人。其先阿世忠，康熙十九年，歸附，頒給號紙。

古柏樹土千戶，系麼夷人。其先郎俊位，康熙四十九年，歸附。管有阿撒、祿馬六槽兩土目。

中所土千戶，系麼夷人。其先喇瑞麟，康熙四十九年，歸附。

左所土千戶，系麼夷人。其先喇世英，康熙四十九年，歸附。管有蓽苴蘆土目。

右所土千戶，系麼夷人。其先八璽，康熙四十九年，歸附。

前所土百戶，系麼夷人。其先阿成福，康熙四十九年，歸附。

後所土百戶，系麼夷人。其先白馬塔，康熙四十九年，歸附。以上鹽源縣會鹽營屬。

以上各土司，皆頒印信號紙。

酥州土千戶，其先姜喳。康熙四十九年，歸附，授職。

架州土百戶，其先里五，康熙四十九年，歸附，授職。

苗出土百戶，其先熱即巴，康熙四十九年，歸附，授職。

大村土百戶，其先也四噶，康熙四十九年，歸附，授職。

糯白瓦土百戶，其先紐吽，康熙四十九年，歸附，授職。

大鹽井土百戶，其先前布汪喳，康熙四十九年，歸附，授職。

熱即哇土百戶，其先牙卓撇，康熙四十九年，歸附，授職。

中村土百戶，其先歪即噶，康熙四十九年，歸附，授職。

三大枝土百戶，其先甲噶，康熙四十九年，歸附，授職。

河西土百戶，其先那姑，康熙四十九年，歸附，授職。以上冕寧縣冕山營屬。

窩卜土百戶，其先藍布甲噶，康熙四十九年，歸附，授職。

虛郎土百戶，其先濟布，康熙四十九年，歸附，授職。

白路土百戶，其先倪姑，康熙四十九年，歸附，授職。

阿得轎土百戶，其先募庚，康熙四十九年，歸附，授職。

瓦都土目，其先安承裔，康熙四十九年，歸附，授職。

木術凹土目，其先那咱，康熙四十九年，歸附，授職。

瓦尾土目，其先瀘沽，康熙四十九年，歸附，授職。

瓦都木、術凹、瓦尾三土司，皆於雍正五年，因徵三渡水刾俊違誤運糧參革，其部落戶口仍設土目管束。以上冕寧縣靖遠營屬。

七兒堡土目，原設土司，康熙四十九年，歸附，授職。雍正五年，降土目，管有耳挖溝土目。冕寧縣瀘寧營屬。

以上各土司，皆頒印信號紙。

黎溪舟土千戶，其先自必仁，康熙四十九年，歸附，授職。

迷易土千戶，其先安文，康熙四十九年，歸附，授職。

以上各土司，皆頒有印信號紙。

會理村土千戶，其先祿沙克，康熙三十二年，歸附，授職，頒給號紙。

者保土百戶，其先祿阿格，康熙四年，歸附，無印信號紙。

普隆土百戶，其先汪玉，康熙四十九年，歸附，承襲。

紅卜苴土百戶，其先刁氏，康熙四十九年，歸附，承襲。

以上各土司，皆頒有印信號紙。

苦竹壩土百戶，其先祿姐，康熙三十七年，歸附，承襲，頒給印信號紙。其通安舟土百戶另給鈐記。以上會理州會川營屬。

披砂土千戶，其先祿應麟，康熙四十九年，歸附，頒給號紙。會理州永定營屬。

祿氏五土司，傳二百餘年。宣統初，祿紹武死，無後，妻自氏據其遺產，祿、自兩姓群起爭襲，作亂。二年，趙爾巽派兵剿捕，先後擒逆首祿禎祥、嚴如松等，因移師討爐鐵梁子侯夷，悉平之。披砂、會理村、苦竹、者保、通安舟五土司地一律收回，改流設治。

建昌道提標轄：

天全六番招討司高躋泰，順治九年，歸附。副司楊先柱同。均於雍正六年追繳印信號紙，以其地為天全州。

穆坪董卜韓瑚宣慰使司，其先於明世襲土職。至康熙元年，堅參喃喀歸附，仍授原職，請領宣慰司印信。乾隆十年，頒給號紙。天全州黎雅營屬。

黎州土百戶，漢馬岱後。其先馬芍德，於明洪武八年世襲安撫司。萬歷十九年，馬祥無子，妻瞿氏掌司事，與祥侄構釁，降千戶。順治九年，馬高歸附，仍授原職。乾隆十七年，改百戶。

大田副土百戶，乾隆十七年，因防曲曲鳥，奏請添設副土百戶一員，世襲。

松坪土千戶，其先馬比必，康熙四十三年，歸附，授職。以上清溪縣黎雅營屬。

以上各土司，皆頒有印信號紙。

沈邊長官司，原籍江西吉水縣。其先余錫伯，前明從征來川，授土千戶。順治九年，餘期拔歸附，改名永忠。宣統三年，改流。

冷邊長官司，西番瓦布人。其先阿撒，順治元年，歸附。傳至周至德，於康熙六十年授職。宣統三年，改流。以上打箭爐泰寧營屬。

明正宣慰使司，其先系木坪分支。明洪武初，始祖阿克旺嘉爾參隨征明玉珍有功。永樂五年，授四川長河西寧魚通宣慰使。康熙五年，丹怎札克巴歸附。乾隆三十六年，甲木參德侵隨征金川有功，賞賜「佳穆伯屯巴」名號，並二品頂戴、花翎。五十六年，甲木參諾爾布隨征廓爾喀，賞花翎。嘉慶十四年，甲木參沙加領班進京恭祝萬壽，賞花翎，世襲，住牧打箭爐城。光緒三十四年七月，趙爾豐奏改打箭爐為康定府，設河口縣。宣統三年，土司甲木參瓊珀繳印，其地悉歸流。原管有咱哩木千戶，木噶、瓦七、俄洛、白桑、惡熱、下八義、少誤石、作蘇策、八哩籠、上渡噶喇住索、中渡啞出卡、他咳、索窩籠、惡拉、樂壤、扒桑、木轤、格窪卡、呷那工弄、吉增卡桑阿籠、沙卡、上八義、拉里、八烏籠、姆硃、上渣壩惡疊、上渣壩卓泥、中渣壩熱錯、中渣壩沱、下渣壩業窪石、下渣壩莫藏石、魯密東谷、魯密普工碟、魯密郭宗、魯密結藏、魯密祖卜柏哈、魯密初把、魯密昌拉、魯密堅正、魯密達媽、魯密格桑、魯密本滾、長結杵尖、長結松歸、魯密白隅、魯密梭布、魯密達則、魯密卓籠四十八土百戶。

革伯咱安撫司，其先魏珠布策凌，康熙三十九年，歸附，授職，頒給印信號紙。宣統三年，改流。

巴底宣慰司，其先綽布木凌，康熙四十一年，歸附，授巴底安撫司。宣統三年，改流。

巴旺宣慰司，與巴底土司同世系，分駐巴旺，共管地方土民。宣統三年，改流。

喇安撫司，其先阿倭塔爾，康熙四十年，歸附，授職。

霍耳竹窩安撫司，即倬倭。其先索諾木袞卜，雍正六年，歸附，授職。宣統三年，改流。原管有瓦述寫達、瓦述更平東撒兩土百戶。

霍耳章谷安撫司，其先羅卜策旺，雍正六年，歸附，授職。光緒二十年，瞻對欲奪其地，鹿傳霖派兵滅瞻對，同倬倭一並改流。後發還，而章谷無人承領，改為爐霍屯。宣統三年，改流。

納林沖長官司，其先諾爾布，雍正六年，歸附，授職，與章穀土司一家。

瓦述色他長官司，雍正六年，歸附，授職。

瓦述更平長官司，雍正六年，歸附，授職。

瓦述餘科長官司，其先沙克嘉諾爾布，雍正六年，歸附，授職。

霍耳孔撒安撫司，其先麻蘇爾特親，雍正六年，歸附，授職。宣統三年，改流。管有科則、圖根滿碟兩土百戶。

霍耳甘孜麻書安撫司，其先那木卡索諾木，雍正六年，歸附，授職。宣統三年，改流。原管有革賚、朿暑、又朿暑三土百戶。

德爾格忒宣慰司，其先丹巴策凌。雍正六年，歸附，授德爾格忒安撫司。十一年，改宣慰司。諸土司部落，以德格為最大，東連瞻對，西連察木多，南連巴塘，北連西寧。番人以其地大，有「天德格，地德格」之稱。鹿傳霖派兵攻瞻對時，訪得德格土司羅追彭錯妻玉米者登仁甲生子名多吉僧格，又與頭人通，生子名降白仁青，以是與夫反目。玉米者登仁甲本藏女，於瞻對藏官有姻誼，藏官助之抗其夫，故各攜其子分居焉。光緒二十年，官軍計誘羅追彭錯，言為之逐其婦及降白仁青，因入德格。洎傳霖被劾，罷改流議。土司夫婦旋病故，傳霖奏遣其二子回籍，多吉僧格暫管地方。降白仁青已為僧，繼而招致多人爭職，多吉僧格奔藏。德格頭人百姓以降白仁青非土司子，且殘暴，迎多吉僧格歸。降白仁青避位數年，頭人正巴阿登等嗾其再起爭職，並誘占多吉僧格之妾。多吉僧格夫婦復奔藏，控於駐藏大臣有泰、張廕棠。既而德格百姓復迎之歸，錮降白仁青。降白仁青脫出，聚黨作亂，人民多被殺戮，多吉僧格遣人至打箭爐告急。宣統元年四月，趙爾豐率兵討之，降白仁青敗逃入藏。多吉僧格夫婦請改流，爾豐不欲利其危亂，許以復職。多吉僧格泣曰：「德格地廣人稀，窺伺者眾，終恐不自保，原招漢人開墾，使地闢民聚，乃可圖存。」意極堅決。爾豐奏分其地為五區：中區德化州，南區白玉州，北區登科府，極北一區即石渠歸，西區則同普縣，而邊北道駐登科焉。多吉僧格納其財產於官，徙家巴塘，復以奏給養贍銀及其妻姒郎錯莫首飾捐助巴塘學費。爾豐奏賞頭品頂戴，並予其妻建坊。原管有四上革賚、雜竹嗎竹卡、籠壩，六土百戶。

霍耳白利長官司，其先隆溥特查什，雍正六年，歸附，授職。宣統三年，改流。

霍耳咱安撫司，其先阿克旺錯爾恥木，雍正六年，歸附，授職。管有兩下革賚土百戶。

霍耳東科長官司，其先達罕格努，雍正六年，歸附，授職。宣統三年，改流。

春科安撫司，其先袞卜旺札爾，雍正六年，歸附，授職。副土司與安撫司一家，同時歸附授職。宣統元年，改流。

高日長官司，其先自印布，雍正六年，歸附，授職。宣統元年，改流。

蒙葛結長官司，其先達木袞布，雍正六年，歸附，授職。

林蔥安撫司，其先袞卜林親，雍正六年，歸附，授職。宣統三年，改流。

上納奪安撫司，其先索諾木旺札爾，雍正六年，歸附，授職。宣統三年，改流。原管有上納奪土千戶，上納奪黎窩、上納奪、納奪黎窩三土百戶。

瞻對有上、中、下三名。上瞻對茹長官司、下瞻對安撫司，均雍正六年歸附授職；中瞻對長官司，乾隆十年授職。距打箭爐七日程。東連明正，南接里塘，西北與德格土司毗連。縱橫數百里，為鴉龍江之上游。同治初，川、藏會攻瞻對，川軍未至，藏兵先克瞻對，派民官一、僧官一，率兵駐守，由達賴喇嘛及商上選任咨請駐藏大臣奏明，每三年替換。藏官恣行暴政，誅求無厭，瞻對民不堪命，屢起抗官，疆吏率加壓服，仍令屬藏。光緒二十年，鹿傳霖討平瞻對，議改流，卒為恭壽、文海劾罷。三十四年，趙爾豐由川赴關外，德格土司百姓沿途控告瞻對藏官侵奪土地，四出虐民，並歷訴中朝兩次將瞻對歸藏時，藏官追究內附者一一孥戮之慘。藏官不自安，陰欲添兵攻爾豐，爾豐令傅嵩矞率兵赴昌泰扼之。宣統元年春，爾豐建議收瞻對，樞府令駐藏大臣聯豫、溫宗堯與藏人議贖未成，樞臣恐牽動外交，持不斷。於是爾豐與嵩矞議，決以計取之。三年夏，爾豐調任入川，偕嵩矞整兵經瞻對。藏官憚軍勢之盛，潛遁去，瞻人歡舞出迎。因收回設治。尋爾豐至川奏聞。

以上打箭爐阜和協屬。

以上各土司，均頒有印信號紙。

里塘宣撫司，其先番目江擺，康熙五十七年，歸附，授職。傳至索諾木根登，因不能約束帳下頭人云甸等，致滋事端，革去土職，以土都司布洛工布拔補。

里塘、巴塘兩土司例於頭人內揀補，與他土司不同。嘉慶十二年，希洛工布為竹馬策登等所害，以頭人阿策拔補，頒給印信號紙。

副土司，其先番目康卻江錯，與正土司同時歸附。雍正七年，授職。嘉慶八年，土司羅藏策登為正土司頭人云甸等戕害，以頭人阿彩登舟拔補，頒給印信號紙。向設守備一、把總一。光緒三十一年，川軍討巴塘亂，里塘頭人不支烏拉，糧餉不能轉連，趙爾豐誅頭人，正土司逃往稻壩貢噶嶺，嘯聚土人為亂。爾豐移師攻鄉城，分兵先剿稻壩。正土司敗逃入藏，稻壩平。先是鄉城喇嘛普中札娃強悍知兵，誘殺里塘守備李朝富父子。鹿傳霖派游擊施文明討之，為所擒，剝皮實草，懸以為號。三十二年正月，爾豐率兵督攻，大小數十戰，匪退喇嘛寺死守。爾豐圍之數月，斷其水道，普中札娃自縊，諸番皆降，改里塘為順化縣。三十四年秋，復改里化同知，以鄉城為定鄉縣，稻壩為稻城縣，貢噶嶺設縣丞。

瓦述毛丫長官司，其先番目索郎羅布，康熙六十一年，歸附。雍正七年，授職。

崇喜長官司，其先番目杜納臺吉，康熙六十一年，歸附。雍正七年，授職。

瓦述曲登長官司，其先番目康珠，康熙六十一年，歸附。雍正七年，授職。

瓦述啯隴長官司，嘉慶十二年，歸附，授職。

以上各土司，皆頒有印信號紙。

瓦述茂丫土百戶，其先番目側冷工，康熙六十一年，歸附。雍正七年，授職。瓦述麻裏土百戶，嘉慶十二年，歸附，授職。

以上各土司，皆頒有號紙。以上里塘糧務屬。

巴塘宣撫司，其先羅布阿旺，康熙五十八年，歸附，授職，頒給印信號紙。副土司同。由四川設糧員一、都司一、千總一，三年更替。其喇嘛寺設堪布一、鐵棒一，為僧官，亦三年另換。堪布掌管教務經典，鐵棒管理僧人條規。番人犯罪，土司治之。番人之喇嘛犯罪，鐵棒治之。土餉以賦相抵，不足由官補給，年約銀千餘兩。光緒三十年，駐藏幫辦大臣鳳全赴任，道經巴塘，見地土膏腴，即招漢人往墾，築墾場於茨梨隴，委巴塘糧員吳錫珍、都司吳以忠兼理。番人驚沮，土司堪布勸鳳全速入藏，不聽。三十一年春，七村溝番民聚眾劫殺墾夫，吳以忠陣亡，鳳全避入正土司寨，與亂民議和。亂民迫鳳全回川，許息事，鳳全信之。東行數里，至鸚哥嘴，被殺。夏，馬維騏、趙爾豐往討，六月十八日，克巴塘，誅兩土司並堪布喇嘛及首惡數人。爾豐搜剿餘匪，因移師定鄉城。三十二年秋，爾豐會錫良暨雲貴總督丁振鐸具奏改流，設巴安縣。三十四年，改巴安府，分設鹽井縣三壩通判，並設康安道，駐巴塘。原管有上臨卡石、下臨卡石、岡、桑隆、上阿蘇、下阿蘇、郭布等七土百戶。

巴塘糧務屬。

嶺夷十二地夷人頭目，嘉慶十三年，歸附，給有頭目牌。十六年，改流，更姓住牧。豹嶺岡姓高，趕山坪姓澤，阿葉坪姓惠，牛跌蠻姓周，芭蕉溝姓華，龍竹山姓夏，雪都都姓萬，小板屋姓年，牛心山姓海，月落山姓宇，鹽井溪姓成，桃子溝姓平。

赤夷十三支，嘉慶十三年，歸附，選拔土弁，給有委牌住牧。膽巴家土千總一、土把總一，管有雞疏、卑溪疏、哈疏、白魁四家。哈納家土千總一、土把總一，管有胃扭、雅札、哈什三三家。蜚瓜家土千總一、土把總二，管有媽、呆得二家。魁西家土千總一、土把總一。

凡各地支所部惈夷稱曰「娃子」。以上瓘邊瓘邊營冷磧汛屬。

川東道重慶鎮轄：

石砫宣慰使，其先馬定虎，漢馬援後。南宋時，封安撫使。其後克用，明洪武初加封宣撫使。崇禎時，土司千乘及婦秦良玉，以功加太子太保，封忠貞侯。子祥麟，亦加封宣慰使。順治十六年，祥麟子萬年歸附，仍授宣慰使職。乾隆二十一年，以夔州府分駐雲安廠同知移駐石砫。二十五年，設石砫直隸，改土宣慰使為土通判世職，不理民事。

夔州府夔州協屬。

酉陽宣慰使司，其先受明封。傳至奇鑣，於順治十五年歸附，仍授原職，頒給印信號紙。雍正十二年，土司元齡因事革職，以其地改設酉陽直隸州。原管有邑梅峒、平茶峒、石耶峒、地壩四長官司，均於乾隆元年改流。

重慶府綏寧營屬。

永寧道提標轄：

九姓土長官司，其先任福，江南溧陽人。明洪武初，從傅友德入蜀，招撫拗羿蠻，受封。傳至孟麒，以功擢安撫使。天啟元年，土司任世籓夫婦死難，子祈祿復以功授瀘衛守備。傳至長春，順治四年，歸附，更給知府劄副。吳三桂叛，長春來奔。十六年，復永寧，長春子功臣復率土民歸附，頒發劄付。康熙二年，江安縣賊吳天成等作亂，功臣以擒賊功議敘。子宗頊襲職，隨頒土長官司印信號紙，以武職屬瀘州州判及瀘州營管轄。嘉慶元年，移駐瀘衛。光緒三十四年，趙爾豐奏改瀘衛為古宋縣，存土司名。

瀘州瀘州營屬。

千萬貫土千總，其先自元時受封。明洪武四年，賜姓楊。康熙四十三年，土司楊喇哇歸附，頒給印信號紙。其後楊明義，於雍正六年因云南米貼夷滋事案參革。子明忠立功贖罪，賞土千總職銜，未經請頒印信號紙。管有頭目六十五名。

千萬貫土千戶，其先楊繼武，為土千總楊成胞叔。嘉慶七年，夷人滋事，繼武同成出力，賞給土千戶執照。

千萬貫土巡檢，其先安濟，明時授馬湖土知府。其後失職，復授土巡檢。雍正六年，土舍安保歸附，無印信號紙。管有頭目二十四名。以上雷波普安營屬。

黃螂土舍，其先為明時酋長。雍正五年，土舍國保歸附，無印信號紙。

凡千萬貫、黃螂四土司，所管黑、白骨頭二種惈夷，椎髻衣氈，耕種打牲為業。以上雷波安阜營屬。

平彞長官司，其先王元壽，原籍江南人，於明時受封。順治九年，土司王長才歸附。

蠻彞司長官司，其先文的保，原籍湖廣人，於明時受封。順治九年，土司文鳳鳴歸附。

泥溪長官司，其先王麒，自明時世襲。順治九年，土司王嗣傳歸附。

沐川長官司，其先於明時受封，賜姓悅。順治九年，土司悅嶢瞻歸附。

以上各土司，皆頒有印信號紙。以上屏山縣屏山汛屬。

明州樂土百戶，其先盔甲，涼山生夷。其後駱哥，康熙四十二年，歸附，授職。

油石洞土百戶，其先普祚，涼山生夷。子咀姑，康熙四十二年，歸附，授職。

旁阿姑土百戶，其先腳謨伯，涼山生夷。子駱束，康熙四十二年，歸附，授職。

大羊腸土百戶，其先六盔，涼山生夷。子紐車，康熙四十二年，歸附，授職。

膩乃巢土百戶，其先必祚，涼山生夷。子腳骨，康熙四十二年，歸附，授職。以上馬邊馬邊營煙峰汛屬。

挖黑土百戶，其先亦赤，涼山生夷。子三兒，康熙四十二年，歸附，授職。

阿招土百戶，其先阿直，涼山生夷。子秧哥，康熙四十二年，歸附，授職。

幹田壩土百戶，其先賒的，涼山生夷。子路引，康熙四十二年，歸附，授職。

麻柳壩土百戶，其先鄂車，涼山生夷。子六貴，康熙四十二年，歸附，授職。

以上各土司，皆領有號紙。

慄坪土千戶，其先卜佐，涼山生夷。其後阿二，嘉慶十三年，歸附，賞給職銜，領有委牌。

冷紀土外委，其先普祚，涼山生夷。子未鐵，雍正元年，歸附，授職。以上馬邊馬邊營三河口汛屬。

以上各土司外，有理番之雜穀腦屯、乾堡寨屯、上孟董屯、下董孟屯、九子寨屯，懋功之懋功屯、崇化屯、撫邊屯、章穀屯、綏靖屯等土弁，各設屯守備，暨所屬屯千總、屯把總、屯外委，均世及接頂，與地志、兵志互見。


\end{pinyinscope}