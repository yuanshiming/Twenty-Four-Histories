\article{列傳三百十五}

\begin{pinyinscope}
屬國三

○緬甸暹羅南掌蘇祿

緬甸，在雲南永昌府騰越邊外，而順寧、普洱諸邊皆與緬甸界。順治十八年，李定國挾明桂王硃由榔入緬，詔公愛星阿偕吳三桂以兵萬八千人臨之。李定國走孟艮，不食死。緬酋莽應時縛由榔以獻，遂班師。緬自是不通中國者六七十年。

雍正九年，緬與景邁交閧，景邁使至普洱求貢，乞視南掌、暹羅，雲貴總督鄂爾泰疑而卻之。緬密遣人至車裏土司，探知景邁貢被卻，則大喜，揚言緬來歲亦入貢。旋興兵二萬攻景邁，而貢竟不至。

緬地亙數千里，其酋居阿瓦城。城西瀕大金沙江。江發源野人番地，縱貫其國中，南注於海。沿海富魚鹽，緬人載之，溯江上行十餘日，抵老官屯、新街、蠻暮粥市，邊內外諸夷人皆賴之。而江以東為孟密，有寶井，產寶石。又有波龍者，產銀，江西、湖廣及雲南大理、永昌人出邊商販者甚眾，且屯聚波龍以開銀礦為生，常不下數萬人。自波龍迤東有茂隆廠，亦產銀。乾隆十年，葫蘆酋長以廠獻，遂為內地屬，然其地與緬犬牙相錯。十八年，廠長吳尚賢思挾緬自重，說緬入貢，緬酋麻哈祖乃以馴象、塗金塔遣使叩關，雲南布政司等議卻之，而巡撫圖爾炳阿遽以聞。帝下禮部議，如他屬國入貢例。

其冬，緬使還至順寧，聞白古部酋撒翁起兵攻緬，緬兵敗，麻哈祖逃至約提朗，為白古所得，沉之江。撒翁據阿瓦五年，而緬屬之木梳頭目甕藉牙復起兵攻走白古，自據其地，令頭目播定鮓等以兵脅諸部役屬之。既而甕藉牙死，子懵洛立。未幾，亦死，弟懵駁立。

貴家者，隨永明入緬之官族也，其子孫自相署曰「貴家」，據波龍廠採銀。其酋宮裏雁不附於甕藉牙，約木邦酋攻之。兵敗，逃入孟連，而孟連土司刀派春奪其孥賄，為宮酋妻囊占所襲殺。雲貴總督吳達善誘宮裏雁至，則坐以擾邊罪，肆諸市。而木邦酋罕莽底亦兵敗走死，懵駁立其弟罕黑。由是緬人益無忌。

明萬歷時，巡撫陳用賓因永昌府近緬，設八關控之。八關者，萬仞、巨石、神護、銅壁、鐵壁、虎踞、天馬、漢龍也。其實八關皆無險厄可守，山箐間小徑往往通人行。自永昌迤邐而南為順寧，又南為普洱，其邊袤亙蓋二千餘里。永昌之盞達、隴川、猛卯、芒市、遮放，順寧之孟定、孟連、耿馬，普洱之車里，數土司外，又有波龍、養子、野人、根都、佧佤、濮夷雜錯而居，非緬類，然多役於緬。土司亦稍致餽遺，謂之「花馬禮」，由來久矣。暨緬人內訌，禮遂廢。甕藉牙父子欲復其舊，諸土司弗應，乃遣兵擾其地，而普洱獨先有事。

二十八年，劉藻為雲南巡撫，額爾格圖為提督。是年冬，緬人先遣刀派先之兄刀派新自阿瓦還至孟連，徵索幣貨，又遣頭目卜布拉、木邦罕黑至耿馬責其禮。普洱之十三板納者，本車裏土司地。雍正七年，鄂爾泰總督云南，招降之，始割其地置府。至是，緬人亦來索米。永順鎮總兵田允中、普洱鎮總兵劉德成、知府達成阿檄土司各率兵御之，殺其頭目卜布拉、召罕標等，餘眾潰走。

孟艮本緬屬，距普洱千餘里，土司召孟容與弟召孟必不相能。召孟必之子召散譖召孟容於緬，緬人執之，其子召丙走南掌。尋入居於十三板納之孟遮，召散因令素領散聽、素領散撰、素領黨阿烏弄等犯打樂，分侵九龍江橄欖壩，車裏土司遁去，賊入據其城。總督劉藻檄大理順寧營兵七千往剿，游擊司邦直先進，為賊人所圍。會參將劉明智至，夾攻破之，乘勝復車裏土司城。進攻猛籠、猛歇、猛混、猛遮諸壘，連破之，然賊往往竄伏屯聚，未肯即退。藻議益以曲尋、楚姚兵二千，未至，而參將何瓊詔、游擊明浩等聞猛阿為賊所攻，遽率兵過滾弄江，束器械以行，不設備，入山遇賊，兵敗，詔論斬。時乾隆三十年也。

三十一年正月，詔大學士楊應琚自陜甘移督云南，降劉藻湖北巡撫，藻自刎死。是月己亥，應琚至雲南，楚姚鎮總兵華封已平打樂，猛臘參將哈國興已平大猛養，合剿孟艮，召散遁，官軍得其城。而劉得成與提督達啟及參將孫爾桂攻整欠，亦克之。普洱邊外悉平。

叭先捧者，車裏土司之所屬，蓋微者也。顧與其妻咸以從軍自效，斬素領散撰於小猛侖，素領散聽亦為其妻殺死。應琚乃請以召丙居孟艮，叭先捧居整欠，均授以指揮，使守其地。時提督李勛方至雲南，應琚令往孟艮、整欠正經界，定賦稅，附入版圖，為久遠計。然召丙為人懦，不能安輯其人；叭先捧不敢至整欠，退棲於猛搿。四月，召散之黨召猛烈、召猛養以次被獲，其弟僧召龍亦自投首，惟召散逋逃未得。

應琚見夷人之易於摧殄也，遂上奏云：「臣兩月以來，訪問召散跡，逃往阿瓦，已飭土司繕寫緬文索取，不獻，當即興師問罪。臣查緬甸連年內亂，篡奪相尋，實有可乘之會。臣謹選人潛往阿瓦，將地方之廣狹，道路之險夷，詳悉繪圖，探明奏報。現已備可調之兵，布置練習，密修戎器，以待進行。」疏入，帝諭曰：「應琚久任邊疆，必不至輕率喜事。如確有把握，自可乘時集事，剋日奏功。倘勞師耗餉，稍致張皇，轉非慎重籌邊之道。務須熟計兼權，期於妥善，以定行止。」

是時諸將希應琚意，爭言內附。李勛以猛勇、猛散告，劉德成以猛龍、補哈告，華封以整賣、景線、景海告，率侈言夷地廣輪或二千里，或二千餘里，為邊外大都。應琚一一奏聞，以其頭目為千總、守備。緬寧通判富森言木邦人殺緬立土司罕黑，奉線甕團為主，原求內屬。永昌知府陳大呂亦言蠻暮土司被緬殘虐，久原歸誠，請發兵為助。應琚乃往駐永昌，而遣副將趙宏榜將永順、騰越兵三百餘人出鐵壁關屯新街，為蠻暮捍蔽。宏榜抵關，遇大呂所遣使，羈之，而自受蠻暮土司瑞團降。大呂恚，訴應琚，應琚曲解之。是時騰越知州陳廷獻招猛育、猛英、猛密，陳元震招戛鳩、允帽、結此夕，富森招佧佤，而宏榜又招孟養、乃壩竹、孟岳十六寨諸夷，先後遣人來約降應琚又為文檄緬，侈言天朝有陸路兵三十萬，水路兵二十萬，陳於境以待速降，不然則進討。緬聞，乃大出兵。緬人素不養兵，有事則於所屬土司諸寨籍戶口多寡出夫，名曰「門戶兵」。自甕藉牙據阿瓦，蓄勝兵萬人，一人給以餉四十兩，其餘派夫如故。每戰則以所派土司濮夷居前，勝兵督其後，而以馬兵為左右兩翼。戰既合，兩翼分繞而進，往往以此取勝。若自度不可勝，則急樹柵自固，而發連環槍砲蔽之。比煙開則柵木已立，入而拒守。其兵法如此。

九月，賊先以兵出落卓攻木邦，線甕團不能守，入居遮放，又以兵溯江而上，抵新街。宏榜相持兩日，勢不支，燒其器械輜重及傷病之兵，退回鐵壁關駐守，而蠻暮土司亦偕其母走入內地。

應琚憂甚，痰疾遽作，詔兩廣總督楊廷璋赴滇，代治應琚軍，並廉宏榜兵敗狀。又遣侍衛傅靈安挾御醫診應琚病，又命其子江蘇按察使重英、湖南寶慶知府重穀赴滇省視之。

應琚所調兵一萬四千名將集，令永順鎮總兵烏爾登額駐宛頂進剿木邦，永北鎮總兵硃侖由鐵壁關進駐新街，而令提督李時升在杉木籠山居中調度。侖至楞木，突遇賊，戰四晝夜，賊退走，追擊之。懵駁之弟卜坑及其舅莽聶渺節速詭求和，言原頂經吃咒水。頂經者，以經加於首，咒水者，取水咒之，分與其眾飲，蓋夷人盟誓之禮也。議未定，賊已擁眾越神護、萬仞關，入掠盞達，圍游擊馬拱垣於盞達江上，分兵入戶撒，游擊邵應泌亦被圍。劉德成在乾崖有兵二千人，坐視不救。時升因檄侖還守鐵壁。又聞賊欲從庫弄河出關後，侖復引兵卻，駐守隴川。賊勢張甚，應琚數以檄促德成，始擊賊於銅壁關下，破之。賊自西而東趨隴川，德成亦由戶撒擊其後；時升又檄烏爾登額帥宛頂兵至邦中山，以助聲勢；於是軍威稍振。賊人見大兵之集也，復來乞降，侖以報應琚，命許之。

賊伺我軍懈，遂走犯猛卯。猛卯與木邦親，木邦之降，猛卯實左右焉。賊怨，故蹂躪之。時三十二年正月丙寅朔也。副將哈國興帥兵二千五百人趨猛卯，比至，見賊勢盛，乃入城與土司堅守。賊攻城，緣梯而上，城上矢砲交發，賊不敢近。圍八日，癸酉，副將陳廷蛟、游擊雅爾姜阿各以兵至，城中出合擊之，賊大潰；而烏爾登額久不至，故賊得浮猛卯江而逸。硃侖乃造浮橋過宿養渡，由景陽、暮董偕烏爾登額進剿木邦。是月丁丑，楊廷璋至軍，見賊未易遽平，遂奏言應琚病已痊，臣當歸粵。帝召廷璋還京師。

時賊入關侵擾，應琚皆不以聞，僅言硃侖殺賊幾萬人，賊震懼，乞降，欲以新街、蠻暮與之；而時升亦言猛卯之捷，誅其大頭目播定鮓、皮魯布。奏入，帝視應琚所進地圖，用藍筆分中外界，而猛卯、隴川均在藍線內，疑之，以為如果殲賊萬餘及大頭目，賊當遁走不暇，何以硃侖展轉退卻，賊敢蔓延內地土司之境？降旨駁詰。而傅靈安先奉詔廉訪軍事，具言趙宏榜棄新街，硃侖退守隴川，及李時升未經臨敵情事，與帝所駁詰者悉合。應琚復劾劉德成、烏爾登額逗留貽誤。於是逮李時升、硃侖、劉德成、烏爾登額、趙宏榜，而晉楊寧為提督。且以應琚欺罔乖謬不能任事，乃召明瑞於伊犁，以將軍督軍雲南，遣額爾景額為參贊大臣，徙巡撫湯聘於貴州，以鄂寧代之。

上年冬，緬人已據整賣、景線，召散遂率以攻孟艮，召丙懼，出奔，賊延入打樂，思茅同知黑光以聞。時湯聘未聞上命，楊重英方至自江蘇，乃偕赴普洱，奏言總兵華封、寧珠安坐普洱，失剿御，請革職治罪。奏入，華封、寧珠與游擊權恕、司邦直，都司甘其卓皆被逮，調開化鎮總兵書敏總統進剿。頃之，鄂寧亦至普洱，奏言：「上年九龍江外兵馬以瘴死者不可勝數，官弁夫役死亦大半。此時正盛瘴發生，湯聘乃稱嚴飭將卒，克日進剿，懷詐塞責，實無誠款。」奏入，湯聘以革職逮治。應琚見前所招撫土司復陰附緬，其土司頭目夷人千百為群，皆蕩析離居，而緬賊時出沒為患，邊事日棘。鄂寧復奏應琚貪功啟釁，為硃侖等諱飾，又不令湯聘、傅靈安與聞邊務，及隱沒游擊班第、守備江紀陣亡各狀。應琚懼，乃奏請是秋大舉征緬，調兵五萬，五路並進，兼約暹羅夾攻。帝下其議，廷臣皆斥之。詔逮應琚至京，賜死。

四月，明瑞至永昌。時楊寧壁軍木邦，餉道為賊所斷，潰退滿河。永北鎮總兵索柱及烏爾登額亡其印信。明瑞以聞，楊寧亦被逮，調譚五格為提督，詔派八旗兵三千、四川兵八千、貴州兵一萬、雲南兵四千，赴邊進討。綠營馬匹皆本營預備，惟八旗兵三千人，每兵例需馬三匹，合官員所用，計馬幾萬匹。明瑞議撥廣西馬一千、廣東馬八百、四川馬五千八百、貴州馬六千、湖南馬二千，每兵裹兩月糧，計六斗，馱以一馬。馬、驢少，購牛代之。糧不足，可殺牛以抵。共用驢、馬、牛八百餘。其糧於大理、鶴慶、蒙化三府撥六萬石，又於永昌、順寧買三萬石。兵行之道，自宛頂、木邦進者為正兵，明瑞身統之。烏爾登額、譚五格則由猛密分進。至新街，水路，時方暑雨，難造舟，宜削木★O2沿江流下，疑賊以牽其勢。奏入，帝嘉之，悉從其議。

九月，諸路兵皆至永昌，馬、牛亦集。甲寅，明瑞率軍啟行。值大雨，潞江舟少，以次待渡，而溝路陰仄，輜重壅塞於道，軍士立雨中竟夕。十月甲申，抵帕兒，帝復遣參贊大臣珠魯訥至軍，而參贊大臣額爾景額、楚姚鎮總兵國柱相繼病歿。賊偵知，毀津渡橋梁，且伐大樹撲之。又雨多道壞，軍行遲滯，明瑞乃選銳兵一半，帥以先驅。領隊大臣觀音保由孟谷出木邦之右。十一月丙戌，抵木邦城。賊先挾夷民以去，獲其糧貯，留珠魯訥以兵四千守之。進至錫箔江，江寬，架橋以渡。行四日，至天生橋，橋南有賊砦相偪。會商人馬子團言橋之東三十里水淺可涉，且岸頗平，乃以兵繞出其後。賊復棄砦去，遂進至蠻結。賊依山立十六柵以待。明瑞抵柵下，親冒槍砲督兵進攻。觀音保麾眾先據山左。哈國興等三路登山，俯薄之，呼而逼其壘。貴州步兵王連睨柵左有積木，躤之以登，躍入柵內，八十餘人繼之。賊恇亂，莫知所措，多被殺，遂破其一柵。旋復攻破三柵，而十二柵之賊悉乘夜潛遁。捷聞，晉封明瑞誠嘉毅勇公，以恩澤侯與其弟奎林，特擢王連為游擊，餘俱交部敘功。

然夷境益峭險，其草率綠竹、王芻之屬，馬乏食，多致斃，而牛行遲滯，箠之以登，死者尤眾。賊燒其村寨，斂積貯而窖埋之，掠食無所得，軍糧垂竭。進至象孔，迷失道。明瑞度不能至阿瓦，約烏爾登額等軍由猛密入。其地近孟籠，有緬屯糧，且可與猛密軍相合，乃議向孟籠，果大獲糧；而烏爾登額等趨猛密，出虎踞關，聞老官屯有賊，意輕之，先率眾往攻。賊固守，弗能下，軍士多傷亡，陜西興漢鎮總兵王玉廷亦中槍卒。

珠魯訥守木邦，有夷數十人來降，疑其偽，悉誅之，而遣索柱等往錫箔江設臺站，以通明瑞軍信息。索柱等至蒲卡，聞賊至，以兵少，退守錫箔，賊躡之，戰歿。賊遂附木邦城下，絕營南水道，糧運之從宛頂來者，賊又截之，軍士皆饑渴，火藥亦盡，賊審其困，佯為好語求和，珠魯訥不得已，遣楊重英及守備王呈瑞往報，賊人留之，且誘軍士出汲，斷其後，皆不得還。三十三年正月，益兵攻城。丁未夜，兵亂，珠魯訥自剄死，普洱鎮總兵胡大猷亦歿。賊之圍木邦也，珠魯訥屢促鄂寧救援，而永昌兵盡行，無可調發。已而促之急，始令游擊袁夢麟等率駐宛頂兵三百人以往，遇賊，皆不知所之。知府陳元震、郭鵬翀持參贊印先三日逸出，鄂寧捕得之，磔死。

明瑞既就糧孟籠，諜知烏爾登額未至猛密，而諜者報大山土司瓦喇遣弟羅旺育來迎，且率其子阿隴從軍；而緬自去冬象孔改道後，獲官軍病卒，知糧盡，不向阿瓦，即悉眾躡官軍後。官軍且戰且行，每日先以一軍拒敵，即以軍退至數里外成列，待軍至，則成列者復迎戰。明瑞及觀音保、哈國興更番殿後，步步為營，每日行不三十里。正月丙午，至蠻化，營於山巔，賊即營山半。明瑞曰：「賊輕我甚矣，不一痛創之不可！」時賊識官軍軍號，每晨吹波倫者三而起行，賊亦起。次日五鼓復吹波倫三，乃盡出營伏箐中以待。賊聞波倫聲爭上山來追，萬槍突出，四面兜擊，賊潰墜者趾頂相藉，坑穀皆滿，殺四千餘人。

明瑞休軍蠻化數日，取所得牛馬犒士。又自蠻化至邦邁、虎布、蠻移、小天生橋、僮子壩，大小數十戰，永順鎮總兵李全歿於陣。又稍稍聞木邦失守。明瑞恥是役之無功也，二月己未，至猛育，距宛頂糧臺二百里，賊蝟集數萬。明瑞乃令軍士乘夜出，而自與領隊大臣及巴圖魯侍衛數十人率親兵數百斷其後。及晨，血戰萬賊中，無不一當百。俄，明瑞槍傷於肋，呼從者取水至，飲水少許而絕。觀音保、扎拉豐阿皆戰死，死者凡千餘人。是夕也，星隕如雨，餘軍先後潰歸宛頂。

明瑞自蠻結破賊後，懸軍深入。帝久不得報，命戶部尚書果毅公阿里袞以參贊大臣赴邊援應。又聞木邦被困，命明瑞旋軍，而敕烏爾登額撤老官屯之圍，往援木邦。賊覺，扼馬膊子嶺，烏爾登額幾不得出；而自旱塔抵猛密，木邦有袤徑頗近，烏爾登額以馬盡糧乏，紆道入虎踞關，經猛卯，至宛頂，復駐軍。明日而明瑞陣亡之信已至，鄂寧劾其有心玩誤，詔逮至京磔之，並誅譚五格於市，而厚恤明瑞。其後阿里袞募人至猛育，求其尸，歸於京師以葬。是為征緬前一役。

明瑞之死也，緬人不知，震其餘威，懼再討。五月，縱所獲兵許爾功等八人自木邦持緬書來，且使楊重英、王呈瑞等言：「懵駁之母得罪天朝，欲使懵駁內附。」重英恐緬書繙譯誤，乃譯清、漢字各一通，益以木邦臘戌頭目苗溫之書。苗溫者，緬人守土官之稱。臘戌在木邦南。木邦殘破，而臘戍城在嶺下，險可守，故苗溫徙居於此。緬書云：「暹羅國、得楞國、得懷國、白古國、一勘國、罕紀國、結此夕國、大耳國及金銀寶石廠，飛刀、飛馬、飛人、有福好善之王殿下掌事官拜書領兵元帥。昔吳尚賢至阿瓦，敬述大皇帝仁慈樂善，我緬王用是具禮致貢，蒙賜緞帛、玉器諸物，自是商旅相通，初無仇隙。近因木邦、蠻暮土司播弄是非，興兵兆釁，致彼此人馬互有傷亡。茲特投文敘明顛末，請循古禮，貢賜往來，永息干戈，照舊和好。」阿里袞以聞。帝念明瑞軍入關者尚逾萬，所喪亡不過十之一二，然將帥親臣皆捐軀異域，而緬夷求款未親遣頭目，非大舉無以雪忠憤，命絕之勿報。自後緬人數以書與隴正野人及遮放土司訪問許爾功狀，皆置不答；而以楊重英偷生阿瓦，籍其家，並置其子於理。

時大學士公傅恆自請督師，乃命為經略；阿桂、阿里袞皆為副將軍，明德為總督，哈國興為提督。八月，阿桂詣熱河行在，奏言：「緬賊愍不畏死。臣至滇，當相度時勢，以正天誅，不敢鹵莽滅裂，誤軍國大事。」帝頷之。既陛辭，至襄陽，會守備程轍前從楊寧軍陷於賊，至是密以書來告，言緬人方與暹羅仇殺，可約以夾攻。帝遣人馳問阿桂，奏言：「官軍會合暹羅，必赴緬地。若由廣東往，則遠隔重洋，相去萬餘里，期會在數月之後，恐不能如期。」帝以為然。蓋自明陳用賓有要暹羅攻緬之說，楊應琚、楊廷璋先後奏上，延議雖斥之，不能釋然也。因詔兩廣總督李侍堯詢察之。侍堯奏言：「聞暹羅為花肚番殘破，國主詔氏竄跡他所，餘地為屬下甘恩敕、莫士麟分據。」花肚番者，緬人以膝股為花，故云。由是約暹羅之議始寢。

是年冬，帝念明瑞所統旗兵勞苦，命回京，復選旗兵五千人赴滇，合荊州、貴州、四川兵一萬三千人。阿里袞乃令副都統綿康、曲尋鎮總兵常青帥二千人駐隴川，侍衛海蘭察、烏爾圖納遜帥二千人駐盞達，領隊大臣豐安、鶴麗鎮總兵德福帥二千人駐遮放，侍衛興兆、巴朗帥一千人駐芒市，侍衛玉林、普爾普帥五百人亦駐盞達，侍衛恆山保、永順鎮總兵常保柱帥三千人駐永昌，廣東右翼鎮總兵樊經文帥一千人駐緬寧，荊州將軍永瑞、四川副都統雅朗阿、提督五福帥六千人駐普洱，而騰越兵一千令綿康兼轄之。防守嚴密，邊以無事。帝以緬人狡惡，思出偏師疑之，使其疲於奔命。欲出九龍江及舊小，皆不果。阿里袞乃議剿戛鳩。十一月，阿桂至永昌，聞信馳往會師討之。十二月，出關，焚數寨，殲其眾數百人，止丹山。濮夷團五卒者，率四十餘戶來降，遷之盞達。

三十四年二月，經略傅恆發京師，帝御太和殿授以敕印。或告傅恆曰：「元伐緬，由阿禾、阿昔二江以進。今其跡不可考，意其為大金沙江無疑。前鄂寧言騰越之銀江，下通新街，南甸之檳榔江，流注蠻暮，兩江皆從萬山中行，石磡層布，舟楫不可施。若於近江地為舟具，使兵扛運至江滸，合成之以入於江，下阿瓦，既速且可免運糧，而師期亦較早一二月，緬人必不暇設備。又以一隊渡江而西，覆其木梳舊巢。如此，緬不足平也。」傅恆然其言。四月丙辰，至永昌，條奏進兵事宜，皆如所議。遂遣護軍統領伍三泰、左副都御史傅顯及哈國興，率夷人賀丙往銅壁關外相視造舟地。還報野牛壩山勢爽塏，樹木茂密，且距蠻暮河一百餘里，於入江為宜。乃令常青等率兵三千人，督湖廣工匠四百六十餘，馳往造辦。又使賀丙潛行招撫。賀丙者，戛鳩頭目賀洛子也。

是役也，續遣滿洲、索倫、鄂倫春、吉林、西僰、厄魯特、察哈爾，及自普洱調赴騰越之滿洲兵，共萬餘人；又福建、貴州、本省昭通鎮兵，共五萬餘人。河南、陜西、湖廣與在省曲靖各府飼養之馬，凡六萬餘匹。益以四川工咒術之喇嘛，京城之梅針箭、沖天砲、贊叭喇、鳥槍，河南之火箭，四川之九節銅砲，湖南之鐵鹿子，廣東之阿魏，雲南省城制造之鞍屜、帳幙、旗纛、火繩、鉛藥，及鉛鐵、灰油、麻枲諸船料物，悉運往以資軍實。

乃議分路進：傅恆由江西戛鳩路，阿桂由江東猛密路，阿里袞以肩瘡未愈，由水路，都計新舊調兵二萬九千人。其由戛鳩路者，滿州兵一千五百人，護軍統領伍三泰，侍衛玉麟、納木札、五福、鄂寧、烏爾袞保，參領滿都虎、德保領之；吉林兵五百人，護軍統領索諾木策凌、侍衛占坡圖領之；索倫兵二千人，副都統呼爾起、奎林、莽克察，侍衛塔尼、布克車德、受菩薩，參領占皮納領之；鄂倫春兵三百人，侍衛成果領之；厄魯特兵三百人，侍衛鄂尼、積爾噶爾領之；綠營兵四千人，提督哈國興，開化鎮總兵永平及德福領之。其由猛密路者，滿洲兵二千人，副都統綿康、豐安、常保柱，侍衛海蘭察、瑪格、喬蘇爾、興兆、普爾普領之；索倫兵一千人，散秩大臣葛布舒，侍衛額森退領之；厄魯特兵三百人，侍衛巴朗領之；綠營兵四千人，曲尋鎮總兵常青，永北鎮總兵馬彪，楚姚鎮總兵於文煥領之。其由水路者，健銳營兵五百人，侍衛烏爾圖納遜、奈庫納領之；吉林水師五百人，副都統明亮，侍衛豐盛額領之；福建水師兵二千人，福建提督葉相德，福建建寧鎮總兵依昌阿領之。又令副都統鐵保，侍衛永瑞領成都滿洲兵一千二百人，侍衛富興、蒙古爾岱、鄂蘭、必拉爾海領西僰兵一千人，提督本進忠、臨元鎮總兵吳士勝領綠營兵二千二百人，分守驛站。又令侍衛諾爾奔領滿洲兵五百人，永順鎮總兵孫爾桂領綠營兵一千人，屯宛頂，以牽制木邦之賊。又令雅朗阿領荊州滿洲兵二千人，普洱鎮總兵喀木齊布領綠營兵一千五百人，駐守普洱。

分置略定，而賀丙往戛鳩招撫孟拱，挾其頭目脫烏猛以來。其言曰：「上年懵駁遣頭目盞拉機以千人守猛戛，需索煩重，土司畏其偪，避往戶工。孟拱人苦緬人魚肉久矣，聞大軍來，皆呀呷忻喜。請由戛鳩濟江出孟拱。孟拱米穀多，可以佐軍食。頭目歸，當集舟於江以待。」傅恆上言：「孟拱遣大頭目來，稱歸備舟以候官兵過渡。臣思野牛壩造舟之役，賊早有見聞，若於西岸設伏沿江拒我，未易渡也。今忽由戛鳩過江，先從陸路據蠻暮西岸，已出賊意計之外。且自戛鳩渡後，可將舟楫順流放至蠻暮，添備東岸官軍過渡。如造舟處有緩急，我兵在西岸，乘舟往來策應亦最便利。臣傅恆謹先統兵進發，阿里袞、阿桂偕往野牛壩督辦船工。」

癸卯，次盞達，分道行，阿里袞固請從傅恆。庚申，出萬仞關。八月癸丑，次允帽。允帽，江滸也。賀丙、脫烏猛以舟三十餘來迎。丙子，次孟拱。土司渾覺竄往節東，蹤跡之，獲其小妻並頭目興堂札，原往尋渾覺，縱之，即日偕以來，獻象四。傅恆令其人持大纛騎以先，夷人望見皆驚駭。而予渾覺銀萬兩，市牛數千頭，米數千石，以給軍。

時阿桂以七月戊申次野牛壩。舟工畢，八月乙酉，進次蠻暮。初，官兵之裹糧兩月也，議以進剿為始；而督工時仍令內地饋運，總督明德面諾之，不為具。及是，移檄往促，始令騰越州發運。泥深道遠，經月不能至。乃奏糧運遲誤狀，降明德江蘇巡撫，以阿思哈代之。九月壬辰，阿桂由蠻暮進至新街。舟成，將出江口，賊人從猛戛來逆戰，阿桂伏兵甘立寨。賊至，水陸奮擊，發巨砲，沉其舟，譟而從之，笳鼓競作，賊大沮，退走。

先是傅恆在江西，文報越兩三日輒一至，自孟拱而南，信益稀。阿桂聞蒼浦、蠻岡間有伏戎，乃募夷間道以書往訊。及伊犁將軍伊勒圖、總督阿思哈奉命皆至軍中，乃以兵二千屬伊勒圖渡江迎傅恆，並令玉麟、哈青阿率兵據西岸以待。伊勒圖渡江遇賊，擊走之，柵賊一夕皆遁去。

傅恆率十八騎，以是月戊申抵哈坎。是時緬人列船江岸，且於沙洲及林莽間樹柵以守。十月戊午，傅恆及阿桂督水師擊之，侍衛阿爾蘇納首先乘小舟沖入，眾繼進，奪其柵，獲旗纛器械無算，殲頭目賓啞得諾；而阿里袞、伊勒圖攻西岸諸柵，賊皆棄而走。丙寅，傅恆、阿桂循江東岸，伍三泰、常青循江西岸，阿里袞、伊勒圖率水師並進。丁卯，阿里袞以瘡甚卒於舟。

伊勒圖領其眾已抵老官屯。賊柵徑圍三里許，柵尾迤邐屬於江中，瀦水可泊船。柵以巨木深入土中，外周三壕，壕外橫臥大樹，銳其枝末外向，蓋其大頭目布拉莽儻所居也。西岸頭目得楞孝楞率船一百三十、兵三千，起兩柵。及夕，柵木杪皆懸火。有頃，鼓登登，雜以管籥侏離之歌，傳呼以達於江西，遠近相和，竟曉乃輟，而老官屯南巴窪、章薄賊，皆築柵以為應援。庚午，進攻其柵，經略將軍親摩壘。總兵德福中槍，逾日卒。乃令舟師絕兩柵中，下泊於柵南，斷賊江中援救。發威遠大砲，砲重三千斤，子三十餘斤，聲如奔雷，遇木輒洞以過，柵不為塌。又改用火攻之法，先以桿牌御槍砲，眾挾膏薪隨之，百牌齊進，逾壕抵柵；而江自四更大霧起，迄平旦始息，柵木沾潤不能爇，兼值反風，遂卻。又取生革為長鐶鉤之，力急鐶輒斷；乃伐箐中數百丈老藤，夜往鉤其柵，役數千指曳之，輒為賊斧斷。總兵馬彪乃闕隧窌藥其中，深數十丈，藥發，柵突高起丈餘，賊號駭；俄柵忽落平地，又起又落者三，遂不復動。蓋柵坡迤下，而地道平進，故土厚不能迸裂也。賊自巴窪、章薄來鉛丸、火藥、糧米，卒不得斷絕，是以無逃志。

然懵駁聞新街之敗，大懼，而攻圍日久，死傷者多。十一月己丑，布拉莽儻乃遣使求罷兵。明日，復以懵駁書至。傅恆、阿桂召諸將問可否，諸將皆言懵駁從阿瓦致書，非震悚誠切不出此，可借此息兵。壬辰，作檄答之，言：「汝國欲貸天討，必繕表入貢，還所拘縶官兵，永不犯邊境。如撤兵背約，明年復當深入，不汝貸也。」癸巳，緬十三頭目來議事，乃遣明亮、海蘭察、哈青阿、明仁、哈國興、常青、馬彪、依常阿、於文煥、雅爾姜阿等會議，申諭所約三事，頭目皆拱手聽命。哈國興曰：「汝國僻在海裔，不知籓臣典禮，汝入貢當具表文，文首行書『緬甸王臣某奉表大皇帝陛下』，與安南、高麗各外籓等。」其管五營頭目得勒溫曰：「謹受教。」目左右具書以歸。丁酉，陳錦布、毯百餘端，獻經略將軍，而進魚鹽犒軍。於是焚舟鎔巨砲，奏聞，以己亥班師。甲辰，進虎踞關，緬人遣頭目率六十餘人送至關上。是日奉旨以緬地瘴癘，命貰其罪，令渾覺還孟拱，而以所進四象送京師。伊勒圖、傅恆先後還京。

木邦、蠻暮兩土司走入內地後，線甕團居緬寧之海臘，丁山、瑞團居盞達之壩築，其猛密頭人線官猛亦率眾居綿川戶南山，餘遷徙無常處。及是，移線甕團於蒙化，移瑞團、線官猛於大理，各取官莊租贍之；而賀丙則從其請，居於萬仞關外之南底壩。其後又以召丙、叭先捧等分置於寧洱縣之蕨箕壩，而大山之侄阿隴、允帽頭目之女老安皆屬縣官，予以廩給。猛勇頭目召工、整欠頭目召教、景海頭目召別，咸原輸誠進獻。

三十五年二月，因緬人貢使不至，帝令毋許奸商挾貨貿遷以利緬，且漏內地消息。時阿桂還至省城，命核所用軍裝馬匹，又命總督彰寶檄斥緬入貢使遲滯狀，使都司蘇爾相持至老官屯，布拉莽儻留之。阿桂回至永昌察賊狀，三十六年三月，阿桂奏言：「蠻暮、木邦、猛密三土司外，始有緬人村落，距邊已二千餘里，偏師不可深入。若出近邊，則所殲乃濮夷野人，與緬無損。不如休息數年，外約暹羅同時大舉。」帝以大舉非計，乃罷阿桂，以溫福代之。明年，金川反，溫福、阿桂皆赴四川。而緬亦方用兵暹羅，於是暹羅滅於緬。

四十一年，金川平。時緬甸先遣孟遮等五人以書呈雲南總督圖思德，總督縶之歸京師。及是，命赴市曹觀狀，且告之故，乃縱使歸緬，而令阿桂以大學士赴永昌備邊。緬懼，請入貢，原出楊重英、蘇爾相，求開關互市。明年，出蘇爾相，而楊重英不至。

四十三年，暹羅遺民起兵逐緬人復國。五十一年，詔封鄭華為暹羅國王，於是緬益懼。五十二年，耿馬土司罕朝瑗報言：「滾弄隔岸即緬甸木邦，緬酋孟雲遣大頭目葉渺瑞洞、細哈覺控、委盧撤亞三名，率小頭人從役百餘人，齎金葉表文，金塔及馴象八、寶石、金箔、檀香、大呢、象牙、漆盒諸物，絨氈、洋布四種，懇求進貢。譯其文，稱孟雲乃甕藉牙第四子，幼為僧，懵駁其長兄也。懵駁死，子贅角牙立。孟雲次兄孟魯，以甕藉牙有兄終弟及之諭，懵駁死而子襲，非約，乃戕殺贅角牙，欲自立，國人不服，亦殺孟魯，迎孟雲立之。孟雲深知父子行事錯謬，感大皇帝恩德，屢欲投誠進貢，因與暹羅構釁，且移建城池，未暇備辦。今緬甸安寧，特差頭目遵照古禮進表納貢。」總督富綱等以聞，帝允所請，賚其使而歸之，且賚孟云佛像、文綺、珍玩器皿。五十四年，孟雲遣使賀八旬萬壽，乞賜封，又請開關禁以通商旅，帝皆從之，封為緬甸國王，賜敕書、印信，及御制詩章、珍珠手串，遣道員、參將齎往其新都蠻得列，定十年一貢。自是西南無緬患。

六十年，緬王遣使祝釐，進緬石長壽佛、貝葉緬字經、福字鐙、金海螺、銀海螺、金鑲緬刀、金柄麈尾、黃緞傘、貼金象轎、洋槍、馬鞍、象牙、犀角、孔雀、木化石、玄猴皮、各色呢、各色花布，都十有八種。時有三緬盜逸入印度，緬人以五千人追之，突入印度之勢他加境，英人領土也。英守將爾斯根詰緬人，以盜付之。嘉慶元年，緬王復遣使朝貢。總督勒保以緬使甫經回國，不宜數來，檄雲南司道拒勿納。事聞，帝諭曰：「緬甸國王以本年國慶，特遣使臣齎表備物申虔稱賀，勒保不據實奏聞，遽行拒絕，致令使臣徒勞跋涉，殊失柔遠綏懷之意。勒保交部嚴議。」命軍機大臣擬旨曉諭緬王，頒賜蟒錦四端。五年，緬甸入貢。十年冬，緬甸復遣使叩關求入貢，以是年暹羅伐緬，有敕諭暹羅罷兵故也。帝以非貢期，卻之。

時緬甸雖失暹羅，國勢猶盛。其疆域南盡南海，北迄孟拱，西包阿拉干，東聯麻爾古。又有拈人之地環其東境，舊稱九十九國，多為領屬，地廣兵強。既東失暹羅，乃西覬印度之富，時思襲取。緬西北有曼尼坡部，又西有阿薩密部，緬嘗以兵攻二部，漸有從西黑特旁侵入英領之勢。西黑特居阿薩密南，為印度孟加東北境，過此即克車部，英人所保護也。緬人恃其習戰，蔑視英人，後果侵英邊，殺英戍兵，擄其人民。又南侵入勢他加，英人以少兵守內府河口之刷浦黎島。道光三年，緬人攻守島英兵，英以眾寡不敵而潰，亡數人。英人來責言，緬置不答，益輕英。

明年，英人伐緬，水師副提督喀姆稗兒率師進厄勒瓦諦江，即大金沙江也。次仰光，緬人御諸海口而敗，英軍遂登陸攻仰光、克曼庭村寨。緬兵懼，每戰輒奔潰，然去必毀其積貯，堅壁清野以待，英人野無所掠，糧運又不繼，遂大困。緬王乘其敝，自阿瓦遣大隊圍攻之，英軍固守不動，緬人不能勝。英軍尋以巨砲反攻緬，緬軍潰。逾數月，喀姆稗兒乘間攻克艾報、墨爾階兩城，與瀕海地那悉林之地，然英軍傷病相屬，其強壯能勝戰者僅三千人，乃移病卒休養於艾報諸城，勢復振。進攻擺古河口之悉林工場，與葡萄牙所築舊堡，悉取之。又克馬爾達般省。

緬人懼，徵鎮守阿拉干長勝軍回援，其帥班都拉，健將也。班都拉既至，急突英軍，不得入，乃退而集師。十一月，班都拉以眾六萬攻仰光及克曼廷村寨，不克。還至丹阿卜，掘地營而守，喀姆稗兒於是進攻普羅美，其地西距厄勒瓦諦江約三里許。明年，英軍分水陸進，將軍可敦將水師，喀姆稗兒將陸軍，會於丹阿卜，合力奪地營，緬將班都拉中砲死，遂長驅入普羅美城。時值大雨，約各休兵一月，以九月十七日為期。入夏以來，英別將馬立生攻克阿拉干部，並逐阿薩密北部緬人，進駐克車。

十月，緬軍三路攻普羅美，英守將僅有歐人三千，印人二千，緬軍不能入。十二月，英人分擊緬軍，緬軍沿厄勒瓦諦江敗退，各以一萬二千人分入米投、麥龍，築壘堅守。未幾，米投破，餘兵奔麥龍，緬人力竭，求成於英，英將允之，遣人議和款，要以四事：一，割阿拉干、艾報、墨爾階與意愛各城歸英轄；二，阿薩密部與各小部，緬人毋得干預其治權；三，賠軍費一千萬羅比；四，應準各國代理人駐扎緬京，且得以兵五十名為衛，英艦之入緬港者，毋得勒令繳槍彈船舵。

議員簽押呈緬王署押，緬王不允，飭整戰備。英將偵知緬王無和意，明年一月十九日，攻克麥龍城，緬人復遣使議和，且徵蒲甘兵衛京城。英將知非王本意，進攻不已，緬廷乃使美士迫拉意斯持前署押約章，並羅比二百五十萬至英軍乞止兵，英乃撤兵去。時道光六年也。

約成，緬國遂失西偏沿海地數部。然緬國上下均不服此約。迨緬王弗極道為其弟撒拉瓦第所篡，撒拉瓦第素主排英，尤蔑視前約。先是英使臣軍佐白奈駐阿瓦，與緬王齟而去，兩國交遂破，英政府撤回駐緬職事人。是後緬人遇英人頗暴厲，英艦至緬者，緬人常與其水手閧，英廷遣使詰責緬廷，且護以水師。比英使至仰光，謁其督臣，語不合，英使遂以兵艦封其港，責償前英船所受損失費，要緬廷禮接英使，仰光督臣在英使前謝罪。時緬王蒲甘曼嗣立，執不允。於是英、緬再失和，而修職貢於中國如故。

咸豐三年十一月，羅繞典奏緬國貢使入京，請變通辦理。帝諭軍機大臣曰：「朕念緬甸國王久列籓封，貢使遠道輸誠，具徵忱悃。惟其國貢使向取道貴州、湖南、湖北進京。現在粵匪未平，若令繞道而行，殊非所以示體恤。即傳旨其使臣，此次無庸來京，仍優予犒賞，委員護送回國。」

是年，緬、英再開戰，南方嚴城要地盡入於英，前所交還擺古部亦為英擾。英將道好西宣言以擺古隸英版圖。適緬親王曼同下王於獄，自立為王，遣使說印督道好西索還擺古，英廷命軍佐雅實勿里為擺古行政長官，且充使以報。偕雅實勿里行者為參贊亨利幼兒、地質學家倭爾罕，挾緬王立永讓擺古之約，緬王拒焉。久之，至同治元年始定約，英乃於緬甸海岸設官分部，稱「英領緬甸」，即擺古、厄勒瓦諦、阿拉干、地那悉林也。以厄勒瓦諦江東支海口為會城，即所謂仰光鎮，以溫個那職視巡撫。

初，英人欲覓一自英領緬甸通中國商路，苦為緬隔。後緬王許英人威廉游歷緬境，北抵八募，又溯厄勒瓦諦江而上，至江上游之山峽。同治六年，緬廷與英人結通航緬境之約，又命英人代收八募與其他口岸商稅。次年，緬王曼同薨，子錫袍嗣位，復命旅於仰光之英工程師威廉、生物理學學士愛迭生、水師兵官暴厄爾與司忒華德、白恩諸人探訪運路，而以軍佐斯賴登率之行，且諭八募守臣以兵五十人護行。於是安抵八募東北之中國騰越境。八年，緬始開厄勒瓦諦江航路，上通八募，命水師兵官斯討拉爾駐八募，理其事。緬王頗注重商務，凡克亨山一帶危險地，皆設官防護，英人交口譽之。然緬王戇而多忌，廢斥舊臣，誅鋤兄弟親戚殆盡。外官雖有四千六百餘土司，皆祿無常俸，專朘民膏，百姓恆產，任意抄沒，緬、英雖交好，而猜忌尤深。

光緒九年，法蘭西由下安南進踞北圻，暹羅亦命官分駐老撾土酋各部，英據南緬既久，洞知上緬寶藏之區，甲於南海，且慮法人由北圻西趨，蔓及緬甸。十一年十月三日，英首相侯爵沙力斯伯里值倫敦府尹大宴時，宣布伐緬意，假判斷木商歇業為名，由印度派兵進攻，入蠻得勒，擒其王，流之於印度孟買海濱拉德乃奇黎島。初，緬與法蘭西、意大利立私約，損自主權利，英弗善也。至是欲存緬祀，則私約不能廢，遂決計滅之，並取所屬拈人地。南緬地區部為四：曰擺古部，曰阿拉干部，曰厄勒瓦諦部，曰地那悉林部。北緬地區部為六：曰北部，曰中部，曰拉歇山嶺部，曰南部，曰東部，曰喀倫尼山嶺部，各部皆設行政長官，而隸於印度總督，緬甸自是遂亡。

時出使大臣曾紀澤駐英，帝以屬國故，命與英外部會商緬事。初議立君存祀，俾守十年一貢之例，不可得。旋議由英駐緬大員按期遣使齎送儀物，其界務、商務兩事，則擬先定分界，再議通商。英人自以驟闢緬甸全境，所獲已多，有稍讓中國展拓邊界之意。英外部侍郎克蕾稱：「英廷原將潞江以東之地，自雲南南界之外起，南抵暹羅北界，西濱潞江，即洋圖所謂薩爾溫江，東抵瀾滄江下游，其中北有南掌國，南有拈人各種，或留為屬國，或收為屬地，聽中國自裁。」曾紀澤轉咨總理衙門，言：「南掌本中華貢國，英人果將潞江以東讓我，宜即受之，將拈人、南掌均留為屬國，責其按期朝貢，並將上邦之權明告天下，方可防後患而固邊圉。」

紀澤又向英外部索還八募。八募即蠻幕之新街。昔時蠻幕土司地甚大，後悉並於緬，其商貨匯集之區謂之新街，洋圖譯音則為八募，距騰越邊外百數十里，在大金沙江上游之東，龍川江下游之北，檳榔江下游之南，向為滇、緬通商巨鎮。英人以其為全緬菁華所萃，不許。爭論久之，克蕾始云，英廷已飭駐緬英官勘驗一地，以便允中國立埠，且可在彼設關收稅。參贊官馬格裏言八募雖不可得，其東二三十里舊有八募城，似肯讓與中國，日後貿易亦可大興。且允將大金沙江為兩國公共之江，如此，則利益與彼分之，其隱裨大局，尤較得潞東之地為勝。議未定，紀澤旋回國。

十二年六月，總署與英使歐格訥議約五條：第一，申明十年呈進方物之例；第三，中緬邊界應由中、英兩國派員會同勘定，其邊界通商事宜另立專章。約成，遷延者五年。

十七年，出使大臣薛福成始申前議，奏言：「英人所稱原讓潞東之地，南北將及千里，東西亦五六百里，果能將南掌與拈人收為屬國，或列為甌脫之地，誠系綏邊保小之良圖。惟查南掌即老撾之轉音。臣閱外洋最新圖說，似老撾已歸屬暹羅。若徒受英人之虛惠，終不能實有其地，非計之得者。南掌、拈人本各判為數小國，分附緬甸、暹羅。宜先查明南掌入暹羅之外，是否尚有自立之國，以定受與不受。其向附緬甸之拈人，地實大於南掌，稍能自立，且素服中國之化。若收為我屬，則普洱、順寧等府邊徼皆可鞏固矣。至曾紀澤所索八募之地，雖為英人所不肯舍，其曾經默許之舊八募者，亦可為通至大金沙江張本。若將來竟不與爭，或爭而不得，竊有五慮焉。夫天下事不進則退。從前展拓邊界之論，非謂足增中國之大也。臣聞乾隆年間，緬甸恃強不靖，吞滅滇邊諸土司，騰越八關之外，形勢不全。西南一隅，本多不甚清晰之界，若我不求展出，彼或反將勘入。一慮也。我不於邊外稍留餘地，彼必築鐵路直接滇邊，一遇有事，動受要挾。二慮也。長江上源為小金沙江，最上之源由藏入滇，距邊甚近，洋圖即謂之揚子江。我若進分大金沙江之利，尚可使彼離邊稍遠。萬一能守故界，則彼窺知江源伊邇，或浸圖行船，徑入長江以爭通商之利。三慮也。夫英人經營商埠，是其長技。我稍展界，則通商在緬甸，設關收稅，亦可與之俱旺。我不展界，則通商在滇境，將來彼且來擇租界、設領事，地方諸務不能不受其牽制。四慮也。我得大金沙江之利，則迤西一路之銅，可由輪船遵海北上，運費當省倍蓰。否則彼獨據運貨之利，既入滇境，窺知礦產之富，或且漸生狡謀。五慮也。凡此五慮，皆在意計之中。又查中、英所定緬約第一條內，緬甸每屆十年，向有派員呈進方物成例。英國允由緬甸最大之大臣，每屆十年派員循例舉行，所派之人應選緬甸國人等語。當時中外注意專在申明成例，惟緬甸何年入貢，並未計及，所以但有此約，而英之駐緬大員尚未舉行。竊恐久不催問，此約即成虛設。臣查成案，緬甸向系十年一貢。自道光二十三年入貢後，道路不通，至光緒元年始復入貢一次。計截至光緒十一年，正應緬甸入貢之期。若不按時理論，彼亦斷不過問。此與勘界各為一事，未便受其牽制，臣擬再加查訪，即行文外部，請其知照駐緬大員，補進光緒十一年應呈方物，俟光緒二十一年，再按定例辦理。萬一彼謂必俟駐緬十年始呈方物，則經此一番考覈，彼於光緒二十一年之期斷難宕緩矣。」

既而英人不認允曾紀澤三端之說，謂普洱外邊南掌、拈人諸地，及大金沙江為公用之江，與八募設關也。十九年七月，福成奏言：「英人自翻前議，雖以公法為解，實亦時勢使然。前議三端，既不可恃，則展拓邊界之舉，毫無把握。前歲英兵游弋滇邊，以查界為名，闌入界內。常駐之地，則有神護關外之昔董，暨鐵壁關外之漢董。雲貴督臣王文韶迭經電達總理衙門。臣承總理衙門急電，照會外部，斥其違理，責令退兵。又屢赴外部爭論，英兵稍自撤退，滇邊至今靜謐。臣又查野人山地，綿亙數千里，不在緬甸轄境之內。曾紀澤曾照會外部，請以大金沙江為界，江東之境，均歸滇屬，英人堅拒不納。其印督至進兵盞達邊外之昔馬，攻擊野人，以示不原分地之意。臣相機理論，稍就範圍，於是有就滇境東南讓我稍展邊界之說。據稱已與印督商定於孟定橄欖壩西南邊外讓我一地曰科干，在南丁河與潞河中間，蓋即孟艮土司舊壤，計七百五十英方里。又自孟卯土司邊外包括漢龍關在內，作一直線，東抵潞江麻慄壩之對岸止，悉劃歸中國，約計八百英方里。又有車里、孟連土司，轄境甚廣，向隸雲南版圖，近有新設鎮邊一，系從孟連屬境分出。英人以兩土司昔嘗入貢於緬，並此一爭為兩屬，今亦原以全權讓我，訂定約章，永不過問。至滇西老界與野人山地毗連之處，亦允我酌量展出。其駐兵之昔董大寨，雖未肯讓歸中國，原以穆雷江北現駐英兵之昔馬歸我，南起坪隴峰，北抵薩伯坪峰，西逾南嶂至新陌，計三百英方里；又自穆雷江以南、既陽江以東有一地，約計七八十英方里。是彼於野人山地亦稍讓矣。其餘均依滇省原圖界線劃分。外部於三月二十三日行文照會前來，臣先行文外部，訂定大局。惟騰越八關界趾未清，尚須理論。外部請待印督所寄地圖，又值外部諸員避暑在外，稍有停頓。前據督臣王文韶電稱漢龍關自前明已淪於緬，天馬關亦久為野人所占踞，則八關僅存六關。現經再三爭論，此二關亦可歸中國。又前年英兵所駐之漢董，本在界線之外，因其扼我形勢，逼處堪虞，向彼力索。外部亦原退讓，以表格外睦誼。刻下界務已竣，商務本不似界務之繁重，且已先將大意議明，無甚爭論。現正商訂條款，計可刻期蕆事。」尋福成議定商約，續爭回鐵壁、虎踞二關，時二關皆英兵占據也。

二十年正月，訂滇緬新約十九條，劃定自尖高山起，向西南行至江洪抵湄江之界線，大金沙江許中國任便行船，刪去八募設關一條。於是緬事粗結。惟十年進呈方物之例，英外部初許待至光緒二十三年照約舉行；繼稱英廷已豫備光緒二十年第一次派員赴中國，至是又聲請展緩，迄未實行雲。

暹羅，在雲南之南，緬甸之東，越南之西，南瀕海灣。順治九年十二月，暹羅遣使請貢，並換給印、敕、勘合，允之。自是奉貢不絕。

康熙二年，暹羅正貢船行至七洲海面，遇風飄失護貢船一，至虎門，仍令駛回。三年七月，平南王尚可喜奏暹羅來餽禮物，卻不受。其年，議準暹羅進貢，正貢船二艘，員役二十名，補貢船一艘，員役六名，來京，並允貿易一次。明年十一月，國王遣陪臣等齎金葉表文，文曰：「暹羅國王臣森列拍臘照古龍拍臘馬虖陸坤司由提呀菩埃誠惶誠恐稽首，謹奏大清皇帝陛下。伏以新君御世，普照中天，四海隸帡幪，萬方被教化。卑國久荷天恩，傾心葵藿，今特竭誠朝貢，敬差正貢使握坤司吝喇耶邁低禮、副貢使握坤心勿吞瓦替、三貢使握坤司敕博瓦綈、大通事揭帝典，辦事等臣，梯航渡海，齎上金葉表文、方物進獻，用伸拜舞之誠，恪盡遠臣之職。伏冀俯垂天聽，寬宥不恭，微臣不勝瞻天仰聖戰慄屏營之至，謹具表以聞。御前方物：龍涎香、西洋閃金緞、象牙、胡椒、黃、豆蔻、沉香、烏木、大楓子、金銀香、蘇木、孔雀、六足龜等；皇后前半之。」帝錫國王緞、紗、羅各六；金緞、紗、羅各四，王妃各減二。正副使等賞賚有差。定暹羅貢期三年一次，貢道由廣東，常貢外加貢無定額。貢船以三艘為限，每艘不許逾百人，入京員役二十名，永以為例。

十二年，貢使握坤司吝喇耶邁低禮等至，具表請封。四月，冊封暹羅國王，賜誥命及駝鈕鍍金銀印，令使臣齎回。誥曰：「來王來享，要荒昭事大之誠；悉主悉臣，國家著柔遠之義。朕纘承鴻緒，期德教暨於遐陬，誕撫多方，使屏翰躋於康乂。彞章具在，渙號宜頒。爾暹羅國森烈拍臘照古龍拍臘馬虖陸坤司由提呀菩埃秉志忠誠，服躬禮義，既傾心以向化，乃航海而請封。礪山帶河，克荷維籓之寄；制節謹度，無忘執玉之心。念爾悃忱，朕甚嘉尚。今封爾為暹羅國王，錫之誥命，爾其益矢忠貞，廣宣聲教，膺茲榮寵，輯乃封圻。於戲！保民社而王，纂休聲於舊服；守共球之職，懋嘉績於侯封。欽哉，無替朕命！」

二十三年，王遣正使王大統、副使坤孛述列瓦提，齎金葉表入貢。帝諭暹羅進貢員役，有不能乘馬者，官給夫轎，從人給舁夫。先是貢船抵虎跳門，守臣查驗後，進泊河干，封貯貨物，俟禮部文到，方準貿易。至是疏請嗣後貢船到廣，具報即準貿易，並請本國採買器用，乞諭地方官給照置辦，允之。頒賞暹羅之鞾，始折絹。貢使回國，禮部派司官、筆帖式各一人伴送。二十四年，議定暹羅國王原賞緞三十四，今加十六，共表裏五十。四十七年，貢馴象二、金絲猴二。是年，禮官議準暹羅貢船壓艙貨物在廣東貿易，免其徵稅。

六十一年，部議暹羅入貢照安南國例，加賜國王緞八、紗四、羅八、織金紗羅各二；王妃緞、織金緞、紗、織金紗、羅、織金羅各二。是年，國王奏稱彼國有紅皮船二，前被留禁，請令廣東督撫交貢使帶回。帝可其請，並諭禮部曰：「暹羅米甚豐足，若運米赴福建、廣東、寧波三處各十萬石貿易，有裨地方，免其稅。部臣與暹羅使臣議定，年運三十萬石，逾額米糧與貨物照例收稅。

雍正二年十月，廣東巡撫年希堯陳暹羅運米並進方物，詔曰：「暹羅不憚險遠，進獻穀種、果樹及洋鹿、獵犬等物，恭順可嘉。壓船貨物概免徵稅，用獎輸心向化之誠。」六年，帝諭暹羅商船運來米穀永遠免稅。七年，常貢內有速香、安息香、袈裟、布疋等，帝以無必須之物，免其入貢，著為例。時貢使呈稱「京師為萬國景仰，國王欲令觀光上國，遍覽名勝，歸國陳述，以廣見聞」。帝命賢能司官帶領游覽，並賞銀一千兩，遇所喜物購買。使臣復稱本國產馬甚小，國王命購數匹帶歸，允之，命馬價向內庫支給。復賜國王御書「天南樂國」扁額、緞二十五、玉器八、琺瑯器一、松花石硯二、玻璃器二、瓷器十四。貢使赴廣採買京弓、銅線等物，復詔賞給。

乾隆元年六月，國王遣陪臣朗三立哇提等齎表及方物來貢，增馴象一隻，金緞二疋、花幔一條，並言昔賜蟒龍袍藏承恩亭上，歷世久遠，難保無虞，懇再賜一二襲。帝特賞蟒緞四疋。禮部奏暹羅照丕雅大庫呈稱伊國造福送寺需銅，懇弛禁，議弗許，帝特賞八百斤。八年，詔暹羅商人運米來閩、粵諸省貿易，萬石以上免船貨稅銀十之五，五千石以上免十之三。其米照市價公平發糶。若民間米多，官為收買，以補常平社倉，或散給沿海標營兵糧之用。十三年，入貢方物外，附黑熊一、鬥雞十二、太和雞十六、金絲白肚猿一。十四年，國王遣陪臣朗呵派提等入貢，錫御書「炎服屏籓」四字。十六年，帝諭閩督喀爾吉善等籌辦官運暹羅米法。疏陳非便，並言不如獎勵商人赴暹羅運米至二千石以上者，予議敘給頂戴，從之。十八年，國王遣使入貢，懇賜人葠、纓牛、良馬、象牙、及通徹規儀內監。禮臣不可，帝加賜人葠四斤，特飭使臣歸國曉諭國王「恪守規制，益勵敬恭」。二十二年，入貢，特賜其王蟒緞、錦緞各二，閃緞、片金緞各一，絲緞四，玉器、瑪瑙各一，松花石硯二，琺瑯器十有三，瓷器百有四。三十一年，暹羅入貢，賜與前同。

頃之，兩廣總督李侍堯奏暹羅為花肚番所破，繳還原頒賜物。花肚番即緬甸也。當其時，緬甸攻暹羅，進圍其國都阿由提亞，三月陷之，殺其王，暹羅遂亡。

緬甸酋懵駁既破暹羅，恃強侵雲南邊，高宗疊遣將軍明瑞、大學士傅恆、將軍阿桂、阿里袞等征之，緬甸調徵暹羅軍自救。阿由提亞之陷也，暹羅守長鄭昭方率軍有事柬埔寨，聞都城陷，旋師赴援，疊與緬甸戰，構兵數年。既以緬甸困於中國，鄭昭乘其疲敝擊破之，國復。昭，中國廣東人也。父賈於暹羅，生昭。長有才略，仕暹羅。既破緬軍，國人推昭為主，遷都盤谷，鎮撫綏輯，國日殷富。四十六年，鄭昭遣使朗丕彩悉呢、霞握撫突等入貢，奏稱暹羅自遭緬亂，復土報仇，國人以詔裔無人，推昭為長，遵例貢獻。帝嘉之，宴使臣於山高水長。所貢方物，收象一頭、犀角一石，餘物準在廣東出售，與他貨皆免稅。特賜國長蟒緞、珍物如舊制。

四十七年，昭卒，子鄭華嗣立。華亦材武，屢破緬，緬酋孟隕不能敵，東徙居蠻得勒。五十一年，華遣使入貢御前方物：龍涎香、金鋼鉆、沉香、冰片、犀角、孔雀尾、翠皮、西洋氈、西洋紅布、象牙、樟腦、降真香、白膠香、大楓子、烏木、白豆蔻、檀甘密皮、桂皮、螣黃，外馴象二。中宮前無象，物半之。並請封。十二月戊午，封鄭華為暹羅國王，如康熙十二年之例。制曰：「我國誕膺天命，統御萬方，聲教覃敷，遐邇率服。暹羅國地隔重洋，向修職貢，自遭緬亂，人民土地悉就摧殘，實堪憫惻！前攝國事長鄭昭，當舉國被兵之後，收合餘燼，保有一方，不廢朝貢。其嗣鄭華，克承父志，遣使遠來，具見忱悃。朕撫綏方夏，罔有內外，悉主悉臣，設暹羅舊王後嗣尚存，自當擇其嫡派，俾守世封。茲聞舊裔遭亂淪亡，鄭氏攝國長事，既閱再世，用能保其土宇，輯和人民，闔國臣庶，共所推戴。用是特頒朝命，封爾鄭華為暹羅國王，錫之誥印，尚其恪修職事，慎守籓封，撫輯番民，勿替前業，以副朕懷柔海邦、興廢繼絕之至意。」是年，粵督穆騰額奏定暹羅正副貢船各一免稅，餘船按貨征榷，以杜奸商取巧。

先是緬甸憚國威內附，後屢為暹羅所敗，五十三年，來貢，乞諭暹羅罷兵。五十四年正月，帝賜鄭華敕曰：「朕惟自古帝王功隆丕冒，典重懷柔，凡航海梯山重譯而至者，無不悉歸涵育，咸被恩膏。爾暹羅國王鄭華遠處海隅，因受封籓職，遣使帕使滑里遜通亞排那赤突等恭齎方物，入貢謝恩，具徵忱悃。朕念爾國與緬甸接壤，往者懵駁、贅角牙相繼為暴，侵陵爾國，興師構怨，匪爾之由。今緬甸孟雲新掌國事，悔罪輸誠，籥求內附，已於其使臣回國時諭令孟雲與爾國重修和好，毋尋干戈。爾亦宜盡釋前嫌，永弭兵釁，同作籓封，共承恩眷。茲特賜國王絲、幣等物，尚其祇受嘉命，倍篤忠忱，仰副眷懷，長膺天寵。欽哉！」

明年，鄭華咨稱：「乾隆三十一年，烏肚構兵，國破君亡。其父鄭昭光復故物，十僅五六。舊有丹荖氏、麻叨、塗懷三城，仍被占據，懇諭令烏肚歸還，以復國土之舊。」粵督郭世勛以聞。帝念暹羅所稱之「烏肚番」即緬甸。前緬甸與暹羅詔氏構兵，系已故緬酋懵駁，非今王孟雲之事。丹荖氏等三城，亦系詔氏在國時被緬甸侵占，非鄭氏國土。相安年久，自應各守疆界。今暹羅已經易世，暹羅又系異姓繼立為王，更不當爭論詔氏舊失疆土。命軍機大臣代世勛擬檄諭止之。是年，入貢，因慶祝萬壽，加進壽燭、沉香、紫膠香、冰片、燕窩、犀角、象牙、通大海、哆囉呢九種，帝亦加賜國王御筆「福」字。六十年，暹羅破柬埔寨，取阿可耳及破丁篷二地。

嘉慶元年，暹羅遣使進太上皇帝、皇帝漢、番字金葉表文並方物。正月，命使臣與寧壽宮千叟宴，賜正使聖制千叟宴詩一章。二年，遣使賀歸政及登極，貢龍涎香、冰片等二十四種。帝奉太上皇帝命賜鄭華敕曰：「九服承風，建極著會歸之義，三加錫命，樂天廣怙冒之仁。舊典維昭，新綸用沛。爾暹羅國王鄭華屢供王會，久列籓封。茲於嘉慶二年，復遣使臣奉表入貢，鑒其忱悃，允荷褒揚。至以天朝疊慶重熙，倍呈方物，具見輸誠效順，弗懈益虔。國家厚往薄來，字小柔遠，自有定制。第念爾國僻處海陬，梯航遠涉，其所備物若從擯卻，勞費轉多，特飭收受，加賜文綺等物。嗣後止宜照常進呈一分，以示體恤。王其祇承眷顧，益懋忠純，永膺蕃庶之恩，長隸職方之長。欽哉！」三年，召暹羅使臣宴重華宮。五年，國王遣使齎祭文、儀物，詣高宗純皇帝前進香，並獻方物，廣東巡撫遵旨令使臣毋庸來京，悉將方物齎回。六年，副貢使怕窩們孫哖哆呵叭病歿廣東，？地方官妥為照料，賞銀三百兩，先行回國。

十年，暹羅貢表，言與緬甸戰獲捷，有詔和解之。十二年九月，帝諭鄭華：「不許違例用中國人駕船，代運貨物往來，以免奸商隱匿，致啟訟端。倘有違背，奸商治罪，國王亦難辭其咎。特申禁令，以嚴逾越之防。爾國王其凜遵毋忽！」

十四年，遣使祝嘏，加賞正副使筵宴重華宮。秋，鄭華卒，世子鄭佛繼立。遣使入貢請封，遭風沉失貢物九種，帝諭不必補進。十五年，封鄭佛為暹羅王，給誥命、駝鈕鍍金銀印，交使齎回。十八年冬，總督蔣攸銛奏暹羅正貢船在洋焚毀，僅副貢船抵粵，副使唧拔察哪丕汶知突有疾，聞正貢船遭焚，驚懼，益劇，不能即赴都。帝命副使留粵調治，所存貢物十種，派員送京，失物毋庸補備。且諭曰：「暹羅國王抒忱納贐，沿海申虔，即與到京齎呈無異。例賞物件及敕書，交兵部發交兩廣總督頒給。」明年，暹羅王聞貢船焚毀，補備方物入貢，遇颶風，船漂散。二十年秋，正副貢船先後抵粵，蔣攸銛以聞。仁宗嘉其恭順，諭曰：「暹羅向系三年一貢，明年又屆入貢之期。此次方物，可作二十一年例貢。」暹羅王復表請準用內地水手駕駛，部議駁之。

道光元年，暹羅遠征馬來半島開泰州，懸軍深入，破沙魯他軍，南下服派拉克，進與色蘭格耳國戰，以軍疲，由新格拉而還。三年，遣使入貢賀萬壽。四年，鄭佛在位十五年，傳位其子鄭福。明年，遣使入貢請封，舟毀，貢物沉沒。帝免補進，仍封鄭福為暹羅王。福朝貢益恭。十九年三月，宣宗以暹羅服事之勤，諭曰：「暹羅三年一貢，其改為四年。」

咸豐元年，鄭福卒，弟蒙格克托繼立，中國稱曰鄭明者是也。明奉孝和睿皇后、宣宗成皇帝遺詔，遺使進香並齎遞表文、方物，慶賀登極。又因例貢屆期，請將貢物一並呈進。文宗命兩廣總督徐廣縉傳知臣毋庸來京，儀物、方物悉令齎回。至應進例貢，現當國制，二十七月之內不受朝賀，並停止筵宴，俟嗣王請封時再行呈遞。二年，徐廣縉奏：「暹羅國王遣使補進例貢，並請敕封，現已行抵粵東。」帝命於封印前伴送來京；應給嗣王誥命，俟貢使抵都發給齎回。靠粵匪亂熾，貢使竟不能至，入貢中國亦於此止。此後暹羅遂為自主之國矣。

鄭明通佛學，善英語，用歐人改制度，行新政，國治日隆，稱皇帝。復與英、法諸國訂約，遣使分駐各國。同治七年，鄭明卒，子抽拉郎公繼立，廢奴隸，行立憲。北部亂賊蜂起，討平之。法既吞越南，復迫暹羅割湄江東地。光緒十九年，國王派軍防守。法藉口暹羅侵越南，出兵占孔格沙丹格、托倫格二地，復進據老撾之加核蒙隆拍拉朋。暹軍敗退湄河西岸，法復以海軍攻盤谷海港，暹人懼，乞和。既，英人疾法日盛，不益於己，乃與法立約，保證湄南屬暹羅，暹羅賴以少安，致力內政，日蒸富強。宣統二年，卒，子馬活提路特立。

暹羅版圖，北緯六度至二十度，東經九十七度至一百七度。官制，設外務、內務、財政、陸軍、海軍、司法、教育、農務、交通九部，佐國王管理國政。另設樞密院，國王選親貴勛臣充之，國之大事皆諮詢而行。中央稱畿甸省。全國分十七州，置總督。州下有縣、郡、村。人口八百萬，中國人占三分之一。軍備仿德國徵兵制，常備軍三萬人，戰時可增十倍。海軍有砲艦、水雷艇數艘。制造槍砲廠、造船所皆備。暹羅疊出英君，政治修明，故介於英、法諸大國屬地，而能自保其獨立也。

南掌，舊稱老撾。雍正七年，雲貴總督鄂爾泰疏言：「南掌國王島孫遣使奉銷金緬字編蒲表文一道、馴象二隻，求入貢。」帝嘉獎，其貢道命由普洱府入，沿途護送，從厚支給。八年二月，遣使表貢，並請定貢期，命五年一貢。賜之敕諭並文綺等物，令使臣齎捧回國。九年六月，表謝頒敕諭恩。

乾隆元年，賜國王島孫彩緞、文綺。八年二月，帝以南掌遠道致貢，改為十年一次。十四年正月，貢馴象。二十六年二月，國王準第駕公滿奏言：「臣母喃瑪喇提拉同臣遣使奉表，進馴象二隻，慶賀皇上五旬萬壽，皇太后七旬萬壽。」準第駕公滿又別備表文一、貢象二，宴賞如例。六月十三日，禮臣議：「嗣後各省巡撫值南掌、琉球、蘇祿、安南等國貢使到境，遴委同知、通判中一員，武弁守備一員，伴行長送至京，並知照經過各省添派妥員護送，按省更替；貢使回國，亦一例辦理。」從之。又奏：「南掌外籓入貢使臣，俱於陳設鹵簿之日，帶領道旁瞻仰天顏，備觀儀典。今國王準第駕公滿遣使叭哩細哩門遮昆來京，擬於七月初八日聖駕起鑾之期，帶領大東門道旁叩見。」

四十七年，國王召翁遣使臣叭整哄等四人入貢，帝於山高水長連日賜茶果，又賜宴於紫光閣、三無私殿。五十五年，國王表貢馴象祝釐，並附進例貢。帝諭云貴總督富綱派員護送。南掌貢使定於七月二十日至熱河行在，與蒙古王公、各外籓貢使同預壽筵。五十八年，諭免例進貢象。明年，國王召溫猛遣使請封，特頒誥敕，並駝鈕鍍金銀印，交使臣齎回。六十年，國王奉表祝釐，進長生經一卷、阿魏二十斤、象牙四十、夷錦四十。時召溫猛已播遷越南昭晉州地，既受敕印，仍未能返國。

嘉慶四年，國王遣使齎表，懇求赴京進香。帝諭止之，令云貴督臣由驛進呈金葉表文，所貢檀香三枝交太常寺。十二年，國王遣使進馴象四隻、象牙四百斤、犀角三十斤、土絹一疋，帝賞賚有加。十四年，越南國王阮福映遣使恭繳南掌敕印。帝諭曰：「南掌國王召溫猛心耎懦不振，流徙越南，遺棄敕印，朕念其流離，不加聲責，豈能復掌國事？聽其在越南居住可也。其國事以其伯召蛇榮代辦。」二十四年，召蛇榮子召蟒塔度臘虔修職貢，籥懇再頒敕印。禮臣覆稱前繳印信字畫完好，毋庸另鑄，準於頒給敕印外，再給誥命一道，交召蟒塔度臘祇領。道光二十二年，遣使齎敕封召喇嘛呢呀宮滿為南掌國王。

咸豐三年，南掌國長召整塔提拉宮滿遣使叩關，請入貢。帝以南掌貢使向由貴州、湖南、湖北、河南取道進京，惟現在粵匪未盡殲除，命云貴督臣吳文鎔等即傳諭南掌使臣，此次毋庸來京，仍優與犒賞，俾先行回國。貢物象只即由督臣派員送京。然自是雲南回匪亂起，貢道遂絕。時南掌兼貢越南之順化，暹羅之曼穀。嗣越南衰，南掌入暹羅，號為暹羅屬國。光緒十一年，法人得越南全境，以南掌地居湄公江中間，為傳教通商孔道，復設法保護之，於是南掌又折入於法矣。

南掌國都曰隆勃剌邦，據湄公江左岸，江東折南流，南岡江自東來會，曲注如玦環，城在山下，當南岡江會流處，水穿城而過。王宮在城之北，背山建屋，規制壯麗。佛墓寺塔森立城市中。瀕江兩岸多花園。居民大半老撾種，或喀木種。老撾種人俗同暹羅，不文身雕題，性愚而嬾。奉佛教，好生惡殺。務耕種、畜牧，能鑄造、紡織。其狀貌短小，鼻寬而脣厚，膚色紅紫，剪發留頂，不蓄須。男子衣飾，橫布一幅圍腰至膝，富貴者以紬緞為之。婦人下裳似裙，上服摺蓋於胸，發黝黑，鬢垂於後項，耳手足皆帶環圈，以金銀銅為飾。其房屋率用藤竹縛造。富室官衙則用堅木，極壯麗。常食睟米，雜以秔稻。中國人教以制酒醴、養蠶絲之法。家畜象、牛，供耕田馱貨。其物產有五金各礦，稻則有秔有睟，多包穀，少粟麥，有靛青、漆、藤、竹、麻、棉、椰葉、桄榔、甘蔗、檳榔、豆蔻、煙葉、芝麻、花生，而松木、楢木尤多。其貨幣或用暹羅之體格，或印度之魯卑，皆銀錢也。此外或用銅錢、用鐵錢，或用銀錠、用海貝。然用錢頗少，以貨易者為多。天氣溫和，自二月至八月多東風、多雨，九月至正月多北風、多晴雲。

蘇祿，南洋島國也。雍正四年，蘇祿國王毋漢未母拉律林遣使奉表，貢方物。五年六月，貢使至京，貢珍珠、玳瑁、花布、金頭牙薩白幼洋布、蘇山竹布、燕窩、龍頭、花刀、夾花標槍、滿花番刀、藤席、猿十二種。賜宴賚賞，頒敕諭一道，令使臣齎回。定期五年一貢，貢道由福建。十一年六月，國王奉表謝恩，並奏：「伊祖東王於明永樂間入朝，歸至德州病故。帝命有司營葬，勒碑墓道，謚曰『恭定』，留妻妾傔從十人守墓。畢三年喪，遣歸。今事隔三百餘年，所有墳墓及其子孫存留周恤之處，懇請修理給復。」禮臣議覆：「蘇祿國東王巴都噶叭哈答歿，長子都馬含歸國襲封。次子安都祿，三子溫哈喇，留居守塋，其子孫以祖名分為安、溫二姓，應如所請。飭查王墓所有神道享亭、牌坊，修理整飭，於安、溫二姓中各遴一人給頂戴奉祀。著為例。」帝允之。乾隆五年八月，蘇祿國王麻喊味呵稟朥寧遣番丁護送遭風商人回內地。八年，貢使馬明光奏請三年後復修朝貢，帝命仍遵雍正五年所定五年一貢之例。十九年，蘇祿國王麻喊味安柔律噒遣使貢方物，並貢國土一包，請以戶口人丁編入中國圖籍。帝諭：「蘇祿國傾心向化，其國之土地人民即在統御照臨之內，毋庸復行齎送圖冊。」二十八年，國王遣使貢方物。自後遂不復至。

蘇祿本巫來由番族，悍勇善鬥。西班牙既據呂宋，欲以蘇祿為屬國，蘇祿不從，西人以兵攻之，為所敗。獨慕義中國，累世朝貢不絕。其國小，有巉巖之嶺，其極南為石崎山、犀角嶼、珠池，因島環繞。海內有珍珠，土人與華商市易，大者利數十倍。此外土產則蘇木、豆蔻、降香、藤條、蓽茇、鸚鵡之類。戶口繁多。地磽瘠，食不足，常糴於別島。土人奉回教。與婆羅洲芒佳瑟民結為海盜云。


\end{pinyinscope}