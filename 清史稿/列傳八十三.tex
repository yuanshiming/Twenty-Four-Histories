\article{列傳八十三}

\begin{pinyinscope}
岳鍾琪季父超龍超龍子鍾璜鍾琪子濬策棱子成袞扎布車布登扎布

岳鍾琪，字東美，四川成都人。父升龍，初入伍，授永泰營千總。康熙十二年，吳三桂反，永泰營游擊許忠臣受三桂劄。升龍使詣提督張勇告變，密結兵民，執忠臣殺之。十四年，從西寧總兵王進寶克蘭州，先登被創，遷莊浪守備；從克臨洮，平關隴，加都督僉事銜。累擢天津總兵。三十五年，上親征噶爾丹，升龍將三百騎護糧。上命升龍及馬進良、白斌，副將以次有違令退怯者，得斬之乃聞。昭莫多之捷，授拖沙喇哈番，擢四川提督。初，西藏營官入駐打箭爐，上使勘界。四川巡撫於養志言營官司貿易，不與地方事。居數年，營官喋吧昌側集烈發兵據瀘河東諸堡，升龍以五百人防化林營。養志反劾升龍擅發兵，升龍亦訐養志。上使勘讞，養志坐斬，升龍亦奪官。喋吧昌側集烈擊殺明正土司蛇蠟喳吧，傷官兵，提督唐希順討之，上命升龍從軍。事定，希順以病解任，仍授升龍提督。四十九年，乞休。升龍本貫甘肅臨洮，以母年逾九十，乞入籍四川，許之。逾二年，卒。雍正四年，追謚敏肅。

鍾琪，初入貲為同知。從軍，請改武職，上命以游擊發四川，旋授松潘鎮中軍游擊。再遷四川永寧協副將。五十八年，準噶爾策妄阿喇布坦遣其將策凌敦多卜襲西藏，都統法喇督兵出打箭爐，撫定里塘、巴塘。檄鍾琪前驅，至里塘，第巴不受命，誅之。巴塘第巴懼，獻戶籍。乍丫、察木多、察哇諸番目皆順命。五十九年，定西將軍噶爾弼師自拉里入，仍令鍾琪前驅。鍾琪次察木多，選軍中通西藏語者三十人，更衣間行至洛隆宗，斬準噶爾使人，番眾驚，請降。噶爾弼至軍，用鍾琪策，招西藏公布，以二千人出降。鍾琪遂督兵渡江，直薄拉薩，大破西藏兵，擒喇嘛為內應者四百餘人。策凌敦多卜敗走，西藏平。六十年，師還，授左都督，擢四川提督，賜孔雀翎。命討郭羅克番部，鍾琪率師並督瓦斯、雜穀諸土司兵自松潘出邊。郭羅克番兵千餘出拒，鍾琪擊破之，取下郭羅克吉宜卡等二十一寨，殲其眾。乘夜督兵進至中郭羅克納務寨，番兵出拒，鍾琪奮擊，未終日，連克十九寨，斬三百餘級，獲其渠駿他爾唪索布六戈。復督兵進攻上郭羅克押六寨，番目旦增縛首惡假磕等二十二人以降。郭羅克三部悉定，予拜他喇布勒哈番世職。六十一年，討平羊峒番，於其地設南坪營。

雍正元年，師討青海，撫遠大將軍年羹堯請以鍾琪參贊軍事。鍾琪將六千人出歸德堡，撫定上寺東策卜、下寺東策卜諸番部。南川塞外郭密九部屢盜邊，而呈庫、活爾賈二部尤橫。鍾琪移師深入搗其巢，盡平之。二年，授奮威將軍，趣進兵。郭隆寺喇嘛應羅卜藏丹津為亂，鍾琪會諸軍合擊，殲其眾，毀寺，擒戮其渠達克瑪胡土克圖。羅卜藏丹津居額穆納布隆吉爾，其大酋阿爾布坦溫布、吹拉克諾木齊分屯諸隘，鍾琪與諸將分道入。鍾琪及侍衛達鼐出南路，總兵武正安出北路，黃喜林、宋可進出中路，副將王嵩、紀成斌搜山。師進至哈喇烏蘇，方黎明，番眾未起，即縱擊，斬千餘人，番眾驚走，逐之，一晝夜至伊克喀爾吉，獲阿爾布坦溫布。復進次席爾哈羅色，遣兵攻噶斯；復進次布爾哈屯，薄額穆納布隆吉爾，羅卜藏丹津西竄，鍾琪逐之，一晝夜馳三百里。其酋彭錯等來降，鍾琪令守備劉廷言監以前驅，鍾琪繼其後。其酋吹因來降，言羅卜藏丹津所在距師百五六十里。鍾琪令暫休，薄暮復進，黎明至其地。羅卜藏丹津之眾方散就水草，即縱擊，大破之，擒諸臺吉，並羅卜藏丹津母阿爾泰哈屯及女弟阿寶，羅卜藏丹津易婦人服以遁。廷言等亦得吹拉克諾木齊等。鍾琪復進至桑駝海，不見虜乃還。出師十五日，斬八萬餘級。大酋助羅卜藏丹津為亂者皆就擒。青海平，上授鍾琪三等公，賜黃帶。

莊浪邊外謝爾蘇部土番據桌子、棋子二山為亂，納硃公寺、朝天堂、加爾多寺諸番與相糾合。羹堯遣鍾琪等督兵分十一路進剿，凡五十餘日，悉討平之。命兼甘肅提督。三年，復命兼甘肅巡撫。四月，解羹堯兵柄，改授杭州將軍，命鍾琪亦上奮威將軍印，署川陜總督，盡護諸軍。河州、松潘舊為青海蒙古互市地，羹堯奏移於那喇薩喇。鍾琪奏言青海部長察罕丹津等部落居黃河東，請仍於河州、松潘互市。額爾德尼額爾克托克托鼐等部落居黃河西，請移市西寧塞外丹噶爾寺。蒙古生業，全資牲畜，請六月後不時交易。四川雜穀、金川、沃日諸土司爭界，羹堯令金川割美同等寨畀沃日，致仇殺不已。鍾琪奏請還金川，而以龍堡三歌地予沃日，上皆許之。

尋真除川陜總督。疏言：「土司承襲，文武吏往往索費，封其印數年不與，致番目專恣仇殺。請定限半年，仍令應襲者先行署理。土司有外支循謹能治事者，許土官詳督撫給職銜，分轄其地，多三之一，少五之一，使勢相維、情相安。」入覲，加兵部尚書銜。疏言：「察木多外魯隆宗察哇、坐爾剛、桑噶、吹宗、袞卓諸部，距打箭爐遠，不便遙制。請宣諭達賴喇嘛，令轄其地。中甸、里塘、巴塘及得爾格特、瓦舒霍耳諸地，並歸內地土司。」又言：「巴塘隸四川，中甸隸雲南，而巴塘所屬木咱爾、祁宗、拉普、維西諸地偪近中甸，總會於阿墩子，實中甸門戶。請改隸雲南，與四川里塘、打箭爐互為犄角。」下王大臣議，如所請。四年春，請選西安滿洲兵千人駐潼關。冬，請以陜、甘兩省丁銀攤入地畝徵收，自雍正五年始，著為定例。逾年，復疏言甘屬河東糧輕丁多，河西糧多丁少，請將二屬各自均派：河東丁隨糧辦，河西糧照丁攤。下部議行。四川烏蒙土知府祿萬鍾擾雲南東川，鎮雄土知府隴慶侯及建昌屬冕山、涼山諸苗助為亂。上命鍾琪與雲貴總督鄂爾泰會師討之。五年春，擒萬鍾，慶侯亦降。烏蒙、鎮雄皆改土歸流。冕山、涼山亦以次底定。

鍾琪督三省天下勁兵處，疑忌眾。成都訛言鍾琪將反，鍾琪疏聞，上諭曰：「數年以來，讒鍾琪者不止謗書一篋，甚且謂鍾琪為岳飛裔，欲報宋、金之仇。鍾琪懋著勛勞，朕故任以要地，付之重兵。川、陜軍民，受聖祖六十餘年厚澤，尊君親上，眾共聞知。今此造言之人，不但謗大臣，並誣川、陜軍民以大逆。命巡撫黃炳、提督黃廷桂嚴鞫。」尋奏湖廣人盧宗寄居四川，因私事造蜚語，無主使者，論斬。

六年，疏請以建昌屬河西、寧番兩土司及阿都、阿史、紐結、歪溪諸地改土歸流，河東宣慰司以其地之半改隸流官，升建昌為府，領三縣，並釐定營汛職制，及善後諸事。下部議，如所請。定新設府曰寧遠，縣曰西昌、冕寧、鹽源，又請改岷州兩土司歸流。尋分疏請升四川達州，陜西秦、階二縣為直隸州。七年，又分疏請升甘肅肅州為直隸州，陜西子午谷隘口增防守官兵，里塘、巴塘諸地，置宣撫、安撫諸司至千百戶，視流官例題補。俱議行。雷波土司為亂，遣兵討平之。

靖州諸生曾靜遣其徒張熙投書鍾琪，勸使反。鍾琪與設誓，具得靜始末，疏聞。上褒鍾琪忠，遣侍郎杭奕祿等至湖南逮鞫治，語詳杭奕祿傳。

羅卜藏丹津之敗也，走投準噶爾，其酋策妄阿喇布坦納之。策妄阿喇布坦死，子噶爾丹策零立，數侵掠喀爾喀諸部。上命傅爾丹為靖邊大將軍，屯阿爾泰山，出北路；鍾琪為寧遠大將軍，屯巴里坤，出西路：討之。加鍾琪少保，以四川提督紀成斌等參贊軍務。鍾琪率師至巴里坤，築東西二城備儲胥，簡卒伍為深入計。八年五月，召鍾琪及傅爾丹詣京師授方略，鍾琪請以成斌護大將軍印。科舍圖嶺者，界巴密、巴里坤間，鍾琪設牧廠於此。準噶爾聞鍾琪方入覲，乘間以二萬餘人入犯，盡驅駝馬去。成斌使副參領查廩以萬人護牧廠，寇至不能御，走過總兵曹勷壘呼救；勷以輕騎往赴，戰敗亦走。總兵樊廷及副將冶大雄等將二千人，轉戰七晝夜。總兵張元佐督所部夾擊，拔出兩卡倫官兵，還所掠駝馬強半。成斌欲罪查廩，既而釋之，以捷聞。上已遣鍾琪還鎮，上謂當於卡倫外築城駐兵，出游兵擊敵，俾不敢深入，令鍾琪詳議。尋諭獎廷、大雄、元佐功，賜金予世職，遣內務府總管鄂善齎銀十萬犒師。立祠安西，祀陣亡將士。上以酒三爵遙酹，亦俾鄂善齎往設祭。

九年春，鍾琪請移兵駐吐魯番、巴爾庫爾，為深入計。上諭曰：「鍾琪前既輕言長驅直入，又為敵盜駝馬，既恥且憤，必欲進剿，直搗巢穴，能必勝乎？」九年正月，鍾琪部兵有自敵中脫歸者，言噶爾丹策零將移駐哈喇沙爾，以大隊赴西路，而令其將小策零敦多卜犯北路。鍾琪以聞，並言敵將自吐魯番侵哈密，擾安西、肅州邊界。我軍眾寡莫敵，當持重堅壁固守，告北路遣兵應援，並調兵自無克克嶺三面夾擊。上諭曰：「前以鍾琪軍寡，諭令持重堅守，今已有二萬九千人。樊廷馬步二千，敵彼二萬，轉戰七晝夜，猶足相當。乃以二萬九千人而雲眾寡莫敵，何懦怯至此？且前欲直搗伊犁，豈有賊至數百里內轉堅壁而不出乎？賊果至巴爾庫爾，即敗逃，亦從科舍圖直走伊爾布爾和邵而遁。無克克嶺相去二三百里，安所得夾擊？鍾琪於地勢軍機，茫然不知，朕實為煩憂。」

三月，準噶爾二千餘犯吐魯番，成斌遣廷將四千人赴援，敵引退。四月，又以千餘人犯吐魯番，別以二百餘人犯陶賴卡倫。六月，又以二千餘人圍魯谷慶城。吐魯番回目額敏和卓等率所部奮擊，殺二百餘人。鍾琪議令元佐、勷及張存孝將三千人赴援。提督顏清如將二千人屯塔庫，成斌將四千人防陶賴，俟我軍進擊烏魯木齊，移回民入內地。上諭鍾琪：「今年秋間襲擊，是第一善策。援吐魯番，乃不得已之舉。若但籌畫應援，而不計及襲擊，是舍本而逐末也。」

魯谷慶城圍四十餘日不下，準噶爾移攻哈喇火州城，以梯登，回民擊殺三百餘人。元佐等兵將至，敵引退。七月，準噶爾大舉犯北路，傅爾丹之師大敗於和通腦兒，鍾琪請乘虛襲擊烏魯木齊。上諭鍾琪：「賊既得志於北路，今冬仍往西路，且增添賊眾，更多於侵犯北路，俱未可知。當先事圖維，臨時權變，勿貪功前進，勿坐失機宜。」並令略行襲擊，即撤兵回營。鍾琪自巴爾庫爾經伊爾布爾和邵至阿察河，遇敵，擊敗之。逐至厄爾穆河，敵踞山梁以距。鍾琪令元佐將步兵為右翼，成斌將馬兵為左翼，勷及總兵王緒級自中路上山，參將黃正信率精銳自北山攻敵後，諸軍奮進，奪所踞山梁，敵敗走。諜言烏魯木齊敵帳盡徙，乃引兵還。疏聞，上獎鍾琪進退遲速俱合機宜。

十二月，上追舉科舍圖之役，責成斌怠忽，降沙州副將。十年正月，鏡兒泉邏卒遇敵，殺其二，掠其一以去。鍾琪劾副將馬順，上並以鍾琪下部察議。俄，準噶爾三千餘人犯哈密，鍾琪令勷、成斌將五千人自回落兔大阪，總兵紀豹將二千人自科舍圖嶺，分道赴援。又令副將軍石云倬、常賚，鎮安將軍卓鼐分地設伏，待敵占天生圈山口，顏清如屯塔爾那沁，遣參將米彪、副將陳經綸分道御戰，敵引去。勷等將至二堡，遇準噶爾五千餘人，即縱兵奮戰一晝夜。敵登山，勷督兵圍山，力戰至午，敵潰遁。勷自二堡至柳拊泉，與經綸及副將焦景竑軍會，乘夜追剿。鍾琪使告云倬等，遣兵至無克克嶺待敵，疏聞，上獎慰之。鍾琪議城穆壘駐軍，並命乘勝興工。雲倬等至無克克嶺，鍾琪令速赴梯子泉阻敵歸路，卓鼐繼其後。雲倬遲發一日，敵自陶賴大阪西越向納庫山遁去。師至敵駐軍處，餘火猶未息，云倬又令毋追襲。鍾琪劾云倬僨事，奪官，逮京師治罪，以張廣泗代為副將軍。上諭曰：「岳鍾琪素諳軍旅，本非庸才，但以懷游移之見，致戰守乖宜。前車之鑒，非止一端。嗣後當痛自省惕，壹號令，示威信，朕猶深望之！」大學士鄂爾泰等劾鍾琪專制邊疆，智不能料敵，勇不能殲敵。降三等侯，削少保，仍留總督銜，護大將軍印。六月，鍾琪疏報移軍穆壘。尋召鍾琪還京師，以廣泗護印。廣泗劾鍾琪調兵籌餉、統馭將士，種種失宜。穆壘形如釜底，不可駐軍。議分駐科舍圖、烏蘭烏蘇諸地。上命還軍巴爾庫爾，盡奪鍾琪官爵，交兵部拘禁。

十一年，以查郎阿署大將軍，又論鍾琪驕蹇不法，且劾成斌、元佐疏防，上命斬成斌，元佐降調。又劾勷縱賊，上命斬勷。十二年，大學士等奏擬鍾琪斬決，上改監候。乾隆二年，釋歸。十三年，師征大金川，久無功。三月，高宗命起鍾琪，予總兵銜。至軍，即授四川提督，賜孔雀翎。時經略大學士訥親視師，而廣泗以四川總督主軍事。大金川酋莎羅奔居勒烏圍，其兄子郎卡居噶拉依。鍾琪至軍，訥親令攻黨壩。上以軍事諮鍾琪，鍾琪疏言：「黨壩為大金川門戶，碉卡嚴密，漢、土官兵止七千餘。臣商諸廣泗，請益兵三千，廣泗不應。廣泗專主自昔嶺、卡撒進攻。此二處中隔噶拉依，距勒烏圍尚百餘里。黨壩至勒烏圍僅五六十里，若破康八達，即直搗其巢。臣商諸廣泗，廣泗不謂然，而廣泗信用土舍良爾吉及漢奸王秋等，恐生他虞。」訥親亦劾廣泗老師糜餉，詔逮治；亦罷訥親大學士，傅恆代為經略。鍾琪奏請選精兵三萬五千，萬人出黨壩及瀘河，水陸並進；萬人自甲索攻馬牙岡、乃當兩溝，與黨壩軍合，直攻勒烏圍；卡撒留兵八千，俟克勒烏圍，前後夾攻噶拉依；黨壩留兵二千護糧，正地留兵千防瀘河，餘四千往來策應。期一年擒莎羅奔及郎卡。臣雖老，請肩斯任。」命傅恆籌議，傅恆用其策。

鍾琪自黨壩攻康八達山梁，大破賊。師進戰塔高山梁，復屢破賊。鍾琪初佐年羹堯定西藏，莎羅奔以土目從軍；及為總督，以羹堯所割金川屬寨還莎羅奔，且奏給印信、號紙，莎羅奔以是德鍾琪。師入，莎羅奔懼，遣使詣鍾琪乞降。鍾琪請於傅恆，以十三騎從入勒烏圍開諭。莎羅奔請奉約束，頂經立誓，次日，率郎卡從鍾琪乘皮船出詣軍前降。上諭獎鍾琪，加太子少保，復封三等公，賜號曰威信。入覲，命紫禁城騎馬，免西征追償銀七十餘萬，官其子沺、淓侍衛，賜詩褒之。尋命還鎮。十五年，西藏珠爾默特為亂，鍾琪出駐打箭爐，事旋定。十七年，雜穀土司蒼旺為亂，鍾琪遣兵討擒之。十九年，重慶民陳琨為亂，鍾琪力疾親往捕治，還，卒於資州，賜祭葬，謚襄勤。上以所封公爵不世襲，予一等輕車都尉，令其子瀞襲。

鍾琪沈毅多智略，御士卒嚴，而與同甘苦，人樂為用。世宗屢獎其忠誠，遂命專征。終清世，漢大臣拜大將軍，滿洲士卒隸麾下受節制，鍾琪一人而已。既廢復起，大金川之役，傅恆倚以成功。高宗御制懷舊詩，列五功臣中，稱為「三朝武臣巨擘」云。

超龍，升龍弟，初冒劉姓，名曰傑。入伍，屢遷建昌左營守備。引見，聖祖垂詢，乃復本姓名，超擢東川營游擊。以避鍾琪，改西寧左營。雍正二年，授河州協副將，剿定鐵布等寨亂番。又以避鍾琪，改張家口協。六年，遷天津總兵。八年，擢湖廣提督。烏蒙亂，超龍令總兵蘇大有率副將何勉、參將毋椿齡討平之。尋遣兵分防貴州界，上以深合機宜嘉之。十年，卒。

鍾璜，超龍子。雍正七年，以鍾琪奏赴西路軍效力，授藍翎侍衛，除鑾儀衛治儀正。乾隆初，擢四川威茂營參將。再遷總兵，歷建寧、南贛、開化、昭通諸鎮。擢廣西提督，鍾琪卒，代為四川提督。疏言：「松潘總兵例出塞化番，三年一度。番性多猜，調集守候，彼此互防，甚非所原。又見小道遠費鉅，託病不至，惟附近土司領賞，有名無實。請停止，以節勞費。」上從之。金川土舍郎卡侵革布什咱土司，革布什咱合九土司兵攻金川，相持數年未決，郎卡乞令罷兵。鍾璜率兵出塞，至拉必斯滿安營，召郎卡出，令還所侵地及所掠穆爾津岡諸土司番民。九土司之兵悉罷。旋卒，賜祭葬，謚莊恪。

濬，鍾琪子。以二品廕生授西安同知，擢口北道，再擢山東布政使。雍正六年，調山西，署山東巡撫。鍾琪出師，命濬送至肅州。八年，召鍾琪詣京師，命濬就省。乾隆元年，請免郯城、蘭山諸縣水沖地應徵丁米。尋調江西。三年，請免南昌府屬浮糧三萬七千餘兩，復疏請發帑修築豐城江堤，濬江關河口，議行社倉，皆允所請。兩江總督楊超曾劾濬與屬吏朋比納賄，坐奪官。六年，授光祿寺卿，出為福建按察使。再遷廣東巡撫，調雲南。兩廣總督陳大受劾濬誤舉糧道明福以婪贓敗，又採木修堤，任屬吏作弊，召還京師。十八年，授鴻臚寺少卿，轉通政使參議，卒。濬在巡撫任虧庫項，鍾琪請以公俸按年扣還，上特命免之。

策棱，博爾濟吉特氏，蒙古喀爾喀部人。元太祖十八世孫圖蒙肯，號班珠爾，興黃教，西藏達賴喇嘛賢之，號曰賽音諾顏。其第八子丹津生納木扎勒，納木扎勒生策棱。康熙三十一年，丹津妻格楚勒哈屯自塔密爾攜策棱及其弟恭格喇布坦來歸，聖祖授策棱三等阿達哈哈番，賜居京師，命入內廷教養。四十五年，尚聖祖女和碩純愨公主，授和碩額駙。尋賜貝子品級，詔攜所屬歸牧塔密爾。五十四年，命赴推河從軍，出北路防御策妄阿喇布坦。五十九年，師征準噶爾，策棱從振武將軍傅爾丹出布拉罕，至格爾額爾格，屢破準噶爾，獲其宰桑貝坤等百餘人，俘馘甚眾。戰烏蘭呼濟爾，焚敵糧。師還，道遇準噶爾援兵，復擊敗之，授扎薩克。

策棱生長漠外，從軍久，習知山川險易。憤喀爾喀為準噶爾凌藉，銳自磨厲，練猛士千，隸帳下為親兵。又以敵善馳突而喀爾喀無紀律節制，每游獵及止而駐軍，皆以兵法部勒之，居常欽欽如臨大敵。由是賽音諾顏一軍雄漠北。

雍正元年，世宗特詔封多羅郡王。二年，入覲，命偕同族親王丹津多爾濟駐阿爾泰，並授副將軍，詔策棱用正黃旗纛。五年，偕內大臣四格等赴楚庫河，與俄羅斯使薩瓦立石定界，事畢，陳兵鳴砲謝天，議罪當削爵，上命改罰俸。九年，從靖邊大將軍順承郡王錫保討噶爾丹策零，偵賊自和通呼爾哈諾爾窺圖壘、茂海、奎素諸界，偕翁牛特部貝子羅卜藏等分兵擊卻之。準噶爾諸酋有大策零敦多卜、小策零敦多卜，皆噶爾丹策零同族，最用事。噶爾丹策零遣大策零敦多卜將三萬人入掠喀爾喀，聞錫保駐察罕廋爾，振武將軍傅爾丹軍科布多，乃遣其將海倫曼濟等將六千人取道阿爾泰迤東，分擾克魯倫及鄂爾海喀喇烏蘇，留餘眾於蘇克阿勒達呼為聲援。策棱偕丹津多爾濟迎擊，至鄂登楚勒，遣臺吉巴海將六百人宵入敵營，誘之出追，伏兵突擊，斬其驍將，餘眾驚潰，大策零敦多卜及海倫曼濟等遁去。詔進封和碩親王，賜白金萬。尋授喀爾喀大扎薩克。

十年六月，噶爾丹策零遣小策零敦多卜將三萬人自奇蘭至額爾德畢喇色欽，策棱偕將軍塔爾岱青御於本博圖山。未至，準噶爾掠克爾森齊老，分兵襲塔密爾，掠策棱二子及牲畜以去。策棱不及援，侍郎綽爾鐸以轉餉至，語策棱曰：「王速率兵遏敵歸路，當大破敵。」策棱還軍馳擊，距敵二日程。初，招丹津多爾濟赴援，不至。準噶爾兵趨額爾德尼昭，八月，策棱率兵追敵，十餘戰，敵屢敗。小策零敦多卜據杭愛山麓，逼鄂爾坤河而陣；策棱令滿洲兵陣河南，而率萬人伏山側，蒙古諸軍陣河北，遂戰。敵見滿洲兵背水陣，兵甚弱，意輕之，越險進。滿洲兵卻走，準噶爾兵逐之，策棱伏起自山下，如風雨至，斬萬餘級，谷中尸為滿，獲牲畜、器械無算。小策零敦多卜以餘眾渡河，蒙古兵待其半渡擊之，多入水死，河流盡赤。錫保馳疏告捷，首表策棱功，上嘉悅，賜號超勇，錫黃帶。諭：「此次軍功非尋常勞績可比，隨征兵弁，著從優加倍議敘。」上以策棱牧地被寇，賚馬二千、牛千、羊五千、白金五萬，賑所屬失業者，並命城塔密爾，建第居之。十二月，進固倫額駙，時純愨公主已薨，追贈固倫長公主。

十一年，定邊大將軍平郡王福彭統軍駐烏里雅蘇臺，詔策棱佩定邊左副將軍印，進屯科布多，尋授盟長。十二年五月，召來京諮軍務。六月，移軍察罕廋爾。十三年，準噶爾乞和，請以哲爾格西喇呼魯蘇為喀爾喀游牧界，上諮策棱。策棱謂：「向者喀爾喀游牧尚未至哲爾格西喇呼魯蘇，此議可許。惟準噶爾游牧，必以阿爾泰山為界，空其中為甌脫。」準噶爾不從。乾隆元年，師還，命策棱將喀爾喀兵千五百人駐烏里雅蘇臺，分防鄂爾坤。上以策棱母居京師，策棱在軍久，不得朝夕定省，命送歸游牧，並賜白金五千治裝。二年，噶爾丹策零貽書策棱，稱為車臣汗，申前請。策棱以聞，上命策棱以己意為報書，書曰：「阿爾泰為天定邊界。爾父琿臺吉時，阿爾泰迤西初無厄魯特游牧。自滅噶爾丹，我來建城，駐兵其地，眾所共知。其不令爾游牧者，原欲以此為隙地，兩不相及，以息爭端。今臺吉反云難以讓給，試思阿爾泰為誰地，誰能讓給？爾誠遵上指定議，我必不為禍始，亦不復居科布多。又謂我等哨兵逼近阿爾泰，宜向內撤。哨兵乃聖祖時舊例，即定界，豈能不設？臺吉其思之！」冬，準噶爾使達什博爾濟奉表至，命策棱偕詣京師。

三年春，至京師。噶爾丹策零表請喀爾喀與準噶爾各照現在駐牧。上召達什博爾濟入見，諭曰：「蒙古游牧，冬夏隨時遷徙。必指定山河為界，彼此毋得逾越。」遣侍郎阿克敦等使準噶爾，與達什博爾濟偕往。冬，噶爾丹策零復使哈柳從阿克敦等奉表至，請循布延圖河，南以博爾濟昂吉勒圖、無克克嶺噶克察諸地為界，北以遜多爾庫奎、多爾多輝庫奎至哈爾奇喇博木、喀喇巴爾楚克諸地為界，準噶爾人不越阿爾泰山，蒙古居山前，亦止在扎卜堪諸地，兩不相接。並乞移托爾和、布延圖二卡倫入內地。上以所議準噶爾不越阿爾泰山定界已就範，惟移托爾和、布延圖二卡倫不可許。四年春，賜敕遣還。哈柳詣策棱，哈柳曰：「額駙游牧部屬在喀爾喀，何弗居彼？」策棱答曰：「我主居此，予惟隨主居。喀爾喀特予游牧耳！」哈柳又曰：「額駙有子在準噶爾，何不令來京？」答曰：「予蒙恩尚公主，公主所出乃予子，他子無與也。即爾送還，予必請於上誅之。」冬，噶爾丹策零使哈柳復奉表至，始定議準噶爾不過阿爾泰山梁，不復言徙卡倫事。自雍正間與準噶爾議界，策棱三詣京師，準噶爾憚其威重，卒如上指。上獎策棱忠，子陷準噶爾，不復以為念，乃用宗室親王例，封其子成袞扎布世子。五年，命勘定喀爾喀游牧，毋越扎布堪、齊克慎、哈薩克圖、庫克嶺諸地，與準噶爾各守定界。六年，上以策棱老，命移軍駐塔密爾。初，喀爾喀凡三部；及是，土謝圖汗十七旗滋息至三十八旗，乃分二十旗與策棱，為賽音諾顏部。以鄂爾昆河西北烏里雅蘇河為游牧，為三部屏蔽。自此喀爾喀為四部。十五年，病篤，上遣其次子車布登扎布還侍，使侍衛德山等往存問。尋卒，遺言請與純愨公主合葬。喪至京師，上親臨奠，命配享太廟，謚曰襄，禦制詩輓之。

子八，最著者長子成袞扎布，次子車布登扎布。

成袞扎布，初授一等臺吉。乾隆元年，封固山貝子。四年，封世子，賜杏黃轡。十五年，襲扎薩克親王兼盟長，授定邊左副將軍。十七年，入覲。十八年，杜爾伯特臺吉車凌等內附，成袞扎布遣兵赴烏里雅蘇臺防準噶爾追兵。準噶爾宰桑禡木特以二百人追入邊，上命毋縱使還。禡木特逸去，詔以責成袞扎布。十九年，命移軍烏里雅蘇臺。尋罷定邊左副將軍，命赴額爾齊斯督屯田。二十年，師定伊犁，屯田兵撤還，仍駐烏里雅蘇臺。二十一年，和托輝特青袞咱卜謀為亂，成袞扎布發其謀。八月，亂作，仍授定邊左副將軍，率師討之，賜三眼孔雀翎。十二月，獲青袞咱卜，賜杏黃帶。二十二年，輝特巴雅爾為亂，正月，授定邊將軍，率師赴巴里坤捕治。十二月，入覲，復授定邊左副將軍，駐烏里雅蘇臺。二十六年，以準噶爾及回部悉平，請展喀爾喀汛界，下軍機大臣議，以附近烏魯木齊四汛，令索倫、綠旗兵駐防；自蘇伯昂阿至烏拉克沁伯勒齊爾十一汛，令成袞扎布督理。二十八年，入覲。二十九年，以烏里雅蘇臺城圮，請築城，舊址外立木柵，內實以土，引水環之，報聞。三十六年，卒。

子七，獲青袞咱卜，封其第四子占楚布多爾濟為世子，代掌扎薩克。卒，命其長子輔國公額爾克沙喇代掌扎薩克。卒，命次子輔國公伊什扎卜楚代掌扎薩克。及成袞扎布卒，以第七子拉旺多爾濟襲扎薩克親王。拉旺多爾濟，尚高宗女固倫和靜公主，授固倫額駙。從征臨清、石峰堡有功。嘉慶八年閏二月，仁宗乘輿入順貞門，有陳德者伏門側突出，侍衛丹巴多爾濟御之，被三創，拉旺多爾濟捘其腕，乃獲而誅之，賜御用補褂，封其子巴彥濟爾噶勒輔國公。

車布登扎布，初授一等臺吉。額爾德尼昭之役，力戰被創，封輔國公，賜雙眼孔雀翎。十七年，成袞扎布請析所部授車布登扎布自為一旗，上允之，別授扎薩克。十九年，督兵剿撫烏梁海，獲準噶爾宰桑，賜貝子品級。二十年，師征伊犁，車布登扎布將三百騎自察罕呼濟爾疾馳至集賽，擒宰桑齊巴漢，偵達瓦齊所在，奪舟渡伊犁河，逐達瓦齊，封多羅貝勒。阿睦爾撒納謀以伊犁叛，車布登扎布首發其奸，密以告將軍班第。師還，命招降烏梁海部落，即以隸焉。二十一年，烏梁海酋郭勒卓輝譌言哈薩克汗阿布賚與阿睦爾撒納連合，上命率師討之。有宰桑固爾班和卓者，攜千餘戶赴烏梁海謀偕遁，車布登扎布麾兵捕治，殲其眾。遂進兵哈薩克界，會尚書阿里袞自伊什勒諾爾轉戰至汗扎爾會，斬獲無算，封多羅郡王。

成袞扎布討青袞咱卜，詔車布登扎布還烏里雅蘇臺為佐。二十二年，代成袞扎布署定邊左副將軍。尋命兆惠代成袞扎布為定邊將軍，而以車布登扎布為之副。二十三年正月，授定邊右副將軍，從兆惠出巴里坤，遣兵赴哈什崆格斯搜逸寇。尋命赴博囉塔拉，捕布庫察罕、哈薩克錫喇等。哈薩克部人擒布庫察罕，哈薩克錫喇及宰桑鄂哲特等走和落霍斯，車布登扎布督兵逐之，哈薩克錫喇度不得脫，悉★據高岡拒戰。部將以兵寡，請待其走擊之，車布登扎布持不可，麾兵急進，擒鄂哲特，哈薩克錫喇僅以身免，詔以其父超勇號賜之。鄂哲特械至京師，言車布登扎布身先士卒，所向無前，上益嘉嘆，賜金黃帶。

車布登扎布進次阿布勒噶爾，哈薩克縛布庫察罕以獻，因請赴阿克蘇與將軍兆惠會。上命還伊犁，進親王品級。尋以在軍久，令歸游牧休息。二十四年，令佐將軍兆惠進葉爾羌討霍集占，旋復命還伊犁。二十七年，使西藏。三十六年，代成袞扎布為定邊左副將軍，授盟長。以牟利被訐，罷左副將軍，擅請展牧界，削親王品級，命以郡王兼扎薩克世襲。四十七年，卒。子三丕勒多爾濟，襲。

論曰：世傳鍾琪長身赬面，隆準而駢脅。臨陣挾二銅鎚，重百餘斤，指麾嚴肅不可犯。軍西陲久，番部皆讋其名。其受莎羅奔降也，傅恆升幄坐，鍾琪戎服佩刀侍。莎羅奔出語人曰：「我曹仰岳公如天人，乃傅公儼然踞其上，天朝大人誠不可測也！」策棱白晰微髭，善用兵，所部多奇士。有脫克渾者，日行千里，登高張兩手，若雕鼓翼，詗敵，敵不之察。事定，策棱欲官之，辭，賚以千金，酌酒勞之。脫克渾請出侍姬舞，起而歌，慷慨，策棱大悅，即以姬及所乘馬賜之。載籍言名將，往往舉其狀貌及其軼事，使讀者慕焉。鍾琪忠而毅，策棱忠而勇，班諸衛、霍、郭、李之倫，毋謂古今人不相及也。


\end{pinyinscope}