\article{列傳一百八十九}

\begin{pinyinscope}
烏蘭泰長瑞長壽董光甲邵鶴齡鄧紹良石玉龍

周天受弟天培天孚饒廷選文瑞彭斯舉

張玉良魯占鼇劉季三雙來瞿騰龍

王國才虎坤元戴文英

烏蘭泰，字遠芳，滿洲正紅旗人。由火器營鳥槍護軍從征回疆有功，升藍翎長，累擢護軍參領、營總、翼長。軍政卓異，道光二十七年，擢廣東副都統。善訓練，講求火器。

咸豐元年，廣西匪熾，詔烏蘭泰幫辨軍務，選帶適用器械及得力章京兵丁赴軍，以廣東綠營精兵五百人隸之。四月，偕向榮、秦定三等圍賊於武宣，賊竄象州，自請治罪。詔以其初至，免議，命偕向榮節制鎮將。時軍中將帥不和，文宗憂之，密諭烏蘭泰實陳勿隱。上疏略曰：「周天爵奏向榮曲徇其子，致失眾心，不為無因。武宣之役，秦定三、周鳳岐、張敬修連營防禦，其堵剿不利，追賊遲延，咎當同任。天爵劾定三、鳳岐，不及敬修，人心不服。向榮將官傅春、和春失利，天爵責定三不並力，後訪知實非退縮，諉為向榮推卸之言。因之天爵、榮、定三皆有隙。天爵年老，直強、耳輭，其子光岳干預，致失人心。」又言：「向榮初剿賊屢捷，未免輕賊。及其子招嫌，楚兵藉口，遂多諉卸。然在軍鎮將無及榮者。更易其兵，仍可立功。」上下其疏，命賽尚阿覈奏，賽尚阿請不咎既往，令烏蘭泰與向榮分任軍事，以專責成。

賊踞象州中坪，烏蘭泰督貴州三鎮兵，由羅秀進梁山村，逼近賊巢。賊乘駐營未定，猛撲，連擊敗之，殪賊千餘。是年秋，賊竄桂平新墟，烏蘭泰分四路進攻，破伏賊於莫村，一日七戰皆捷，斬級數千，賜花翎。賊屯紫荊山，新墟為山前門戶，雙髻山、豬仔峽為山後要隘，負隅死拒。向榮偕巴清德連奪雙髻山、豬仔峽，合攻風門坳，破之。進逼新墟，迭攻不下，其附近村落掃蕩幾盡。閏八月，賊編木牌欲渡河，烏蘭泰迭擊，大敗之，詔嘉獎，加都統銜。於是賊棄新墟他竄，向榮等追至平南，敗績，賊遂陷永安州。烏蘭泰追至，戰於水竇、圞嶺，皆大捷，賜黃馬褂。永安地險，賊皆死黨固結，僅烏蘭泰一軍久戰已疲，故不能制之。

向榮自平南敗後被譴，託病逗留梧州、平樂者兩月有餘。至冬始抵永安，攻北路，烏蘭泰攻南路，毀水竇賊巢。向榮亦進奪槓嶺要隘，合擊迭挫賊。賽尚阿親蒞督戰，期在必克。江忠源號知兵，隸烏蘭泰軍，倚其贊助；每言賊兇悍，久蔓將不可制，必聚而殲之。烏蘭泰主鎖圍困賊，向榮謂圍城缺一面，乃古法，宜縱賊出擊，兩人意不合。會榮克城西砲臺，二年元旦，同詣賽尚阿賀歲。賽尚阿遇榮特優，烏蘭泰憤甚，忠源解之，然益不相能。忠源以母憂，辭歸。時嚴詔促戰，春雨連旬，士卒疲困。二月，賊棄城冒雨夜走，北犯桂林。烏蘭泰率兵急追至昭平山中，路險雨滑，為賊所乘，敗績，總兵長瑞、長壽、董光甲、邵鶴齡死之。向榮徑收州城，由間道趨桂林，先賊至。烏蘭泰踵賊後，戰於南門外，爭將軍橋，砲中右腿，創甚，退屯陽朔，越二十日卒於軍。烏蘭泰忠勇為諸將冠，文宗深惜之，賜銀一千兩治喪，予輕車都尉世職，謚武壯。

長瑞、長壽，瓜爾佳氏，滿洲正白旗人。父塔思哈，道光初，官喀什噶爾幫辦大臣。叛回張格爾作亂，殉難，予騎都尉世職。長瑞襲世職，授三等侍衛，累擢直隸天津鎮總兵；長壽以廕授藍翎侍衛，累擢甘肅涼州鎮總兵：並從賽尚阿赴廣西剿匪，同領湖南兵。長瑞戰風門坳有功，新墟禦賊失利，奪職留營。及賊由永安出竄，從烏蘭泰躡追至龍寮嶺，地險，左右止勿進。長瑞曰：「軍令孰敢違者！死耳，勿復言。」以母老，令長壽毋相從，長壽泣曰：「貪生忘國，非孝也。」卒偕行。值大霧，賊以巨砲扼山間。軍士兩日不得食，為賊沖潰踐踏，死無算。長壽墜馬，長瑞挺矛救之，身被數十創，同遇害。文宗以其父子兄弟皆死難，深惜之，並贈提督，予騎都尉兼雲騎尉世職。存問其母，賜銀三百兩。長瑞謚武壯，長壽謚勤勇，於永安建祠曰雙忠，同死者附祀焉。

董光甲，直隸河間人。嘉慶十四年武進士，授守備。累擢河南河北鎮總兵。從向榮攻永安，奪槓嶺、摩天嶺、天鵝嶺諸要隘。追賊至昭平，迭擊賊於古束、龍寮嶺，次黃茆嶺。賊反撲，力戰死之，贈提督，予騎都尉兼雲騎尉世職，謚勇烈。

邵鶴齡，山東招遠人。嘉慶二十五年進士，授三等侍衛。累擢湖北鄖陽鎮總兵。偕長瑞等同追賊龍寮嶺，殞於陣，予騎都尉兼雲騎尉世職，謚威確。

鄧紹良，字臣若，湖南乾州人。由屯弁累擢守備。從剿崇陽土匪李沅發，率五百人破賊金峰嶺，擒沅發，擢都司，賜花翎、揚勇巴圖魯名號。遂從向榮赴廣西剿賊，潯州牛排嶺之戰，以精騎張左右翼，擊兩路賊，皆挫之。又戰象州、永安州，皆有功。咸豐元年，授楚雄協副將。二年，援桂林，屯西門，力戰卻賊。追賊入湖南，援長沙，入任城守，地雷發，持刀屹立，砲洞左臂，不動，殪先登賊，賊退，城復完，軍中稱其勇。洎賊解圍竄湖北，巴陵土匪晏仲武勾結肆掠，紹良偕總兵阿勒經阿剿平之。

三年，擢安徽壽春鎮總兵，詔率所部從向榮援江南，廷臣多薦紹良者，尋擢江南提督。榮令分剿鎮江踞賊，進擊觀音山，合攻瓜洲，皆捷。逼城而軍，賊設伏北固山下，而自城突出撲營，火四起，官軍不能御。退守丹陽，褫職議罪，仍隸向榮軍，帶罪自效。賊兩次窺伺東壩，榮令紹良擊走之。四年，克太平，紹良移軍駐守，又破賊採石。向榮疏陳戰功，為乞免罪，允之。時賊由蕪湖窺徽州、寧國，紹良屯黃池，賊酋石國宗糾各路賊萬餘來犯。紹良兵少，設伏山溝，多張疑兵，誘賊入，痛殲之。五年春，賊復乘夜撲營。伏槍砲，俟近驟發，殲賊無算。詔嘉紹良力遏賊鋒，保全甚大，予三品頂戴，復花翎。賊既退歸，復圖襲徽、寧，以窺浙境。紹良奉命馳往，統各路援兵，至則簡精銳，伏要隘伺擊，屢破賊，克婺源、黟、石埭諸縣，復提督銜。賊聚於蕪湖，窺南陵、黃池。紹良由灣沚進剿，連破賊，焚其舟，遂克蕪湖，授陜西提督。

六年春，江寧賊上竄，踞倉頭鎮，勢甚熾。向榮令紹良往督戰，而諸將意不愜，轉不盡力，於是戰不利，紹良受傷，坐褫花翎。德興阿軍潰，揚州陷。詔紹良渡江赴援，幫辦江北軍務。破藥王廟賊壘，環攻揚州六晝夜，克之，又追破賊於三汊河。會寧國告陷，復命幫辦皖南軍務。移軍赴援，扼金河橋，大破賊於東溪橋，又迭擊賊於涇縣，挫之，調浙江提督。賊糾黨數萬來援，敗之於楊柳鋪。副將周天受遇賊夏家渡，戰未利。紹良乘隙縱擊，賊大潰，遂督諸軍連奪夏家渡、團山諸賊壘，破七里岡賊巢，進攻寧國，十二月，克之。七年，丁母憂，奪情留軍。紹良以寧國為浙之屏蔽，而涇縣為咽喉要沖，屯軍扼之，賊屢犯不得逞。既而大軍復鎮江、瓜洲，急攻江寧，賊圖牽掣，大舉犯南陵，紹良擊走之。八年，進屯灣沚。賊合捻匪踞黃池，紹良回援，出賊不意，大破其眾，復黃池。會浙江軍事日棘，分兵赴援。十一月，賊乘虛悉馬步數萬鵕而涉水，斷黃池山後接應，突攻灣沚營壘。總兵戴文英由江寧來援，戰歿，遂合圍。軍中餉絀食盡，紹良舉火自燔其營，率親兵血戰，死之。

事聞，詔念紹良桂林、長沙保城前功，轉戰徽、寧之間，凡歷五載，力竭捐軀，深致憫惜。贈太子少保，予騎都尉兼雲騎尉世職，謚忠武。於殉難地方建專祠，並賜其父白金四百兩，子亨先候錄用。尋以遺骸不得，文宗尤憫之，賜亨先員外郎銜。後湖南巡撫駱秉章疏請附祀表忠祠，允之。

石玉龍，湖南鳳凰人。以練勇從征，隸向榮、鄧紹良軍，積功至游擊。咸豐六年，總兵秦如虎駐防涇縣，以憂去，代者難其人，紹良薦玉龍，以游擊充統將。玉龍感奮，遇戰益力。從紹良復灣沚、黃池，又破賊萬級嶺，累擢副將。九年冬，賊大舉犯涇縣，迎擊於藍山嶺，初勝，賊至益眾，圍之數重，身被十餘創而殞，贈總兵加提督銜，謚剛介。

周天受，字百祿，四川巴縣人。咸豐初，從向榮剿賊廣西，轉戰湖南、湖北、江南，積功至游擊，賜號沙拉嗎依巴圖魯。五年，皖南軍事亟，前江西巡撫張芾治徽、寧兩郡防務，乞援於向榮，乃令天受率川兵赴援，偕諸軍克婺源、休寧、石埭。六年，援太平，連破賊於花橋、西溪，進規涇縣。大敗賊於雙坑寺，復其城，擢副將。會休寧復為賊踞，官軍戰不利，張芾檄天受助剿，連捷。進毀石嶺、萬安街賊壘，會攻休寧，再復之，以總兵記名。七年，再復婺源，授福建漳州鎮總兵。賊踞陵陽鎮，值中秋令節，夜半出不意縱火攻之，盡毀賊營。復破賊於祁門五里牌，搗其巢，擒斬甚眾。八年，援浙江，將軍福興令守衢州。天受以浙西完善地，不可為賊擾，主扼樟樹潭。賊竄龍游，天受留軍守壘，自率千人趨湯溪、宣平，賊引去。

和春疏言天受知兵，能占先著，而力單，遣其弟天培往助之，詔加提督銜，督辦浙江防剿事宜。天受嚴守金華，令天培復武義，又會江南軍復永康。張芾劾其驕縱，縱兵搶掠，詔罷總統，仍責剿賊。天受方連克縉雲、宣平、溫州，於是浙江巡撫晏端書疏陳援浙功，為白被劾之枉。詔以浙事漸平，命偕弟天培及總兵饒廷選等進援福建，連戰皆捷，復浦城，而賊回竄江西，復犯皖南。命署湖南提督，回軍防徽州，節制諸軍，從張芾之請也。九年，進軍寧國，賊犯石埭、太平、涇縣，皆遣將擊走之。十年春，官軍連捷於涇縣、旌德，賊復入浙境，坐防剿不力，褫勇號，革職留任。

時江南大營再潰，軍事愈棘。張芾疏言：「寧防將弁大半籍隸湖南，皆鄧紹良舊部，習氣甚深。天受雖力求整頓，轉滋疑謗，請歸曾國籓節制。」國籓亦言其兵不可用，別調募新軍，倉猝不能至。天受偕江長貴再復涇縣，而賊糾大股犯寧國，勢甚張，天受激勵饑軍力禦。既而徽州陷，餉道梗絕，遣去城中居民萬餘，誓以身殉。八月，兵敗於廟埠。天受督隊守北門，大雨，火器不燃，城陷，巷戰死之。詔復天受原官，予騎都尉兼雲騎尉世職，謚忠壯；以其弟天培、天孚先皆殉節，命於四川省城及本縣合建專祠。

天培，由行伍從征廣西，累擢守備，隸向榮軍。咸豐六年，從破高資蔡家窯及壩西賊壘，賜號衛勇巴圖魯。七年，克東壩，平寶堰賊巢。連戰於鄔山、尖山，克溧水，又破賊於鎮江虎頭山，累擢貴州定廣協副將。克瓜洲，以總兵記名。八年，授雲南鶴麗鎮總兵。先後偕張國樑破賊秣陵關及江寧南門外，功皆最。和春知其善戰，令赴浙江援其兄天受，迭克武義、龍泉，追賊入閩，克浦城。會江南、北軍事急，天培回援。九年春，賊分六路攻浦口，張國樑督諸軍御戰，天培首先躍馬沖陣，各軍乘之，殲賊無算。賊築壘於雙陽、蕭家圩，別由九洑洲出悍眾來撲，天培分兵擊之，三戰三捷，功出諸將上，擢湖北提督，遂駐防浦口。是年冬，匪首陳玉成糾眾十餘萬犯江浦，天培乘其初至，痛殲之。既而賊麕集，後路為所抄襲，裹創血戰，力竭陣亡。優詔賜恤，贈太子少保，予騎都尉兼雲騎尉世職，謚武壯。

天孚，從兄天受軍轉戰，以功洊保參將，留江蘇補用。咸豐九年，賊犯皖南，副將石玉龍戰死涇縣南山嶺。天孚屯灣沚，馳百里往援，要擊於章家渡，大破之，由是以驍勇名。尋援金壇，會諸軍連戰解其圍。十年，江南大營潰，閏三月，賊首李世賢大舉復圍金壇。天孚偕總兵蕭知音、參將艾得勝、知縣李淮同守之。淮素得人心，兵民合力，屢卻賊。時江南軍事大壞，孤城援絕。天孚馳書兄天受，始疏聞，屢詔促鎮江副都統巴棟阿偕總兵馮子材赴援，卒不至。凡守百四十餘日，糧盡，軍無固志。知音等原率兵民突圍走鎮江，淮不可，誓死守，乃中止。屢獲賊內應，斬之。城陷先一日，偵知將有變，竟夜登陴，至旦，分半隊休息，值大霧，叛兵遽起，先戕天孚。賊乃梯登，知音、得勝突圍出，淮死之。事聞，贈天孚總兵，予騎都尉世職，謚威毅。

饒廷選，字枚臣，福建侯官人。以行伍洊升千總。道光中，從剿臺灣有功，擢守備。從水師提督竇振彪出洋擒海盜，擢漳州營都司。遷游擊，治匪無株連，得民心。咸豐三年，奉檄赴詔安治械斗，而潮州會匪襲漳州，伏兵於城中突起，鎮道皆遇害。廷選聞變，間道馳還，號召鄉民千餘，城民應之。賊遁，旋復大至。廷選率鄉團固守，迭戰破賊，擒賊首謝厚等，遂署漳州鎮總兵。外剿內撫，期年始平。總督王懿德薦其才可大用，四年，授貴州安義鎮總兵，留署福建陸路提督。

五年，粵匪陷廣信，浙江戒嚴。廷選赴援，扼衢州。尋楚軍克廣信，賊知浙境有備，走徽州。六年，賊酋楊輔清復圖廣信以擾浙。廣信兵僅數百，知府沈葆楨馳書告急。廷選方駐甲玉山，曰：「賊得廣信，則玉山不守，而浙危矣。」值大雨水漲，駛舟急行，抵廣信。賊已至城西太平橋，初諜城中無兵，及見旌旗，賊為奪氣。廷選所部僅千餘人，屢出奇擊賊。既而賊大至，部將畢定邦、賴高翔皆勇敢，獻計曰：「今賊不知我虛實，以我能戰，後路必有大兵。若稍退，賊追我，且立盡。當速決死戰。」廷選用其言，明日開城奮擊，自晨至日暮，毀其長圍，軍聲大振。越二日，賊引去，賜號西林巴圖魯。閩、浙大吏與江西督防者不慊，檄廷選速回師保浙。廷選待接防兵至始行，廣信民感其義。

七年，調衢州鎮總兵，會皖軍克婺源。八年，賊首石達開大舉犯浙，廷選分軍援廣豐，自守衢州。賊驟至，穴地攻城，城圮者三，皆擊卻之，守七十餘日。巡撫晏端書劾其久未解圍，又失江山、常山、開化三縣，奪職。未幾，圍解，三縣皆復，授南贛鎮總兵。王懿德檄召回援閩境，以病未行，遽劾，革職留營。八年，會克連城、龍巖，仍補南贛鎮。曾國籓奏以代沈葆楨守廣信，從民望也。

十年，粵匪復犯浙，廷選赴援，復淳安，擢浙江提督。十一年秋，攻克嚴州，進規浦江，賊大至，不敵，退保諸暨，而杭州被圍急。巡撫王有齡促回援，廷選舊部僅漳勇數百、楚軍二千。事急，收集江南潰卒，皆不任戰，徒激忠義，勉以當賊。賊於城外海潮寺、鳳凰山為堅壁，隔絕內外。困守七十餘日，糧盡，士卒饑餓。十一月，城陷，巷戰死之，贈太子少保，予騎都尉兼雲騎尉世職，謚果壯。入祀昭忠祠，於杭州建專祠。兄廷傑，弟廷夔，同戰死，附祀焉。既而曾國籓、沈葆楨以廷選守廣信功，奏請建祠廣信，以副將畢定邦、賴高翔附祀。

文瑞，克什克特恩氏，蒙古鑲藍旗人，荊州駐防。由驍騎校從軍，轉戰湖北、安徽，累擢江西撫標中軍參將。咸豐十年，赴援浙江，克餘杭，以總兵記名。解湖州圍，賜號唐木濟特依巴圖魯。授處州鎮總兵，進剿金華。賊圍浦江，文瑞嬰城固守，屢出奇破賊營，逾月乃陷，詔免其處分。回援杭州，入城助守，城陷死之，予騎都尉兼雲騎尉世職，謚果毅。

彭斯舉，湖南平江人。以團練剿賊，從李元度為平江軍營官。戰湖口、東鄉、貴溪、安仁、玉山，積功晉秩知府。元度罷去，留所部五營隸斯舉，始獨將一軍。會攻景德鎮，饒廷選見而器之，調援浙江，破賊於淳安，復其城，擢道員，留浙補用。駐守千秋關，賊大至，搏戰竟日，潰圍出，移防海寧。會攻嚴州，下之。進援廣信，而所部留駐常山者索餉譁潰，斯舉率親兵赴杭州，乞解軍事回籍，巡撫王有齡留管營務處。斯舉建議，省城米糧來自寧、紹，錢塘江距城三里，當築甬道，兵護之，運道乃無虞。未及行而賊至，城中竟以絕糧陷。斯舉分守湧金門，死之。

張玉良，字璧田，四川巴縣人。咸豐初，由行伍從征廣西，積功至千總。四年，從向榮至江南，戰江寧城外，屢有功，累擢永州左營游擊。六年，敗賊於丹陽、金壇，賜號黽勇巴圖魯。又敗賊於溧水西門，毀其砲臺，擢處州營參將。七年，克句容，加總兵銜，擢三江口協副將。破鎮江援賊於江濱，克鎮江，敘功以總兵記名。八年，大破江寧援賊，擢甘肅巴里坤總兵。攻太平、金川諸門，賊眾突出，痛殲之。馳援溧水，毀紅藍埠賊壘，克其城，斬賊千餘級，加提督銜。九月，會攻浦口，大捷。而九洑洲之賊來援，玉良率後隊截擊，賊大潰。十年春，遂乘勝克九洑洲，詔遇提督缺出題奏，尋調肅州鎮總兵。

江南大營諸將善戰者，向榮舊部多蜀將，張國樑所部多粵將。蜀將以虎坤元為首，周天培及玉良次之。時浙江軍事亟，議分軍赴援，咸屬望於張國樑，而圍攻江寧，功在垂成，國樑為全軍所系，不克行。坤元、天培已前歿，乃命玉良總統援浙諸軍，專辦浙江軍務，未至而杭州陷，將軍瑞昌獨堅守駐防內城，與賊相持。玉良率六百人馳至，出賊不意，毀武林、錢塘諸門外賊壘，梯城而上，遂復杭州。捷聞，詔嘉為奇功，賜黃馬褂，予騎都尉世職，擢廣西提督。

賊之擾浙也，原以牽制江南軍，故見玉良至，則不戰遽去，由廣德分路趨江寧。總督何桂清駐常州，檄玉良回援，而賊別隊已侵江南大營後路。桂清留玉良於常州以自衛。未幾，江寧兵潰，張國樑、和春先後殉，詔玉良代節制其軍。常州陷，禦賊於無錫高橋，賊由間道出九龍山襲無錫。玉良前後受敵，退保蘇州，入城計守御，未定，潰兵應賊，蘇州亦陷。玉良奔杭州，褫職，隸瑞昌軍。瑞昌令規復嚴州，繼克常山，復原官。十一年，復遂安，而嚴州又陷。玉良自江南敗衄後，兵心已渙，不能復振。賊再攻杭州，馳援，軍不用命，自知事不可為，戰杭州城下，輒身臨前敵，力鬥，中飛砲，歿於軍。贈太子少保，予騎都尉兼雲騎尉世職，祀本籍昭忠祠，謚忠壯。

魯占鼇，四川成都人。由行伍官平番營守備，從向榮剿賊廣西、江南。繼從吉爾杭阿克上海，攻鎮江，戰皆力，累擢川北鎮總兵，調建昌鎮。蘇州陷，為賊所執，罵賊被臠割，死之。贈提督銜，予騎都尉兼雲騎尉世職。

劉季三，廣西武宣人。以武舉從右江道張敬修戰桂林、全州，授左江鎮標守備。從向榮至江南，積功至副將，賜號直勇巴圖魯。咸豐八年，大兵攻秣陵關，季三於葛塘寺設伏，出賊不意，斬關入，火之，又破六郎橋賊巢，功皆最，擢直隸通永鎮總兵。十年，張國樑督諸軍攻江寧，季三任上關一路，壽德洲守賊秦禮國獻壘內應，破上關，拔出難民千餘，解散脅從五千餘人。從張玉良援浙江，克餘杭、臨安，進秩提督。是年秋，賊陷嚴州，掠富陽，季三孤軍往援，戰竟日，死之。予騎都尉兼雲騎尉世職，謚忠毅。

雙來，徐氏，漢軍正白旗人。由拜唐阿累遷鑾儀衛治儀正，出為甘肅碾伯營都司，擢秦州營游擊。道光二十七年，赴援回疆，行至黑孜布依遇賊。兵少，被圍，相持十餘日。援至，合力破賊。方圍急，賊塞水源以斷汲路，越日泉湧盈塘。宣宗聞之，嘉嘆曰：「此將士忠義所感也！」命以參將用，賜花翎、法福哩巴圖魯勇號。尋敗賊於駱駝脖子，加副將銜。歷靈州營參將、永固協副將。

咸豐二年，調赴欽差大臣琦善軍，擢肅州鎮總兵。三年，從琦善攻揚州，勇銳為一軍之冠，戰輒手執大旗以先，迭破賊，毀西北隅土城，悉奪其營壘。賊遁入城死守，圍攻兩閱月。雙來發砲壞城垣丈餘，作桴渡河，逼城布雲梯，鼓勇先登，縱火，賊於城上苦鬥，槍彈如雨。雙來傷頰，折二齒，暈跌，扶下，從卒多傷亡，以無繼援而退。特詔褒獎，加提督銜，他將觀望者並被譴。越旬日，雙來復督隊攻城，力戰逾時，中砲，洞穿右股，猶大呼登城殺賊。翌日，創甚，卒於軍。

文宗素知其勇，事聞，震悼，手批其疏曰：「雙來何如是不幸？朕隕涕覽奏，不勝悲憤！然視彼貪生退縮者，奚啻霄壤。」詔依提督例優恤，賜銀一千兩，命柩歸時專奏入城治喪，予騎都尉兼雲騎尉世職，謚忠毅。後都統德興阿疏言雙來與總兵瞿騰龍戰績尤異，先後於江北陣亡，請在揚州建雙忠祠合祀，詔允之。

瞿騰龍，字在田，湖南善化人。由行伍補千總，剿瑤匪趙金龍及乾州苗有功，累擢古丈坪營都司，署鎮筸鎮標游擊。咸豐元年，率標兵赴廣西剿匪，迭破賊於武宣桐木、馬鞍山，永安古排塘。二年，援桂林，以巨砲擊賊於文昌門，殲斃甚眾，賜號莽阿巴圖魯，擢永綏協副將。追賊入湖南，迭戰於寧遠、耒陽、永興、安仁。賊圍攻長沙，騰龍率苗兵千人赴援，偕鄧紹良破南門外賊柵。賊以地雷轟城，圮十餘丈，騰龍守城缺力禦，斬悍賊三百餘人，城復完，加總兵銜。

三年，從向榮戰武昌，遂尾賊東下，擢湖北鄖陽鎮總兵。抵江寧，賊已分黨北犯，命率所部馳赴山東、河南防剿。行至高郵，琦善疏留其軍會攻揚州。騰龍身先士卒，與總兵雙來並號軍鋒。既而雙來以傷殞，遂兼領其軍，充翼長，琦善甚倚之。揚州久不克，而賊之踞瓜洲者盡力來援。騰龍扼三汊河，賊至，十倍我軍，騰龍下令「有進無退，回顧者斬」，下馬持大刀闖入陣，士卒皆喋血戰，賊退，夜乘雷雨突之，賊不辨眾寡，自相踐殺，及曉，尸骸狼藉，斃賊二千有奇。尋賊揚帆逕趨揚州南門，登東岸，復馳擊走之。於是樹巨椿以阻河路，城賊屢突圍，擊退。十一月，賊全隊沖出，並入瓜洲，乃復郡城。

初，向榮疏調騰龍回軍江寧，不許。至是詔率兵援安慶，琦善奏三汊河要沖，恃騰龍力守，仍請留。賊於運河南岸築數壘以逼三汊河，進攻破之。四年正月，進攻瓜洲，設伏誘賊出，伏起，大破之。二月，復進攻，乘夜雪襲賊，連破二壘，深入，賊傾巢出，鈔官軍後，圍數重，戰竟日，被傷，下馬步戰，力竭死之，年六十有四。贈提督，予騎都尉兼雲騎尉世職，謚威壯。

王國才，字錦堂，原姓羅氏，雲南昆明人。以武舉效力督標，洊升守備。道光末，剿彌渡回匪，擒賊首海老陜，賜號勝勇巴圖魯，擢都司。從剿廣西賊，轉戰大黃江、永安州有功。尋撤滇軍歸伍。咸豐二年，平尋甸回匪，擢山東青州參將。

三年，吳文鎔移督兩湖，疏調率所部赴湖北，行至天門，遇賊，以親兵七十人擊走之。會文鎔戰歿黃梅，國才將返滇，過荊州，將軍官文留之，予兵千二百、練勇五百，守城北龍會橋。賊萬餘猝至，軍士氣沮，國才曰：「賊如潮湧，不進何以求生！」親以鳥槍斃執旗賊，大呼陷陣，賊披靡，墜河無算。追至馬湟山，賊敗竄，軍中稱其勇。官文令整飭諸縣團練，荊州獲安，賜花翎，以副將升用。四年，署督標中軍副將，從總督楊霈防德安。

會湘軍規大冶，國才當右路，連破賊，克蘄州。楊霈以川練千人益其軍，進攻九江。五年，率部將畢金科戰城下，數捷。會揚霈師潰，國才回援武昌，夜至，城已陷，未知也；先驅入城，始覺。賊由漢陽悉眾來拒，國才突圍出，駐金口，進大軍山。尋屯沌口，偕水師合攻漢陽，設伏誘賊出，殲之。賊屢襲金口、沌口，皆擊退。破大別山賊壘，授竹山協副將，署鄖陽鎮總兵。總督官文進逼漢陽，國才屢從破賊。六年，諸軍合攻，國才越壕逼城下，一擁而入，巷戰，殺賊甚眾，加總兵銜，記名簡放。復黃梅，守之，改隸將軍都興阿。七年，賊由太湖來犯，以空城誘賊入，斬獲無算。追至九江對岸，連破賊段窯、楓樹坳、狗山鎮。雲南回匪熾，調回援，官文、胡林翼疏留不遣。黃梅城僻隘，國才謂不足屏蔽，請守雙林驛。都興阿不許，乃屯城西，分副將石清吉守城，賊屢犯，卻之，授貴州安義鎮總兵。六月，皖賊陳玉成糾賊數十萬上犯，國才被圍，力戰，歿於陣。贈提督，予騎都尉兼雲騎尉世職，建專祠，謚剛介。

虎坤元，字子厚，四川成都人。父嵩林，咸豐初，以湖南游擊調廣西剿匪，從向榮戰紫荊山，攻永安，解桂林、長沙圍，並有功。從至江南，累擢湖北宜昌鎮總兵。偕巡撫吉爾杭阿克上海，遂從攻鎮江，屢破賊於寶蓋山、倉頭、下蜀街、高資。在江南軍中稱宿將。

坤元，年十七，從父軍，勇力過人，戰輒先登，軍中號曰「小虎」。初至江寧，奪鍾山賊壘，功最，擢守備。四年，克高淳、太平，賜花翎、鼓勇巴圖魯勇號，擢川北鎮標都司。五年，援灣沚，焚賊舟，乘勝取蕪湖，坤元躍登城，殺守陴賊，遂克之。六年，江寧賊出援鎮江，坤元元旦馳至三汊河，擊敗之。又戰於下蜀街，破賊壘，追賊直至仙鶴門，擢建昌鎮標游擊。從總兵秦如虎援浙江，而寧國告陷，遇賊於宣城紅林橋，設伏，身率數騎誘賊，敗之。進攻寧國未下，回援鎮江，嵩林為賊所困，馳入重圍掖之出。會江南大營潰，向榮等退守丹陽，賊躡至，勢甚張，坤元偕張國樑力戰卻之。遂從嵩林移駐珥陵，扼賊犯常州之路。未幾，國樑戰五里牌，傷胯，急召坤元夜至，簡精銳，未曉即出，逾簡瀆河，東攻黃土臺賊壘，躍上壘墻，毀其柵，大隊擁入，勁騎鈔截，賊無脫者，連破五壘。國樑亦破河西賊壘，賊勢始挫。

坤元以是名出諸將上，乘勝進兵，逾月遂解金壇之圍，擢參將。進攻東壩，填壕登城，負創力戰，手斬悍賊，復之。又克高淳，以副將侭先升用。七年，會攻溧水。賊屢來援，與城賊夾攻官軍。坤元迭破之於鄔山、拓塘、博望、天裏山、小茅山，凡十餘戰，殲戮無算，擒偽迓天侯陳士章，鏖鬥城下四晝夜，躍登南門，復溧水，授貴州定廣協副將。又敗賊於高陽橋，克湖墅、龍都。張國樑攻句容，賊堅守未下，檄坤元往助。值賊出撲，率數十騎突之，進逼南門，縱火焚城樓，大軍繼之，遂克句容。敘功，以總兵記名簡放。從國樑規鎮江，時賊由江寧來援，蟻聚七星觀、倉頭。坤元以輕騎誘敵入伏中，大敗之，追擊，立破三壘。賊退至三汊河，伏兵又起，無去路。坤元大呼：「棄戈者免死！殺賊首者賞！」降者數百人。是役斬馘及淹斃者三千有奇，生擒三百。尋敗賊於西堰岡，援賊復於倉頭、顧家壩築壘。坤元於山後樹幟為疑兵，自率小隊沖鋒，殪悍賊。而賊以大隊來拒，諸軍環擊，乘勢全毀賊營，鎮江守賊遂遁。追至龍潭，痛殲之。坤元甫授直隸通永鎮總兵，文宗手批其謝恩疏曰：「聞汝父子在軍營甚為奮勇。汝年未三十，已膺顯秩。務自勉勵，以副朕望。」至是復下部優敘。尋丁母憂，奪情留軍。

八年，攻秣陵關，逼賊巢為壘。賊出鬥，敗之，窮追，單騎獨前，惟游擊劉萬清從，疑有伏，止之，勿聽，進至石橋，中槍而殞，萬清奪其尸還。和春疏聞，言：「坤元從軍八載，忠勇性成。善以少擊眾，自為都守。父子所入之貲，悉以養勇士。故旌旗所指，無不披靡。歷經頒給御賜金牌六次，受二等傷四次，頭等傷十二次。灼頸落指，瀕死者屢矣。既歿，大江南北同聲悼惜。」詔從優恤，於溧水、湖墅及死事地方建專祠，謚忠壯，予騎都尉兼雲騎尉世職。未娶無子，以弟坤岡襲。是年，其父嵩林守溧水，為賊陷，坐褫職，以坤元陣亡故，獲免治罪。嵩林回籍助剿滇匪，命襄治團練，尋卒於家。

戴文英，廣東羅定人。由行伍從剿羅鏡凌十八有功，擢千總。咸豐三年，從向榮援江寧。初至進攻，文英偕張國樑穿越深林叢葦十餘處，潛襲雨花臺賊營後，大敗之，賜號色固巴圖魯。四年，剿賊七橋甕，往來沖鋒，又偕總兵德安破賊營。五年，戰高資，皆以勇銳稱，累擢惠州營都司。六年，攻鎮江，戰於京峴山。馳馬入賊陣，槍斃悍賊甚多，擢南詔營游擊。從張國樑援金壇，率精銳過河奮擊，解金壇之圍。兩江總督怡良薦舉將才，文英與其選。大兵克東壩賊壘，平寶堰賊巢，文英率茅村團練獨當一路，斬獲多，擢淮安營參將。七年，從張國樑攻鎮江，駐紅花山。賊眾來撲，文英沖入賊中，手刺殺悍酋數人，賊大敗，擢江南督標中軍副將。是年冬，攻克鎮江府城，記名總兵。八年，克秣陵關，授直隸通永鎮總兵。

時江寧長圍漸合，賊百計潰圍，屢出沖突。文英從張國樑四面兜剿，直抵外壕，焚毀望樓。皖北援賊陷溧水，文英偕張玉良馳赴會剿，分攻紅藍埠，逼河砲擊，乘夜渡河，踏平賊壘，遂復溧水。而賊復自西路來援，文英自督前隊，以劈山砲迎擊，騎兵包抄，斃賊無算。會提督鄧紹良在寧國為賊所困，文英馳援，遇賊於灣沚，連戰皆捷，而賊至愈眾，力竭，歿於陣。

文英在軍中以善戰名，為張國樑所倚，甫擢專閫而殞。文宗惜之，優詔賜恤，稱其所向有功，克溧水，破援賊，功為尤著，予騎都尉世職，謚武烈。

論曰：烏蘭泰忠勇冠軍，與向榮不合，致無成功，時論多右之。鄧紹良、周天受老於軍事，保障皖南，軍律不嚴，終不能保全浙境。張玉良後起，號驍健，江南師潰之後，竟不復振。諸人皆當一面，以死勤事，其成敗有足鑒者。雙來、瞿騰龍、王國才、虎坤元、戴文英並以善戰名，志決身殲，時論惜焉。


\end{pinyinscope}