\article{列傳二百四十八}

\begin{pinyinscope}
宋慶呂本元徐邦道馬玉昆依克唐阿榮和長順

宋慶，字祝三，山東萊州人。家貧落魄，聞同裏宮國勛知亳州，往依為奴。亳捻孫之友偽就撫，慶察其意叵測，請擊之。國勛壯其志，署為州練長。之友降，遂接統其眾，號奇勝營，薦授千總。自是守宿州，剿豫匪，釋鳳陽圍，保徐、泗後路。逾三歲，擢至總兵，賜號毅勇巴圖魯。既貴，過亳，謁所主，仍易僕廝服，執事上禮益恭，人傳為美談。

同治改元，唐訓方撫安徽，裁臨淮軍，而以三營屬慶，毅軍自此始。三年，苗沛霖圍蒙城，慶絕其餉道。會僧格林沁軍至，轟擊之，寇宵遁。苗酋死，慶為安撫餘眾，自壽州正陽關所蒞皆下。兩淮告寧，調赴豫。時張曜為翼長，慶往訪，詳詢地勢寇情。曜喜曰：「諸將無問及此者，君來，豫之福也！」遂與交驩。明年，授南陽鎮總兵。無何，曹州賊勢熾，慶被困鄧州刁河店，會糧罄，勢且不敵。乃令部將馬玉昆率壯士三百，潛出立營通饋運，軍氣復振，寇乃解去。已而張總愚決河圖北犯，慶據堤迎擊，敗之，西走；而任柱、賴文光復竄豫，湘軍將劉松山助慶軍盡驅入楚疆，豫略平。巡撫李鶴年因增練兩大軍，令曜領嵩武軍，而以毅軍專屬慶。六年，與曜扼黃河，蹙捻至山東，聚而殲之。論功，賞黃馬褂，更勇號格洪額。時總愚南擾河津，偪解州，詔慶與曜分守河北。逾歲，捻竄畿疆，慶率師入衛，轉戰雄、任、祁、高間，與諸軍大破之，總愚赴水死。予二等輕車都尉，授湖南提督。

八年，左宗棠西征，慶引兵從，抵神木，再戰再捷。明年秋，命參哈、寧剿匪事，旋移督西川，皆在軍遙領。十三年，河、狄撫回閃殿臣叛，楚軍戰失利。時慶駐涼州，奉檄往援。三日馳五百餘里，抵沙泥站，眾縛其渠以獻，誅之，事遂定。光緒元年，師還。六年，徙防旅順，十餘年，軍容稱盛。醇賢親王奕枻被命巡閱，嘆為諸軍冠，親解袍服贈之。兩宮眷遇優渥，加太子少保、尚書銜。

二十年，中日失和，慶統毅軍發於旅順，與諸軍期會東邊九連城。軍未集而平壤已失，廷旨罷總統葉志超，以慶代之。慶與諸將行輩相若，驟稟節度，多不懌，以故諸軍七十餘營散無有紀。又坐守江北一月，以待日軍過義州，慶頓中路九連城，嚴戒備。日軍渡鴨綠江，戰失利，直趨鳳凰城，退扼大高嶺。旅順圍亟，朝命聶士成守之，敕慶往援。頓蓋平，屢搗金州不得進，而旅順已失。慶退守熊岳，自請治罪，被宥。未幾，復州又失。日軍西陷海城，慶亟赴之，擊敵感王寨。前軍方勝，後隊訛傳敵拊背，駭潰，復退守田莊臺，遼陽益危。慶凡五攻城弗能拔，朝廷思倚湘軍，命慶與吳大澂佐劉坤一軍。慶率徐邦道、馬玉昆兵萬二千人頓太平山，戰卻之，大澂敗入關。慶方以三萬人駐營口，聞警，還扼遼河北岸；而日軍盡以所獲砲列南岸猛攻，慶軍潰而西，於是遼河以東盡為日有矣。詔褫職留任。

二十四年，徙守山海關，入覲，釋處分。和議成，留豫軍三十營屬之，賜名武衛左軍，駐錦州。二十八年，卒，晉封三等男，予建祠，謚忠勤。子天傑，五品京堂，襲爵。

慶從戎久，年幾八十，短衣帕首，躞蹀冰雪中，與士卒同甘苦，人以為難云。

呂本元，安徽滁州人。初隸李鴻章軍，隨剿粵匪、捻匪，轉戰蘇、皖、魯、豫各省。援鄂、援陜屢立功，歷保總兵，賞強勇巴圖魯勇號。鴻章總督直隸，調入直。光緒初，授四川重慶鎮，仍留統盛軍馬步各營。中日戰起，檄本元統隊出關，兼程至安州。平壤失，從宋軍退守大高嶺。本元令各軍夜樹旗各要隘，廣設疑兵，亙二百餘里。敵至，疑頓不前，乘其疲襲擊之，復與聶軍敗之分水嶺。議成，還直。二十六年，拳禍起，署天津鎮，擢直隸提督，統淮、練各軍。剿匪受彈傷，事平，賞黃馬褂。調浙江，勤訓練，尤嚴治盜，常親督隊入山搜剿，連斃匪首。浙省議裁綠營，本元贊畫始就緒。宣統二年，病，乞罷。尋卒。

徐邦道，四川涪州人。初從楚軍討粵寇，積勛至參將。還本籍籌防，解城圍，遷副將。越境援陜西漢中，賜號冠勇巴圖魯。旋坐漢中失守，褫職。嗣從副將楊鼎勛援蘇，再援浙、閩，以戰功釋處分。同治六年，從劉銘傳剿平東捻，復官。明年，張總愚犯減河，邦道嚴扼橋口，大敗之。更勇號鏗僧額，遷總兵，署江蘇徐州鎮。光緒四年，擢提督，調駐天津軍糧城，授正定鎮。

東事起，慶以旅順守將赴防九連城，李鴻章別令姜桂題等守旅順，邦道助之。日軍入貔子窩，邦道語諸將曰：「金州若失，則旅順不可守，請分兵御之。」諸將各不相統，莫之應。邦道自率所部趨大連灣。是時銘軍分統趙懷益守其地，邦道至，固請兵，乃分步旅隨邦道行。日軍大集，遂占金州，進偪大連，懷益奔旅順。越十日，日軍來爭旅順，諸將相顧無措，邦道率殘卒至，憤甚，思自效，請增兵，不許；請械，許之，乃率眾拒戰土城子，挫之。日軍大至，乃退。道員龔照嶼先一日遁，諸將亦奪民船以濟，蓋日軍未至而旅順已墟矣。邦道奔復州依慶，詔褫職。慶令守蓋州，邦道自牛莊移師還，而蓋平亦已失，合章高元擊之，弗勝。桂題往援，邦道請夜搗蓋平，桂題辭，諸軍皆退營口。邦道乃從慶擊敵太平山，與玉昆力戰卻之，俄仍敗潰。復與湘軍將李光久攻海城，亦弗克，遂退。逾歲，卒，復官，予優恤。

馬玉昆，字景山，安徽蒙城人。以武童從宋慶攻捻，積功至都司，賜號振勇巴圖魯。任柱等困慶登州，玉昆銳身馳救，圍立解，繇是以驍果名。捻平，擢總兵。剿秦、隴回，數獲勝，更勇號曰博奇。既克肅州，賜頭品服。嗣從金順出嘉峪關，連下烏魯木齊、昌吉、瑪納斯，擒其渠黑瞎子。天山南北告寧，賞黃馬褂，予世職。玉昆居西域先後十餘年，收復名城以十數，暇輒使部下屯墾闢地利。李鴻章疏薦將才，謂可繼宋慶。光緒間，調赴直隸。

二十年，補授山西太原鎮。會日朝構釁，玉昆統毅軍赴援，次平壤，壁南門外大同江。日軍來攻，玉昆守東岸，血戰久，援至，敵敗去。已而玄武門失，葉志超令其速撤軍，乃歸平壤。日軍占蓋平，諸將皆退營口。玉昆從慶頓太平山，日軍猛攻之，玉昆戰最力，擊退其眾。無何，日軍大集，慶陷重圍，墜馬負創，玉昆抉圍入，翼之出，傷亡殊多。轉戰田莊臺、感王寨，以千餘人抗強敵，屹然自全。

二十五年，擢浙江提督。明年，調還直隸。適拳匪肇亂，聯軍入寇，玉昆統武衛左軍御之。初戰天津，繼戰北倉，相持月餘，卒以無援退。車駕西幸，命隨扈。又明年，還京，加太子少保。二十八年，朝陽土寇竊發，玉昆倍道應赴，破其卡，生擒首惡鄧萊峰誅之。三十四年，病卒，贈太子太保，予二等輕車都尉，謚忠武。

依克唐阿，字堯山，扎拉里氏，滿洲鑲黃旗人，吉林駐防。以馬甲從征江南。移師討捻，敗張洛行於大回村、濉溪口，屢著戰績，積勛至佐領。同治初，馬賊陷伊通，依克唐阿以少襲眾，斬其酋劉果發等，又破之昌圖，攻克劉家店，復長春，遷協領，賜號法什尚阿巴圖魯。搜捕殘匪，獲白凌阿、焦西平，晉副都統。十一年，補官黑龍江。光緒五年，移呼蘭，呼蘭設副都統自此始。明年，母憂歸。

時俄人以議改伊犁條約有違言，烏里雅蘇臺參贊喜昌夙諗依克唐阿諳戰術，請敕就近募獵戶守琿春。會吉林戒嚴，依克唐阿遂募兵五千擇隘分守，而自率師駐其地。琿春故重鎮，其東南海參崴，俄尤數窺伺，廷議設副都統鎮之，於是又改調琿春。十年，被命佐吉林軍事。十五年，擢黑龍江將軍。

二十年，日朝戰起，依克唐阿請率軍自效，乃進咸鏡道，繞赴漢城迎擊，上嘉之。左寶貴軍失利平壤，日軍西進，命移駐九連城。尋以日軍渡江來攻，復令徙上游御之。依克唐阿與戰於蒲石河，連克蒲石河口、古樓子。宋慶退駐大高嶺，依克唐阿孤軍不能獨守，遂退寬甸。宋軍南援旅、大，聶士成軍接防，乃定夾攻之約。依軍由寬甸繞進賽馬集迎擊日軍，先戰懸羊砬子，連勝之草嶺河、通遠堡、草河口。日軍大集，橫斷聶、依兩軍，士成亟趨分水嶺拊其背，依軍還擊之，陣斬一中尉。又西而東，大戰於金家河，軍稍挫。日軍先已占鳳凰城，依克唐阿謀襲之，分左右翼以進，戰一面山，敵來爭，左翼潰，右翼統領永山遇伏死，依克唐阿保餘軍退，詔革職圖後效。

逾歲，海城陷，遼西危棘，詔責長順守遼陽，依克唐阿助之，發帑金五十萬濟依軍。既至，議以攻為守。乃集諸將置酒，取刀刺臂血，攪而飲之，相矢以死。依軍遂進取海城，軍騰鰲堡、耿莊，數戰弗勝。會榮和至軍，亟趣之出。榮和先進北路，奪三卡，其左樹木幽深，令隱兵備抄襲，而自列陣曠野，伏槍以待。日軍據山巔轟擊我師，彈落積雪中，漬不發。我師還擊，僕者眾，再發再僕。眾爭傍山出，伏槍具舉，死以百數。榮和所部募自塞邊外，善避擊，傷者恆少，所謂「東山獵戶」也。是役以千人抗日軍數千，故依軍聲譽遠出諸軍上。

罷戰詔下，日人將歸我遼東，依克唐阿力請三路分兵鎮懾，稱旨。又條上練兵隊、築砲臺、造鐵路、制槍械、開礦產、治團練六事，朝旨以礦政尤要，敕妥籌開採。又明年，晉頭品秩，授鑲黃旗漢軍都統。其秋，出為盛京將軍。既蒞事，糾貪墨，整營制，晰分釐稅，歲增餉銀數十萬。復撤還金州奉軍，杜俄人藉口，境內稱治。二十五年，卒，謚誠勇，予建祠。

依克唐阿勇而有謀，性仁厚，不嗜殺，每有俘獲，不妄戮一人。轉戰吳、皖、魯、豫，先後救出難民以十數萬計，至今人尸祝之。初與長順訂兄弟交，長順兄事之。及議遼陽戰守，語不協。依克唐阿毅然獨任其難，曰：「孰使我為兄也者？」其雅量如此。

榮和，字育堂。二等侍衛，官至副都統。戰後所部育字營多驕縱，命李秉衡查辦，革職治罪。

長順，字鶴汀，達呼裏郭貝爾氏，隸滿洲正白旗，世居布特哈。起家藍翎侍衛，隨文宗車駕狩熱河。會馬賊陷朝陽，從大學士文祥討平之。嗣復從侍郎勝保征捻，轉戰直、魯、皖、豫，以驍勇稱。同治元年，解潁州圍，以功遷二等。

多隆阿主陜西軍事，調赴軍，至潼關，大敗寇眾，賜號恩特赫恩巴圖魯。進攻咸陽馬家堡，被巨創，援至，又大破之，咸陽復，晉頭等。三年，悍回馬化隆據寧夏，分其黨駐清水堡成犄角，師久攻不下。長順曰：「不先翦其羽翼，城未可克也！」乃自靈州襲清水堡，乘勝取寧夏，拔之，晉副都統，賜頭品服。時長順年未四十，而戰常陷堅。每當兵潰時，或抄襲其後，或橫阻其前，俾潰者得整列，以是常轉敗為勝。其旗幟尚白，寇望見之，輙呼曰：「小長將軍至矣！」相與戒勿犯，其為寇所憚若此。

六年，移師蘭州。時省城戎備寡，回眾數千突來犯，長順率百人隱小溝，出不意疾擊之，寇愕走，又敗之平番、皋蘭、狄道，既復規取河州，連破太子寺、高家集，被賞賚。八年，授鑲紅旗漢軍副都統。越二年，出署烏里雅蘇臺將軍，坐事免。

光緒二年，復官，左宗棠調赴甘肅，歷署巴里坤領隊大臣、哈密幫辦大臣。初，新疆南路勘界議起，當事者與俄使相持久不決。至是，長順陟巉巖，披蒙茸，獲見高宗御書界碑，俄使始無異辭，乃定。明年，假歸，歷授正白旗漢軍都統、內大臣。十四年，出為吉林將軍。既蒞事，賑菑荒，維圜法，均釐榷，澄吏治，清盜源，整旗務，境內一切皆治辦。又創修吉林通志，書成上之。

二十年，日軍陷海城，遼陽危。朝命長順往援，節制奉天各軍，並嚴詔：「遼陽有失，唯長順是問。」時潰軍紛集遼城下，署知州徐慶璋方閉城不令入，軍大閧。會長順領百騎至，斬閧者一，餘令還駐沙河。先是長順被命以軍五千分隊應赴，先至者令壁本溪湖，自輕騎入遼陽。亂既定，日軍諜者亦不知其止百騎也，第歸言某將軍至。日軍遂止弗前，遼陽乃保。已而進攻海城，戰數日弗勝，長順奏趣宋慶會師，詔不許。湘軍將陳湜至，又請劉坤一令合攻，亦未果。及日軍繞道復攻遼陽，適慶璋守靦峒峪，長順與依克唐阿回援，得無恙。和議成，請疾歸。

二十五年，復起吉林將軍。拳亂作，俄羅斯內犯，奉天、黑龍江皆主戰，長順獨持不可。又上言拳匪不可恃，東省鐵路隨地皆駐俄兵，宜善為羈縻，寧嚴守以待戰，毋先戰以啟釁。上嘉其老成持重，奉、吉軍事悉屬之。戰釁既開，奉、黑皆罹災，而吉林安堵，人服其先見。日俄之戰，守中立，獨無所犯。三十年，卒，贈太子少保，予一等輕車都尉，謚忠靖，入祀賢良祠。

長順聳幹赬面，須眉灑然。富膽略，恆持短矛單騎穿賊陣，為士卒先。往往以少制眾，以奇制勝，兼謀勇，一時稱良將雲。

論曰：中日之戰，淮軍既覆，湘軍隨之，唯豫軍強起支搘。慶與玉昆先後失利，亦不復能自振焉。東三省練軍自成軍後，終未當大敵，而依克唐阿、長順一奮其氣，遂保遼陽而無失，中外稱之。喪師辱國者數矣，此固差強人意者哉。


\end{pinyinscope}