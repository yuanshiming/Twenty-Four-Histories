\article{列傳一百七十九}

\begin{pinyinscope}
賽尚阿訥爾經額

賽尚阿，字鶴汀，阿魯特氏，蒙古正藍旗人。嘉慶二十一年繙譯舉人，授理籓院筆帖式，充軍機章京。宣宗命樞臣甄別所屬，賽尚阿列一等，予優敘。洊遷郎中。道光十一年，擢內閣侍讀學士，偕將軍富俊按吉林將軍福克精阿剋扣兵餉，得實，劾罷之。予頭等侍衛，充哈密辦事大臣，擢內閣學士。丁父憂回旗，留京，遷理籓院侍郎，兼副都統，調工部。迭赴盛京、廣東、察哈爾按事。十五年，命在軍機大臣上學習行走。調戶部，擢理籓院尚書，兼都統，調工部。

二十一年，海疆戒嚴，詔赴天津、山海關勘築砲臺，復偕御前大臣僧格林沁查閱海口。二十二年，命為欽差大臣，赴天津治防。和議成，撤防回京。初，京師添設槍隊，命賽尚阿偕左都御史恩桂司訓練。至是上閱武，槍隊獨整，嘉其督率有方，賜花翎。二十四年，命覆訊通州民婦康王氏勒斃親姑獄，白其冤，論坊官逼供罪如律。調戶部尚書，赴江南查閱江防善後事宜。三十年，兼步軍統領、協辦大學士。咸豐元年，拜文華殿大學士，管理戶部。

時廣西匪亂方熾，巡撫周天爵、提督向榮會剿，不能制賊，起用林則徐，未至，道卒。李星沅督師，諸將不用命，亦無功。文宗深憂之，以賽尚阿親信近臣，命為欽差大臣，赴湖南防堵，將以代星沅也，特賜遏必隆刀，給庫帑二百萬兩備軍餉。副都統巴清德、達洪阿率京軍隨行，姚瑩、嚴正基參軍事；又調湖南在籍知縣江忠源赴營。未幾，星沅卒於軍，趣賽尚阿馳往督師，授內大臣。六月，至廣西，疏陳汰兵勇，明紀律，購間諜，散脅從，斷接濟五事，詔嘉其能通籌全局。

周天爵與向榮不協，解其任，以鄒鳴鶴代之。又疏陳賊勢，略言：「粵西股匪繁多，馮雲山、洪秀全、凌十八等俱奉天主教，兇狠稱最，來往於金田、東鄉、廟旺、中坪，官兵壁上環觀，有無可如何之勢。宜先用全力攻剿大股，一經得手，則分兵剿辦，方免顧此失彼之虞。省垣兵少，暫居中調遣，分派巴清德、達洪阿進剿。」於是向榮連破賊於中坪及桂平新墟。烏蘭泰設伏，殲賊甚眾。賊竄踞紫荊山，以新墟、雙髻隘為門戶。達洪阿、烏蘭泰攻雙髻，毀其巢，賊自焚新墟而逸。官軍失利，遂陷永安州，賽尚阿坐失機，降四級留任。

詔責諸軍並力進攻，水竇為永安要隘，烏蘭泰攻拔之，乃合圍。向榮任北路，烏蘭泰任南路。永安城小而堅，環攻四閱月不能下，嚴詔趣戰。二年正月，賽尚阿親往督之，用向榮策，缺城北一隅不置兵，縱其出，因而擊之。烏蘭泰爭之不得，素與榮不協，至是益相水火。二月，賊果由此路突出，官軍不能御，僅獲洪大全，檻送京師，以收復永安上聞；而賊遽犯桂林，向榮走間道入城守御，烏蘭泰尾追至將軍橋，猝被砲傷，旋殞於軍，總兵長瑞、長壽、董光甲、邵鶴齡亦戰歿。賽尚阿自請治罪，詔責戴罪以圖補救，命兩廣總督徐廣縉率師赴援。

賊見桂林守具已完，援師漸集，解圍北竄，連陷興安、全州。賽尚阿始入駐省城，遣提督餘萬清、總兵劉長清進攻全州。江忠源破賊於蓑衣渡，斃悍賊馮雲山。賊遂入湖南，連陷道州、江華、永明、嘉禾、藍山、桂陽，賽尚阿尾之，抵衡陽。賊由郴州分竄醴陵、攸縣，尋犯長沙，勢益鴟張。湖南巡撫羅繞典以聞，文宗震怒，詔斥賽尚阿調度無方，號令不明，賞罰失當，以致勞師糜餉，日久無功，褫職逮京治罪。命大學士等會鞫，賽尚阿伏地流涕，自言不忍殺人辜負聖恩，論大闢，籍其家，三子並褫職。未幾，釋出獄，發往直隸，交訥爾經額差遣，調京隨辦巡防。五年，遣戍軍臺，尋釋之，命練察哈爾蒙古兵。十年，回京，總統左翼巡城事宜，予侍郎銜，授正紅旗蒙古副都統。以病免。光緒元年，卒。子崇綺，自有傳。

訥爾經額，字近堂，費莫氏，滿洲正白旗人。嘉慶八年繙譯進士，授妃園寢禮部主事，調工部，洊升郎中。道光元年，出為山東兗沂曹道，遷湖南按察使，丁憂去職。三年，起署山東按察使，尋實授。承鞫教匪馬進忠獄得實，賜花翎，就遷布政使。六年，擢漕運總督。九年，調山東巡撫。十二年，擢湖廣總督。十六年，湖南新寧瑤生藍正樽習教傳徒，聚眾數千，攻武岡州城，為官兵擊退。捕獲黨羽，而正樽逃逸，詔責訥爾經額嚴緝，久不獲，革職留任。十七年，京察考績，詔斥訥爾經額玩洩無能，降湖南巡撫，限一年捕正樽。尋以正樽已被鄉勇毆斃，奏下繼任總督林則徐確查虛實，則徐疏言鄉勇毆斃三賊，有正樽在內，以衣物為證，詔斥衣物出於事後呈驗，不足信，褫訥爾經額職，予三等侍衛，充駐藏辦事大臣。逾年，晉頭等侍衛，調西寧辦事大臣。二十年，擢熱河都統。俄授陜甘總督，未之任，命署直隸總督，尋實授。

二十一年，英吉利兵船游弋秦王島，命訥爾經額移駐天津籌防，加太子太保。時漸多事，財政支絀，疆臣猶因襲承平舊制，憚於興革。廷議興屯墾及畿輔水利，訥爾經額疏言：「屯田不能行於畿輔，先朝試行水利，屢興屢廢。良由南北異宜，民多未便。」寢其議。又言官請長蘆懸岸鹽額如河南、山東，改歸官辦。訥爾經額言：「懸岸由於私充引滯，但使梟販斂跡，民販亦可持久，諸商不招自至。不必務官辦之虛名，徒事更張，無裨實用。」咸豐二年，以直隸總督協辦大學士，尋拜文淵閣大學士，仍留總督任。

三年，粵匪既踞江寧，分黨由安徽入河南，歸德、睢州、寧陵、蘭封相繼陷，河南巡撫陸應穀敗績。賊窺開封，命訥爾經額防守大名，遏賊北竄。令總兵花裏雅遜布屯延津防河，雙祿守彰德為後繼，而賊酋林鳳祥、李開芳已自汜水渡河，陷溫縣，犯懷慶。訥爾經額檄總兵董占元赴援，自駐臨洺關，請增調盛京、吉林步騎。詔授訥爾經額為欽差大臣，節制河南、北諸軍。賊圍懷慶久，知府餘炳燾率紳民固守，賊周樹木柵為久困計。援軍四集，惟都統勝保、將軍托明阿軍戰最力，花裏雅遜布、董占元等隔丹水駐軍，畏賊不敢進。勝保屢以為言，詔促訥爾經額進師夾擊，並防賊竄入山西，乃進駐清化鎮。八月，諸軍五路合擊，破賊柵，賊大潰，圍乃解。文宗大悅，賜訥爾經額雙眼花翎、黃馬褂，賚擢諸將有差。

賊之敗竄也，諸軍以久戰疲罷，未能力追；山西兵多調援，設防不密。賊遂由濟源入太行山，連陷垣曲、陽城、曲沃，犯平陽府，擾及洪洞，並失守。追軍皆落後，惟勝保先進，戰於平陽，挫之。繞前扼賊北路，賊乃東趨。訥爾經額回駐臨洺關，素不知兵，束手無措。或告潞城、黎城間有孔道，循太行東出武安，密邇臨洺，然險隘可扼。訥爾經額以非直隸轄境，咨山西巡撫守御。既而賊果破黎、潞，猶謂賊不能遽至。忽有冒欽差大臣旗幟責州縣供張者，蓋賊之前驅已出山矣。俄而麕至，官軍出不意，驚潰，訥爾經額以數十人走保廣平府城，關防、令箭、軍書、資械委棄皆盡。事聞，褫職，留於直隸隨同辦理軍務。賊遂大熾，畿輔半被蹂躪，京師震動。命惠親王綿愉為大將軍，科爾沁郡王僧格林沁副之，勝保督師前敵追剿。於是逮訥爾經額下獄，論斬監候。逾年始殄賊，先後擒首逆林鳳祥、李開芳伏誅，畿輔肅清。赦訥爾經額出獄，遣戍軍臺。逾年釋回，予六品頂戴，命守慕陵。尋以四五品京堂候補。七年，卒。子蘊秀、衍秀，並官內閣學士。

論曰：清沿故事，有大軍事，輒以滿洲重臣督師。乾、嘉時，如阿桂、福康安、勒保、額勒登保等，皆胸有韜略，功在旂常。道光以來，惟長齡平定回疆，差堪繼武。其後禧恩之徵瑤，奕山、奕經之防海，或以驕侈召謗，或以輕率僨事。至粵匪初起，李星沅不勝任，易以賽尚阿，馭將無方，遂致寇不可制。訥爾經額庸懦同之，畿甸震驚，自是朝廷始知其弊。惟僧格林沁猶以勛望膺其任，不復輕以中樞閣部出任師干，即有時親籓遙領，亦居其名不行其實。蓋人材時會使然，固不可與國初入關時並論也。


\end{pinyinscope}