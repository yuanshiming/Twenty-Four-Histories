\article{列傳二百八十九}

\begin{pinyinscope}
藝術一

吳有性戴天章餘霖劉奎喻昌徐彬張璐高斗魁周學海

張志聰高世栻張錫駒陳念祖黃元禦柯琴尤怡

葉桂薛雪吳瑭章楠王士雄徐大椿王維德吳謙

綽爾濟伊桑阿張朝魁陸懋修王丙呂震鄒澍費伯雄

蔣平階章攀桂劉祿張永祚戴尚文

自司馬遷傳扁鵲、倉公及日者、龜策，史家因之，或曰方技，或曰藝術。大抵所收多醫、卜、陰陽、術數之流，間及工巧。夫藝之所賅，博矣眾矣，古以禮、樂、射、御、書、數為六藝，士所常肄，而百工所執，皆藝事也。近代方志，於書畫、技擊、工巧並入此類，實有合於古義。

聖祖天縱神明，多能藝事，貫通中、西歷算之學，一時鴻碩，蔚成專家，國史躋之儒林之列。測繪地圖，鑄造槍砲，始仿西法。凡有一技之能者，往往召直蒙養齋。其文學侍從之臣，每以書畫供奉內廷。又設如意館，制仿前代畫院，兼及百工之事。故其時供御器物，雕、組、陶埴，靡不精美，傳播寰瀛，稱為極盛。

沿及高宗之世，風不替焉。欽定醫宗金鑒，薈萃古今學說，宗旨純正。於陰陽術數家言，亦有協紀辨方一書，頒行沿用，從俗從宜，隱示崇實黜虛之意，斯徵微尚矣。

中葉後，海禁大開，泰西藝學諸書，灌輸中國，議者以工業為強國根本，於是研格致，營制造者，乘時而起。或由舊學以擴新知，或抒心得以濟實用，世乃愈以藝事為重。採其可傳者著於篇，各以類為先後。卓然成家者，具述授受源流；兼有政績、文學列入他傳者，附存梗概；凡涉荒誕俳諧之說，屏勿載。後之覽者，庶為論世之資云。

吳有性，字又可，江南吳縣人。生於明季，居太湖中洞庭山。當崇禎辛巳歲，南北直隸、山東、浙江大疫，醫以傷寒法治之，不效。有性推究病源，就所歷驗，著瘟疫論，謂：「傷寒自毫竅入，中於脈絡，從表入里，故其傳經有六。自陽至陰。以次而深。瘟疫自口鼻入，伏於膜原，其邪在不表不里之間。其傳變有九，或表或裏，各自為病。有但表而不里者，有表而再表者，有但里而不表者，有里而再里者，有表裏分傳者，有表裏分傳而再分傳者，有表勝於里者，有先表後里者，有先里後表者。」其間有與傷寒相反十一事，又有變證、兼證，種種不同。並著論制方，一一辨別。古無瘟疫專書，自有性書出，始有發明。

其後有戴天章、餘霖、劉奎，皆以治瘟疫名。

天章，字麟郊，江蘇上元人。諸生。好學強記，尤精於醫。所著傷寒、雜病諸書，及咳論注、瘧論注、廣瘟疫論，凡十餘種。其論瘟疫，一宗有性之說。謂瘟疫之異於傷寒，尤慎辨於見證之始。辨氣、辨色、辨舌、辨神、辨脈，益加詳焉。為人療病，不受謝。子瀚，成雍正元年一甲第二名進士。

霖，字師愚，安徽桐城人。乾隆中，桐城疫，霖謂病由熱淫，投以石膏，輒愈。後數年，至京師，大暑，疫作，醫以張介賓法者多死，以有性法亦不盡驗。鴻臚卿馮應榴姬人呼吸將絕，霖與大劑石膏，應手而痊，踵其法者，活人無算。霖所著曰疫疹一得，其論與有性有異同，取其辨證，而以用達原飲及三消、承氣諸方，猶有附會表里之意云。

奎，字文甫，山東諸城人。乾隆末，著瘟疫論類編及松峰說疫二書，松峰者，奎以自號也。多為窮鄉僻壤艱覓醫藥者說法。有性論瘟疫，已有大頭瘟、疙瘩瘟疫、絞腸瘟、軟腳瘟之稱，奎復舉北方俗諺所謂諸疫證名狀，一一剖析之。又以貧寒病家無力購藥，取鄉僻恆有之物可療病者，發明其功用，補本草所未備，多有心得。同時昌邑黃元御治疫，以浮萍代麻黃，即本奎說。所著書流傳日本，醫家著述，亦有取焉。

喻昌，字嘉言，江西新建人。幼能文，不羈，與陳際泰游。明崇禎中，以副榜貢生入都上書言事，尋詔徵，不就，往來靖安間。披為僧，復蓄發游江南。順治中，僑居常熟，以醫名，治療多奇中。才辯縱橫，不可一世。著傷寒尚論篇，謂林億、成無已過於尊信王叔和，惟方有執作條辨，削去叔和序例，得尊經之旨；而猶有未達者，重為編訂，其淵源雖出方氏，要多自抒所見。惟溫證論中，以溫藥治溫病，後尤怡、陸鋰修並著論非之。

又著醫門法律，取風、寒、暑、濕、燥、火六氣及諸雜證，分門著論。次法，次律。法者，治療之術，運用之機；律者，明著醫之所以失，而判定其罪，如折獄然。昌此書，專為庸醫誤人而作，分別疑似，使臨診者不敢輕嘗，有功醫術。

後附寓意草，皆其所治醫案。凡診病，先議病，後用藥，又與門人定議病之式，至詳審。所載治驗，反覆推論，務闡審證用藥之所以然，異於諸家醫案但泛言某病用某藥愈者，並為世所取法。

昌通禪理，其醫往往出於妙悟。尚論後篇及醫門法律，年七十後始成。昌既久居江南，從學者甚多。

徐彬，字忠可，浙江嘉興人。昌之弟子。著傷寒一百十三方發明及金匱要略論注，其說皆本於昌。四庫著錄金匱要略，即用彬論注本。凡疏釋正義，見於注；或賸義及總括諸證不可專屬者，見於論。彬謂：「他方書出於湊集，就採一條，時亦獲驗。若金匱之妙，統觀一卷，全體方具。不獨察其所用，並須察其所不用。」世以為篤論。

張璐，字路玉，自號石頑老人，江南長洲人。少穎悟，博貫儒業，專心醫藥之書。自軒、岐迄近代方法，無不搜覽。遭明季之亂，隱於洞庭山中十餘年，著書自娛，至老不倦。仿明王肯堂證治準繩，匯集古人方論、近代名言，薈萃折衷之，每門附以治驗醫案，為醫歸一書，後易名醫通。

璐謂仲景書衍釋日多，仲景之意轉晦。後見尚論、條辨諸編，又廣搜秘本，反覆詳玩，始覺向之所謂多歧者，漸歸一貫，著傷寒纘論、緒論。纘者，祖仲景之文；緒者，理諸家之紛紜而清出之，以翼仲景之法。

其注本草，疏本經之大義，並系諸家治法，曰本經逢原；論脈法大義，曰診宗三昧：皆有心得。又謂唐孫思邈治病多有奇異，逐方研求藥性，詳為疏證，曰千金方釋義，並行於世。

璐著書主博通，持論平實，不立新異。其治病，則取法薛已、張介賓為多。年八十餘卒。聖祖南巡，璐子以柔進呈遺書，溫旨留覽焉。子登、倬，皆世其業。

登，字誕先，著傷寒舌鑒；

倬，字飛疇，著傷寒兼證析義：並著錄四庫。

高斗魁，字旦中，又號鼓峰，浙江鄞縣人。諸生。兄斗樞，明季死國難。斗魁任俠，於遺民罹難者，破產營救。妻因事連及，勒自裁。素精醫，游杭，見舁棺者血瀝地，曰：「是未死！」啟棺，與藥而甦。江湖間傳其事，求治病者無寧晷。著醫學心法；又吹毛編，則自記醫案也。其論醫宗旨，亦近於張介賓。

周學海，字澂之，安徽建德人，總督馥子。光緒十八年進士，授內閣中書，官至浙江候補道。潛心醫學，論脈尤詳，著脈義簡摩、脈簡補義、診家直訣、辨脈平脈章句。引申舊說，參以實驗，多心得之言。博覽群籍，實事求是，不取依託附會。慕宋人之善悟，故於史堪、張元素、劉完素、滑壽及近世葉桂諸家書，皆有評注。自言於清一代名醫，服膺張璐、葉桂兩家。證治每取璐說，蓋其學頗與相近。宦游江、淮間，時為人療治，常病不異人，遇疑難，輒有奇效。刻古醫書十二種，所據多宋、元舊槧藏家秘笈，校勘精審，世稱善本云。

張志聰，字隱庵，浙江錢塘人。明末，杭州盧之頤、繇父子著書，講明醫學，志聰繼之。構侶山堂，招同志講論其中，參考經論，辨其是非。自順治中至康熙之初，四十年間，談軒、岐之學者咸歸之。注素問、靈樞二經，集諸家之說，隨文衍義，勝明馬元臺本。

又注傷寒論、金匱要略，於傷寒論致力尤深，歷二十年，再易稿始成。用王叔和原本，略改其編次。首列六經病，次列霍亂易復並濕、暍汗、吐下，後列辨脈、平脈，而刪叔和序例，以其與本論矛盾，故去之以息辨。駁辨成無已舊注，謂：「風傷衛，寒傷營，脈緩為中風，脈緊為傷寒。傷寒，惡寒無汗，宜麻黃湯；中風，惡風有汗，宜桂枝湯：諸說未盡當。而風、寒兩感，營、衛俱傷，宜大青龍湯為尤謬。其注，分章以明大旨，節解句釋，兼晰陰陽血氣之生始出入，經脈藏府之貫通循行，使讀論者取之有本，用之無窮，不徒求之糟粕，庶免終身由之而不知其道也。」

又注本草，詮釋本經，闡明藥性，本五運六氣之理。後人不經臆說，概置勿錄。

其自著曰侶山堂類辨、針灸秘傳。志聰之學，以素、靈、金匱為歸，生平著書，必守經法，遺書並行於世，惟針灸祕傳佚。

高世栻，字士宗。與志聰同里。少家貧，讀時醫通俗諸書，年二十三即出療病，頗有稱。後自病，時醫治之，益劇；久之，不藥，幸愈。翻然悔曰：「我治人，殆亦如是，是草菅人命也。」乃從志聰講論軒、岐、仲景之學，歷十年，悉窺精奧。遇病必究其本末，處方不同流俗。志聰著本草崇原，未竟，世栻繼成之。又注傷寒論。晚著醫學真傳，示門弟子。自述曰：「醫理如剝蕉，剝至無可剝，方為至理。以之論病，大中至正，一定不移。世行分門別類之方書，皆醫門糟粕，如薛已、趙獻可輩，雖有穎悟變通，非軒、岐、仲景一脈相傳之大道。古人云：『不知十二經絡，開口舉手便錯；不明五運六氣，讀盡方書無濟。病有標有本，求其標，只取本，治千人，無一損。』故示正道，以斥旁門，使學者知所慎。」

後有張錫駒，字令韶，亦錢塘人。著傷寒論直解、胃氣論，其學本於志聰。

陳念祖，字修園，福建長樂人。乾隆五十七年舉人。著傷寒金匱淺注，本志聰、錫駒之說，多有發明，世稱善本。嘉慶中，官直隸威縣知縣，有賢聲。值水災，大疫，親施方藥，活人無算。晚歸田，以醫學教授，門弟子甚眾，著書凡十餘種，並行世。

黃元禦，字坤載，山東昌邑人。諸生。因庸醫誤藥損目，發憤學醫，於素問、靈樞、難經、傷寒論、金匱玉函經皆有注釋，凡數十萬言。自命甚高，喜更改古書，以伸己說。其論治病，主於扶陽以抑陰。

柯琴，字韻伯，浙江慈谿人。博學多聞，能詩、古文辭。棄舉子業，矢志醫學。家貧，游吳，棲息於虞山，不以醫自鳴，當世亦鮮知者。著內經合璧，多所校正，書佚不傳。

注傷寒論，名曰來蘇集。以方有執、喻昌等各以己意更定，有背仲景之旨，乃據論中有太陽證、桂枝證、柴胡證諸辭以證名篇，匯集六經諸論，各以類從。自序略曰：「傷寒論經王叔和編次，已非仲景之舊，讀者必細勘何者為仲景言，何者為叔和筆。其間脫落、倒句、訛字、衍文，一一指破，頓見真面。且筆法詳略不同，或互文見意，或比類相形，因此悟彼，見微知著，得於語言文字之外，始可羽翼仲景。自來注家，不將全書始終理會，先後合參，隨文敷衍，彼此矛盾，黑白不分。三百九十七法，不見於仲景序文，又不見於叔和序例，林氏倡於前，成氏和於後，其不足取信，王安道已辨之矣。繼起者，猶瑣瑣於數目，亦何補於古人？何功於後學哉？大青龍湯，仲景為傷寒中風無汗而兼煩燥者設，即加味麻黃湯耳。而謂其傷寒見風、傷風見寒，因以麻黃湯主寒傷營、桂枝湯主風傷衛、大青龍湯主風寒兩傷營衛，曲成三綱鼎立之說，此鄭聲之亂雅樂也。且以十存二三之文，而謂之全篇，手足厥冷之厥，或混於兩陰交盡之厥，其間差謬，何可殫舉？此愚所以執卷長籲，不能已也！」

又著傷寒論翼，自序略曰：「仲景著傷寒、雜病論，合十六卷，法大備。其常中之變，變中之常，靡不曲盡。使全書俱在，盡可見論知源。自叔和編次傷寒、雜病，分為兩書，然本論中雜病留而未去者尚多，雖有傷寒論之專名，終不失雜病合論之根蒂也。名不副實，並相淆混，而旁門歧路，莫知所從，豈非叔和之謬以禍之歟？夫仲景之言六經為百病之法，不專為傷寒一科，傷寒、雜病，治無二理，咸歸六經之節制。治傷寒者，但拘傷寒，不究其中有雜病之理；治雜病者，復以傷寒論無關於雜病，而置之不問。將參贊化育之書，悉歸狐疑之域，愚甚為斯道憂之。」論者謂琴二書，大有功於仲景。

尤怡，字在涇，江蘇吳縣人。父有田千畝，至怡中落。貧甚，鬻字於佛寺。業醫，人未之異也。好為詩，與同里顧嗣立、沈德潛游。晚年，學益深造，治病多奇中，名始著。性淡榮利，隱於花溪，自號飼鶴山人，著書自得。其注傷寒論，名曰貫珠集。謂後人因王叔和編次錯亂，辨駁改訂，各成一家言，言愈多而理愈晦。乃就六經，各提其綱，於正治法之外，太陽有權變法，斡旋法，救逆法，類病法；陽明有明辨法，雜治法；少陽有權變法；太陰有藏病、經病法，經、藏俱病法；少陰、厥陰有溫法、凊法。凡病機進退微權，各有法以為辨，使讀者先得其法，乃能用其方。分證甚晰，於少陰、厥陰、溫凊兩法，尤足破世人之惑。注金匱要略，名曰心典。別撰集諸家方書、雜病治要，足以羽翼仲景者，論其精蘊，曰金匱翼。又著醫學讀書記，於軒、岐以下諸家，多有折衷，徐大椿稱為得古人意。怡著述並篤雅，世以貫珠集與柯琴來蘇集並重焉。

葉桂，字天士，江蘇吳縣人。先世自歙遷吳，祖時、父朝採，皆精醫。桂年十四喪父，從學於父之門人，聞言即解，見出師上，遂有聞於時。切脈望色，如見五藏。治方不出成見，嘗曰：「劑之寒溫視乎病，前人或偏寒涼，或偏溫養，習者茫無定識。假兼備以幸中，借和平以藏拙。朝用一方。晚易一劑，詎有當哉？病有見證，有變證，必胸有成竹，乃可施之以方。」

其治病多奇中，於疑難證，或就其平日嗜好而得救法；或他醫之方，略與變通服法；或竟不與藥，而使居處飲食消息之；或於無病時預知其病；或預斷數十年後：皆驗。當時名滿天下，傳聞附會，往往涉於荒誕，不具錄。卒，年八十。臨歿，戒其子曰：「醫可為而不可為。必天資敏悟，讀萬卷書，而後可以濟世。不然，鮮有不殺人者，是以藥餌為刀刃也。吾死，子孫慎勿輕言醫！」

桂神悟絕人，貫徹古今醫術，而鮮著述。世傳所注本草，多心得。又許叔微本事方釋義、景嶽發揮。歿後，門人集醫案為臨證指南，非其自著。附幼科心法一卷，傳為桂手定，徐大椿謂獨精卓，後章楠改題曰三時伏氣外感篇；又附溫證證治一卷，傳為口授門人顧景文者，楠改題曰外感溫證篇。二書最為學者所奉習。

同里薛雪，名亞於桂，而大江南、北，言醫輒以桂為宗，百餘年來，私淑者眾。最著者，吳瑭、章楠、王士雄。

雪，字生白，自號一瓢。少學詩於同郡葉燮。乾隆初，舉鴻博，未遇。工畫蘭，善拳勇，博學多通，於醫時有獨見。斷人生死不爽，療治多異跡。生平與桂不相能，自名所居曰掃葉莊，然每見桂處方而善，未嘗不擊節也。著醫經原旨，於靈、素奧旨，具有發揮。世傳濕溫篇，為學者所宗，或曰非雪作。其醫案與桂及繆遵義合刻。

遵義，亦吳人。乾隆二年進士，官知縣。因母病，通方書，棄官為醫，用藥每出創意，吳中稱三家焉。

瑭，字鞠通，江蘇淮陰人。乾、嘉之間游京師，有名。學本於桂，以桂立論甚簡，但有醫案散見於雜證之中，人多忽之。著溫病條辨，以暢其義，其書盛行。

同時歸安吳貞，著傷寒指掌，亦發明桂醫案之旨，與瑭相同。

楠，字虛谷，浙江會稽人。著醫門棒喝。謂桂、雪最得仲景遺意，而他家不與。

士雄，字孟英，浙江海寧人。居於杭，世為醫。士雄讀書礪行，家貧，仍以醫自給。咸豐中，杭州陷，轉徙上海。時吳、越避寇者麕集，疫癘大作，士雄療治，多全活。舊著霍亂論，致慎於溫補，至是重訂刊行，醫者奉為圭臬。又著溫熱經緯，以軒、岐、仲景之文為經，葉、薛諸家之辨為緯，大意同章楠注釋。兼採昔賢諸說，擇善而從，勝楠書。所著凡數種，以二者為精詳。

同時浙西論醫者，平湖陸以湉、嘉善汪震、烏程汪曰楨，宗旨略同。

陽湖張琦、曜孫，父子皆通儒，以醫鳴，取黃元禦扶陽之說，偏於溫。曜孫至上海，或勸士雄往就正，士雄謝之。號葉氏學者，要以士雄為巨擘，惟喜用辛涼，論者謂亦稍偏雲。

徐大椿，原名大業，字靈胎，晚號洄溪，江蘇吳江人，翰林檢討釚孫。生有異稟，長身廣顙，聰強過人。為諸生，勿屑，去而窮經，探研易理，好讀黃老與陰符家言。凡星經、地志、九宮、音律、技擊、句卒、嬴越之法，靡不通究，尤邃於醫，世多傳其異跡。然大椿自編醫案，惟剖析虛實寒溫，發明治療之法，歸於平實，於神異者僅載一二。其書世多有，不具錄。

乾隆二十四年，大學士蔣溥病，高宗命徵海內名醫，以薦召入都。大椿奏溥病不可治，上嘉其樸誠，命入太醫院供奉，尋乞歸。後二十年復詔徵，年已七十九，遂卒於京師，賜金治喪。

大椿學博而通，注神農本草經百種，以舊注但言其當然，不言其所以然，採掇常用之品，備列經文，推闡主治之義，於諸家中最有啟發之功。

注難經曰經釋，辨其與靈樞、素問說有異同。注傷寒曰類方，謂：「醫家刊定傷寒論，如治尚書者之爭洪範、武成，注大學者之爭古本、今本，終無定論。不知仲景本論，乃救誤之書，當時隨證立方，本無定序。」於是削除陰陽六經門目，但使方以類從，證隨方定，使人可案證以求方，而不必循經以求證。一切葛藤，盡芟去之。所著蘭臺軌範，凡錄病論，惟取靈樞、素問、難經、金匱要略、傷寒論、隋巢元方病源、唐孫思邈千金方、王燾外臺秘要而止。錄方亦多取諸書，宋以後方，則採其義可推尋、試多獲效者，去取最為謹嚴。於疑似出入之間，辨別尤悉。

其論醫之書曰醫學源流論，分目九十有三。謂：「病之名有萬，而脈之象不過數十，是必以望、聞、問三者參之。如病同人異之辨，兼證兼病之別，亡陰亡陽之分。病有不愈不死，有雖愈必死，又有藥誤不即死。藥性有古今變遷，內經司天運氣之說不可泥。針灸之法失傳。」諸說並可取。

又慎疾芻言，為溺於邪說俗見者痛下針砭，多驚心動魄之語。醫貫砭，專斥趙獻可溫補之弊。諸書並行世。

大椿與葉桂同以醫名吳中，而宗旨異。評桂醫案，多所糾正。兼精瘍科，而未著專書，謂世傳外科正宗一書，輕用刀針及毒藥，往往害人，詳為批評，世並奉為善本。

同郡吳縣王維德，字洪緒，自號林屋山人。曾祖字若谷，精瘍醫，維德傳其學，著外科全生集。謂：「癰疽無死證，癰乃陽實，氣血熱而毒滯；疽乃陰虛，氣血寒而毒凝。皆以開腠理為要，治者但當論陰陽虛實。初起色紅為癰，色白為疽，截然兩途。世人以癰疽連呼並治，誤矣。」其論為前人所未發。凡治初起以消為貴，以托為畏，尤戒刀針毒藥，與大椿說略同，醫者宗之。維德兼通陰陽家言，著永寧通書、卜筮正宗。

吳謙，字六吉，安徽歙縣人。官太醫院判，供奉內廷，屢被恩賚。乾隆中，敕編醫書，太醫院使錢鬥保請發內府藏書，並徵集天下家藏秘籍，及世傳經驗良方，分門聚類，刪其駁雜，採其精粹，發其餘蘊，補其未備，為書二部。小而約者，以為初學誦讀；大而博者，以為學成參考。既而徵書之令中止，議專編一書，期速成，命謙及同官劉裕鐸為總修官。

謙以古醫書有法無方，惟傷寒論、金匱要略、雜病論始有法有方。靈、素而後，二書實一脈相承。義理淵深，方法微奧，領會不易，遂多譌錯。舊注隨文附會，難以傳信。謙自為刪定，書成八九，及是，請就謙未成之書，更加增減。於二書譌錯者，悉為訂正，逐條注釋，復集諸家舊注實足闡發微義者，以資參考，為全書之首，標示正軌。次刪補名醫方論，次四診要訣，次諸病心法要訣，次正骨心法要旨。書成，賜名醫宗金鑒，雖出眾手編輯，而訂正傷寒、金匱，本於謙所自撰。

其採引清代乾隆以前醫說凡二十餘家，張璐、喻昌、徐彬、張志聰、高世式、張錫駒、柯琴、尤怡，事具本傳。

其次者：林瀾，著傷寒折衷、靈素合鈔，兼通星象、堪輿之學；汪琥，著傷寒論辨注；魏荔彤，著傷寒金匱本義；沈明宗，著傷寒金匱編注；程應旄，著傷寒後條辨；鄭重光，著傷寒論條辨續注；周揚俊，著傷寒三注、金匱二注；程林，著金匱直解、聖濟總錄纂要；閔芝慶，著傷寒闡要編。而遺書湮沒無考者，尚六七家云。

綽爾濟，墨爾根氏，蒙古人。天命中，率先歸附。善醫傷。時白旗先鋒鄂碩與敵戰，中矢垂斃，綽爾濟為拔鏃，傅良藥，傷尋愈。都統武拜身被三十餘矢，昏絕，綽爾濟令剖白駝腹，置武拜其中，遂甦。有患臂屈不伸者，令先以熱鑊熏蒸，然後斧椎其骨，揉之有聲，即愈。

覺羅伊桑阿，乾隆中，以正骨起家，至鉅富。其授徒法，削筆管為數段，包以紙，摩挲之，使其節節皆接合，如未斷者然，乃如法接骨，皆奏效。故事，選上三旗士卒之明骨法者，每旗十人，隸上駟院，名蒙古醫士。凡禁庭執事人有跌損者，命醫治，限日報痊，逾期則懲治之。侍郎齊召南墜馬，傷首，腦出。蒙古醫士以牛脬蒙其首，其創立愈。時有秘方，能立奏效，伊桑阿名最著。當時湖南有張朝魁者，亦以治傷科聞。

朝魁，辰谿人，又名毛矮子。年二十餘，遇遠來乞者，朝魁厚待之，乞者授以異術，治癰疽、瘰癆及跌打、損傷、危急之證，能以刀剖皮肉，去淤血於臟腑。又能續筋正骨，時有劉某患腹痛，僕地瀕死，朝魁往視曰：「病在大小腸。」剖其腹二寸許，伸指入腹理之，數日愈。辰州知府某乘輿越銀壺山，忽墮巖下，折髃骨，朝魁以刀刺之，撥正，傅以藥，運動如常。

陸懋修，字九芝，江蘇元和人。先世以儒顯，皆通醫。懋修為諸生，世其學。咸豐中，粵匪擾江南，轉徙上海，遂以醫名。研精素問，著內經運氣病釋。後益博通漢以後書，恪守仲景家法，於有清一代醫家，悉舉其得失。所取法在柯琴、尤怡兩家，謂得仲景意較多。吳中葉桂名最盛，傳最廣，懋修謂桂醫案出門弟子，不盡可信。所傳溫病證治，亦門人筆述。開卷揭「溫邪上受、首先犯肺、逆傳心包」一語，不應經法，誤以胃熱為肺熱，由於不識陽明病，故著陽明病釋一篇，以闡明之。又據難經「傷寒有五」之文，謂：「仲景撰用難經，溫病即在傷寒中，治溫病法不出傷寒論外。」又謂：「瘟疫有溫、有寒，與溫病不同，醫者多混稱。吳有性、戴天章為治疫專家，且不免此誤。」著論辨之，並精確，有功學者。

懋修既棄舉業，不求仕進，及子潤庠登第，就養京邸，著述至老不倦。光緒中，卒。潤庠亦通醫，官至大學士，自有傳。

王丙，字樸莊，吳縣人，懋修之外曾祖也。著傷寒論注，以唐孫思邈千金方僅採王叔和傷寒論序例，全書載翼方中，序次最古，據為定本。謂：「方中行、喻昌等刪駁序例，乃欲申己見，非定論。」著回瀾說，爭之甚力。又著古今權量考，古一兩準今六分七釐，一升準今七勺七秒，承學者奉以為法。

呂震，字茶村，浙江錢塘人。道光五年舉人，官湖北荊門州判。晚寓吳，酷嗜醫，診療輒有奇效。其言曰：「傷寒論使學者有切實下手工夫，不止為傷寒立法。能從六經辨證，雖繁劇如傷寒，不為多歧所誤，雜證一以貫之。」著內經要論、傷寒尋源。懋修持論多本丙、震雲。

鄒澍，字潤安，江蘇武進人。有孝行，家貧績學，隱於醫。道光初，詔舉山林隱逸，鄉人議以澍名上，固辭。澍通知天文推步、地理形勢沿革，詩古文亦卓然成家，不自表襮。所著書，醫家言為多。傷寒通解、傷寒金匱方解、醫理摘要、醫經書目，並不傳。所刊行者，本經疏證、續疏證、本經序疏要。謂明潛江劉氏本草述，貫串金、元諸家說，反多牽掣，故所注悉本傷寒、金匱，疏通證明，而以千金、外臺副之。深究仲景制方精意，成一家之言。

費伯雄，字晉卿。與澍同邑，居孟河，濱江。咸、同間以醫名遠近，詣診者踵相接，所居遂成繁盛之區。持脈知病，不待問。論醫，戒偏戒雜。謂古醫以「和緩」命名，可通其意。著書曰醫醇，毀於寇。撮其要，成醫醇賸義，附方論。大旨謂常病多，奇病少，醫者執簡，始能馭繁，不可尚異。享盛名數十年，家以致富，子孫皆世其業。伯雄所著，詳於雜病，略於傷寒，與懋修、澍宗旨並不同。清末江南諸醫，以伯雄為最著，用附載焉。

清代醫學，多重考古，當道光中，始譯泰西醫書，王清任著醫林改錯。以中國無解剖之學，宋、元後相傳臟腑諸圖，疑不盡合，於刑人時，考驗有得，參證獸畜。未見西書，而其說與合。光緒中，唐宗海推廣其義，證以內經異同，經脈奇經各穴，及營衛經氣，為西醫所未及。著中西匯通醫經精義，欲通其郵而補其缺。兩人之開悟，皆足以啟後者。

蔣平階，字大鴻，江南華亭人。少孤，其祖命習形家之學，十年，始得其傳。遍證之大江南、北古今名墓，又十年，始得其旨；又十年，始窮其變。自謂視天下山川土壤，雖大荒內外如一也。遂著地理辨正，取當世相傳之書，訂其紕繆，析其是非，惟尊唐楊筠松一人，曾文辿僅因筠松以傳。其於廖瑀、賴文俊、何溥以下，視之蔑如。以世所惑溺者，莫甚於平砂玉尺一書，斥其偽尤力。自言事貴心授，非可言罄，古書充棟，半屬偽造。其昌言救世，惟在地理辨正一書。後復自抒所得，作天元五歌，謂此皆糟粕，其精微亦不在此，他無秘本。三吳兩浙，有自稱得平階真傳及偽撰成書指為平階秘本者，皆假託也。

從之學者，丹陽張仲馨，丹徒駱士鵬，山陰呂相烈，會稽姜堯，武陵胡泰徵，淄川畢世持，他無所傳授。姜堯注青囊奧語及平砂玉尺辨偽，總括歌，即附地理辨正中。

平階生於明末，兼以詩鳴。清初諸老，多與唱和。地學為一代大宗，所造羅經，後人多用之，稱為「蔣盤」云。

章攀桂，字淮樹，安徽桐城人。乾隆中，官甘肅知縣，累擢江蘇松太兵備道。有吏才，多術藝，尤精形家言。謂近世形家諸書，理當辭顯者，莫如明張宗道地理全書，為之作注，稍辨正其誤失。大旨本元人山陽指迷之說，專主形勢。攀桂既仕顯，不以方技為業，自喜其術，每為親族交友擇地，貧者助之財以葬。妻吳故農家，自恨門第微，攀桂為購佳壤葬其親，擇子弟秀異者撫教之，遂登進士第，為望族。

高宗數南巡，自鎮江至江寧，江行險，每由陸。詔改通水道，議鑿句容故破岡瀆，攀桂相其地勢，謂茅山石巨勢高，縱成瀆，非設閘不可成，儲水多勞費。請從上元東北攝山下，鑿金烏珠刀槍河故道，以達丹徒，工省修易。遂監其役，瀆成，謂之新河，百年來賴其利便，攀桂亦因獲優擢。

大學士於敏中於金壇里第築園，攀桂為之相度營建，敏中歿後，事覺，高宗惡之，褫職居江寧。晚耽禪理，歿時預知期日。兼通日者術，括協紀辨方精要為一書，曰選擇正宗，行於世。

劉祿，河南人。善風角。聖祖召直蒙養齋，欲授以官，屢辭。從上北征，會糧餉乏濟，命卜之，曰：「不出三日必至。」果如其言。後從幸熱河，一日，踉蹌至宮門，請上速徙高阜以避水厄。時方晴霽，夜山水漲發，果沖沒行宮。又善相人，謂張廷玉、史貽直皆異日太平宰相。六十一年冬，乞假歸，至十一月望日，忽命家人制縗服，北向哭，未幾，哀詔至，正聖祖崩之後二日也。後卒於家。

張永祚，字景韶，浙江錢塘人。幼即喜仰觀五緯，長通曉星學，究悉天象。年近三十，督學王蘭生稔其學，錄為諸生。閩浙總督嵇曾筠求通知星象者，試永祚策，立成數千言。薦於朝，授欽天監博士。屢引見，占候悉驗。詔刊二十二史，永祚校勘天文、律歷兩志。及書成，告歸。晚著書，曰天象原委。卒後，有女傳其學。壻沈度，亦善推步，守其書。

戴尚文，湖南漵浦人。諸生。從鴻臚卿羅典學，凡天官星卜諸書，無不究覽。嘗曰：「吾治經，師羅先生。吾術數，未知孰可吾師者？」聞江南某僧精六壬、奇門，往師焉，盡得其秘。歸，應鄉試長沙，同舍生失金，尚文為占曰：「君金若干，盜者青衣，手魚肉，前行，後一白衣隨之，肩荷重物。以某時，候驛步門外，可獲也。」如其言往，果驗。嘗侍母夜坐，心動，知偷兒入宅。取井泥塗灶門，書符封之，偷不得去。

嘉慶初，福康安征苗，招致才異，羅典薦漵浦兩生，一嚴如煜，一即尚文。謂曰：「嚴生負經濟才，應祿仕；汝疏散，為幕客，慎勿官職自羈也。」

尚文見福康安，長揖不拜，福康安欲試其術，握絲帶問曰：「君神算，知吾握中何物？」乃請一字析其數，以五行推之，曰：「絲縷耳。」大驚異，禮遇之，凡事必諮。時苗猖獗，恆夜撲營，尚文輒預卜知之。當五月，進攻旗鼓寨，占：「有大雹，賊伏林莽，師出不利。」勿聽。日午，將抵寨，忽大風，雷雨雹交下，如卵如拳，擊傷士卒，伏苗乘之，果敗。軍中呼曰「神仙」。又大軍在乾州，營龍頭，為苗所圍，斷水，軍不得食。尚文設壇鑿池，以法禳之，劇地，清泉滃出。四年，駐天心寨，尚文夜觀天象，知有咎，作書置幕府，辭歸。數日，福康安遽卒。尚文歸未幾，亦病，自知死日。卒後，其母傷之，焚所傳書。


\end{pinyinscope}