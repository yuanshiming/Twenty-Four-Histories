\article{列傳二百七十九}

\begin{pinyinscope}
忠義六

齋清阿童添云彭三元蕭捷三周清元蔡應龍

蕭意文周福昌彭志德李存漢杜廷光等賴高翔畢定邦

劉德亮陳大富陳萬勝郭鵬程王紹羲王之敬

陳忠德劉玉林等黃金友麟瑞蔡東祥鄒上元

郝上庠張遇祥兄張遇清曹仁美毛克寬邢連科

田興奇田興勝馬定國

齋清阿，字竹塍，納喇氏，滿洲鑲黃旗人。早喪父，母氏撫之。家貧，月夕至撤去鐙火。膂力過人，取巨磚置平地，拳擊之，立碎。以善射得名，嘗隨扈盛京，命射，中靶，賜克食。道光六年，發閩、浙，以都司用，補浙江杭州營都司，為總督孫爾準所賞。英吉利船入犯，獻燒船退敵策，不用。遞擢至廣東肇慶協副將。三十年，廣西金田亂起，檄令率兵至兩粵交界開建縣堵御。匪二千餘，船四十餘，從縣北金莊偷越，督兵進擊，斬其酋二人，餘敗竄，自是不敢犯境。

咸豐元年，廣寧屬江穀屯積匪滋擾，廣東兵會剿，竄廣西懷集一帶，至賀縣屯聚。廣西大吏以廣東各官惟知驅賊了事，移文廣東詰之。總督徐廣縉檄肇慶府知府蔡振武、參將左炘赴廣西剿賊，道出開建。齋清阿以越境追賊，須重兵制其死命，原統駐劄開建之師同赴廣西。守備薩國亮以無越境剿賊之責諫，齋清阿奮然曰：「賊勢蔓延，若畫分畛域，何以紓民困而報國恩？吾雖逾七旬，精力未衰，正臣子戮力時也！」遂與振武等督兵入廣西境。

至賀縣鋪門圩，復進至家坪，距賊巢裏許，賊突出數百人撲營，官軍迎擊之，斃賊數十人。賊退回松圩，在圩內施放大砲，官軍避入田中，火藥槍繩盡濕，賊復分隊挑戰，抄官兵後，爇火燒山，齋清阿督兵以槍擊斃賊七十餘人。值日暮，孤軍無援，深入被困。事急，掣佩刀連刃數賊，肩中火箭，猶拔箭作戰，手刃執旗賊目一人，刀折，歿於陣，手握斷刀牢不可開，怒目上視，懍然如生，時咸豐元年四月也。恤贈總兵，賞世職，予謚威烈。

童添雲，字鎮銘，湖南平江人。以貧，偕弟必發走長沙為戰兵。饒膂力，能開五石弓，射必命中。道光二十二年，從提督楊芳出師廣東，一日，夷撲城，有營在城外，芳欲調入，火攻甚熾。募敢死者持令縋城出，添雲應募，少選，兵皆入城，芳奇之。咸豐二年，粵賊圍長沙，與必發從守城，圍解，添雲語人曰：「吾觀諸將中能稱將才者，惟塔都司與彭千總耳。」塔即塔齊布，彭即三元也。會塔齊布練標兵，添云隸麾下，三元時別將一營，深相結納。茶陵土寇起，塔齊布命解火藥，期三日，添雲逾宿至，吒曰：「何速也？」添雲曰：「遲恐有阻，則貽誤大矣。」

四年三月，賊陷湘潭，塔齊布帥標兵等拒戰，添雲與必發從。時賊踞城外民廛，塔齊布好輕騎觀賊，策馬入黃龍巷，必發先驅，巷狹而長，甫入，賊突出刺塔齊布，必發急以背承之，中肩，塔齊布跳而免，必發死之。越二日，師大捷。湘潭平，擢守備，或賀之，添雲憤然曰：「賊戕吾弟，雖官至一品，弗原也！原生啖賊肉耳，何賀為？」遂由湘潭轉戰至岳州，從克岳州，擢都司。克武昌，擢游擊。克興國、大冶、黃梅、廣濟，破田家鎮，擢參將。

添雲身長面赤，額以下痘瘢如錢。橫矛陷陣，槍丸如雨，不少卻。賊見其旗，輒相語曰：「童麻子至矣！」則皆走。五年十二月，攻九江，城砲傷胸，舁歸營，卒。發其笥，衣數領而已，同營皆痛哭之。詔贈副將，謚壯節，附祀塔齊布祠。

彭三元，字春浦，湖南善化人。道光二十五年武進士，用衛守備，借補千總。咸豐二年，粵匪竄湖南道州，勾結會匪犯東安，三元偕署守備周祿兩次迎剿，殲賊多名。三年，敘省城防堵功，用守備。侍郎曾國籓檄寶慶知府魁聯募寶勇千名，分屬三元五百人。旋平江西泰和土匪於茶陵、安仁。四年，隨副將塔齊布剿賊湘潭，復其城。

六月，進攻岳州，是時湘潭潰賊由靖港竄岳州，增壘設卡，為久抗計。巡撫駱秉章暨國籓會督戰船，塔齊布亦統陸路官軍，約期並進。先以疑兵誘賊，賊擁至，觸伏盡殪，擊沉賊船百餘隻，遂復岳州。七月，賊水陸大至，官軍迎擊，悉焚其船，其由陸路來犯者，三元沿岸截擊，殲賊目一、餘匪百餘，生擒四十餘名。嗣賊由高橋撲鳳凰山大營，塔齊布督率將弁進剿，三元出奇抄截，分路迎擊，斃賊六百餘名。八月，匪於崇陽交界設卡抗拒，九月，三元偕候選知府羅澤南分路進攻，抵其壘，痛殲之。

尋隨塔齊布由嘉魚轉戰而前，所向披靡，直抵武漢。塔齊布分軍三路：一攻武昌，一攻漢陽，一由水路進剿。時風勢順利，官軍縱火，焚賊船數十隻，乘勢奮擊，斃賊無數。漢陽賊大懼，棄城遁，武昌賊亦遁，遂復之。三元並截於洪山要隘，斬馘甚多。十月，偕澤南進屯馬嶺坳，直偪半壁山。賊悉眾至，官軍徑搗賊壘，賊狂竄，三元等分途截殺，斬偽丞相林紹璋及偽將軍指揮等。越數日，賊復由田家鎮渡江來犯，塔齊布擊卻之，列隊江幹。賊偵官軍盡赴下游，徑從上游登岸，將掩襲澤南老營，三元馳至，率眾奮擊，追至牛礶磯，毀其船，斃賊百餘，餘眾潰遁。

時三元累功擢至游擊，捷入，進參將。旋隨塔齊布進攻黃梅，時湖北踞匪招安慶援賊並入廣濟，塔齊布擊走之。賊敗竄黃梅，官軍追剿至大河埔。十一月，軍至黃梅，塔齊布偕澤南攻北門，三元列陣橋西以遏賊沖，塔齊布、澤南自城北溝港中取道入，三元等亦由城西越二橋，從柵門躍入。賊驚竄，官軍四面兜圍，其由營壘突出者，殲滅殆盡。克黃梅，移剿九壟驛，擒偽丞相余福勝。大軍復渡南岸，攻九江城，三元戰績最多。

五年二月，武昌復陷。八月，塔齊布病歿，三元副澤南回援武昌。九月，復通城，進師崇陽，賊夜遁，遂克之。國籓疏保堪勝總兵人員，三元得記名以總兵用。會湖南防兵戰蒲圻羊樓峒失利，澤南飭諸營移駐羊樓峒，遏賊上犯，獨率三元及湘副中營官李杏春駐崇陽，於是乘勝攻蒲圻，斃賊數百。賊首石達開率賊大至，三元等分路抵御，鏖戰多時，斃賊百餘。翌日，賊悉眾來攻，繞營三匝，眾寡不敵，遂歿於陣。贈副將銜，附祀塔齊布專祠，謚勤勇。

三元忠勇識大體，嘗戰濠頭堡，忽訛言子瑾光陣亡，左右以告，三元急止之曰：「速擊賊！無以吾子阻士氣。」督戰益急。陣歿之日，將出隊，馬忽踶齧，三上三墜，眾以為不祥。杏春亦同時歿於陣。

蕭捷三，字敏南，湖南武陵人。由武舉投營效力，擢千總。咸豐二年，以守省城功遷守備，署湘陰千總。四年，賊陷湘陰，坐免。曾國籓奇其才，檄領水師。既克岳州，沿江進剿。閏七月，敗賊高橋、城陵磯，進攻擂鼓臺，捷三偕李孟群、楊載福等搜捕兩岸伏賊，俘馘甚眾。乘勝追至六溪口，平賊壘，毀賊艘殆盡，水陸各軍遂進抵嘉魚。以功復職，授永綏協守備。八月，進規武漢，水師分兩隊，捷三率戰艦為前隊，冒砲駛至鸚鵡洲，擲火球焚沿江賊柵，賊不支，揚帆下遁，急駛出賊前，毀其輜重。渡江攻漢陽朝宗門外土城，偕載福等殊死戰，焚漢口以內賊船皆盡。會陸軍破花園賊壘，武昌、漢陽同日復，進都司。時餘賊尚據襄河，乃扼新灘口，溯流進剿，賊艘千餘，連檣下駛，迎擊敗之。追至上游，突有悍賊數舟，用火彈撲營，灼捷三頭面手足幾死，仍裹創力戰，追剿二十餘里。襄河肅清。

尋偕彭玉麟敗賊蘄州釣魚臺、骨牌磯，遂大破田家鎮，逾九江，直趨湖口。先是江西吳城戰艦數百淪於賊，賊實沙石沉湖口，截江路，於對岸梅家洲築城，環列巨砲，拒官軍。十二月，捷三駕火舟徑沖賊柵，燔賊舟百數，乘勝駛入內湖，泊大孤塘。游擊孫昌國、黃翼升等出賊不意，焚內湖賊舟二百餘。賊益囊土塞湖口，水涸，師弗克歸。賊以小艇雜外江巨艦中，潛縱火，水師驚潰，國籓大營泊九江北岸，亦被焚襲。捷三陷入內湖，內外隔絕，以忠義激勵將士，軍心彌固。

五年，國籓入江西，益大治水師，疏薦捷三忠勇，晉游擊。四月，敗賊雞公湖，復都昌。五月，賊由大孤塘上犯，捷三逆擊，屢敗之青山，奪回舊所失帥船及賊魁艨艟巨艦。秋七月，國籓檄平江營陸軍渡湖，約水師夾攻湖口，克之。賊退保石鐘山堅壘，捷三率十七舟銳進，遙見陸軍圍石鐘，氣益奮，方沖越賊艘，上下夾擊而下，石鐘山、梅家洲賊壘砲齊發，捷三中砲死。詔贈副將，謚節愍，賞世職。九年，建石鐘山水師昭忠祠，祀死事將士三千餘人，捷三為之冠。

周清元，字玉泉，湘陰人。世業農。時與群兒角戲於牧場，立表數十步外，飛石命中。掘溝數丈，跳越之，能往復十次，群兒皆出其下。同里左明志以拳勇鳴於鄉，招致門下，傳以技，言：「天下幸無事，有事，則清元暨子光培皆驍將也。」咸豐二年冬，賊自益陽竄臨資口，清元混跡市中，默識其軍卒舟艦糧械之數，聞提督向榮尾追至八字哨，相距三十里，遮道見榮曰：「廣西能戰賊，不過三千餘人，餘皆裹脅也。臨資口四面阻水，湘包其東南，資繞其西北，數十里平原，渺無障蔽。賊所擄民船笨重不易行，一炬可盡也。請以兵扼要路，使不得偷渡，賊糧盡，旬日當餓死，何怯而不為？」榮不省，固請，榮叱之退。賊遂從容駛去。及東南糜爛，清元嘆曰：「賊自走絕地，向公縱之去，能辭咎耶？」

三年，國籓大治水軍，清元與光培同應募，隸千總楊載福部下。載福嘗為湘陰汛外委，夙才清元；捷三官湘陰時，亦知清元驍勇，故戰必與俱。四年，賊踞湘潭，載福等帥水師進剿，時賊掠民船數千，旗幟蔽兩岸。水軍本新募，又經嶽州新挫，望之奪氣。清元言於介眾曰：「民船不能戰，一炬可盡也！」遂隨載福猛擊，逼賊巨艦。賊倉卒以瓷碗來擲，清元手接而回擲之，中賊渠。載福躍登賊舟，清元隨聳身入，用火球分擲左右舟，風烈火大熾，賊爭赴水死。從軍見火起，急槳爭進，分途縱火，燔賊船皆盡。以功拔充哨官，隨攻克岳州、嘉魚。八月，攻克武漢，受重創，力疾進剿蘄、黃、田家鎮皆有功。五年，武昌再陷，隨彭玉麟回援，駐金口，扼上游。每戰必身先，不受創不止。

六年，胡林翼攻武昌，經歲不下，議先斷糧路困賊，乃檄水師清江面賊船。清元時典水師副後營，率先下駛，越武、漢二城，直駐沙口，屢敗賊。駐沙口八閱月，賊糧斷，城賊乃困。十一月二十二日，清元由沙口帥師上擊，先破賊浮橋，斷其鐵鍊，大戰黃鶴樓下，被砲傷，力戰不退，各營繼之，遂克武昌。未幾，以創重卒於軍，年二十有六。清元時已洊保參將，詔視副將例議恤，謚貞愍，賞世職。石鐘山昭忠祠，捷三冠而清元次之。

蔡應龍，江西樂平人。由行伍洊升千總。道光三十年，升廣西永寧營守備。咸豐元年七月，提督向榮擊賊於東鄉，馬中砲斃，應龍以所乘馬授榮，步行接戰，立斃賊三人，榮乃得免。欽差大臣賽尚阿以聞，授梧州都司。二年，晉游擊。

三年五月，江寧賊掠商船，泊觀音門外，時榮官欽差大臣，飭應龍偕知府陳景曾馳往，諭以大義，船戶各憬悟聽命，自焚其船，押船賊無一得脫者，計焚毀及逃竄千餘艘，遣散水手萬餘人。時賊踞城外街，與雨花臺相犄角，應龍潛師過雨花臺，至街尾縱火燒賊壘，賊驚遁，官軍截擊之，斬馘無算。

四年，升全州營參將。五月，大兵圍偪江寧，賊拒守不出，應龍登鍾山，望太平門外賊勢，賊見官軍少，包抄而上，應龍且戰且退，以伏兵擊賊，大敗之。時賊船麕集於江北七里洲，應龍駕小船入，潛薄北岸，射火箭毀其船二十，而大隊賊船適至，應龍舍舟陸戰，燃砲擊沉賊船數只。閏七月，擊賊洪武門，斬首數百級，復連敗賊高橋門等處，三日斃賊數千。賊猝於兩花臺、洪武門突出，撲七星橋營壘，應龍擊卻之。旋升楚雄副將。

十月，賊造木簰，上施木城，列巨砲，沿南岸下駛，至八卦洲擱淺。應龍乘夜發火燒之，賊爭赴水死。官軍突煙上簰，擒斬餘黨凈盡。時浦口九洑洲久為賊踞，以梗官軍，陸軍攻之，賊船來援。應龍統帶紅單、拖罟各船截擊，賊敗遁，官軍遂奪九洑洲。十一月，赴秣陵關查勘地勢，還言於榮，請乘虛襲板橋賊營，既可援應水師，更可抄出雨花臺、上坊橋諸賊營之後。遂率千人間道襲擊，街外賊敗走，餘賊憑壘死守，復急攻之，焚其壘。

五年九月，官軍為蕪湖援賊牽制，應龍攻奪米家嶺賊壘二、廣福磯賊壘四。賊旋於丁橋一帶袤延築壘，其地則外圍塘港，中間小路。應龍率師攻擊時許，遽麾軍退，誘賊過而擊之，殲溺無算。

六年，江寧賊分股至楊家壩、陳莊築壘，欲窺倉頭。應龍與總兵張國樑分路沖擊，斷賊為二，賊敗竄歸巢。三月，督兵攻拔炭渚、下蜀街、太平橋一帶賊壘七，毀沿江賊卡十餘處，殲斃四千餘人。五月，赴援寧國，戰歿。榮以聞，詔以應龍在窯灣力戰身亡，命優恤，謚勇介，給世職。

蕭意文，字章甫，湖南湘鄉人。初隸羅澤南麾下，從征江西、湖北，累以功至參將。咸豐八年，李續賓征皖北，從克潛山、太湖、舒城、桐城，進攻三河鎮。三河鎮者，舒、廬適中地，賊屯糧械以濟廬州、金陵者也。築大城，環以九壘，備嚴甚。續賓銳意攻取，十月，分三路進剿，意文攻河南老鼠夾賊壘，冒砲石先進，各營繼之，縱火焚其壘，賊大亂。意文受砲創，殊死戰，奪柵入，九壘皆下，賊盡殲，無脫者。官軍傷亡千餘，意文以創重歸營卒。詔贈副將，謚剛勇。續賓部將以敢戰著、同死三河之難者，彭友勝、劉神山，均見續賓傳。

周福高，字子祥。亦先從澤南援剿江、鄂。續賓接統湘軍，福高無役不從。以小池口、梅家洲諸戰尤用命，累官至參將。軍抵三河，援賊麕至，諸將知戰必敗，無鬥志。福高憤然曰：「男兒效力疆場，寧可逆計禍福，敗則死耳，吾輩畏死不來矣！既至此，敢惜死隳壯志！」遂慷慨赴敵，力戰而歿。詔贈副將，謚敏烈。

彭志德，字道一。隸湘軍，每戰必為前驅，恥居人後。累官至參將。三河之役，諸營皆潰，志德率所部貫賊陣突出，死者過半，身受重創。走入中右營，與副將李存漢等竭力死守，越三日，營陷，死之。詔贈副將，謚武烈。

李存漢，以鄉勇隨剿廣西、江西、湖北等省，累官至副將。未抵三河鎮之先，進攻舒城者凡五營，並西北面賊壘，獨存漢一軍攻東南城門。壘既破，城賊以存漢故，弗能救，旋棄城遁，追斬無遺。續賓被圍三河，調桐城戍兵未至，事迫，誓必死，存漢等皆跪泣，原從死以報國。續賓陷陣卒，存漢與道員孫守信等堅守待援，力持三晝夜。營陷，存漢率壯士沖賊陣，越壕走保桐城。賊大至，城破，存漢巷戰歿。詔贈總兵，謚果愍。福高、志德、存漢均湘鄉人，並附祀續賓祠。

同時游擊杜廷光、王懷興，均湘鄉人，均以苦戰陣亡。

賴高翔，福建和平人。少入行伍，累功至千總。咸豐三年，潮州小刀會匪糾土匪陷漳州，高翔從總兵饒廷選討平之，擢漳州城守營都司。四年，漳浦古竹社匪戕官擾亂，築石堡自固，官軍久攻未拔。高翔偕龍巖游擊馬至元、漳州鎮左營游擊惠壽等冒雨直搗賊巢。賊固守不下，高翔夜偕勇首畢定邦潛師梯登，克石堡，斬獲無算。餘匪乘夜奔竄，窮追至海汊，皆赴水死，漳州平。

六年，江西邊錢會匪糾粵賊陷新城、貴溪，謀攻廣信。知府沈葆楨以血書告急於廷選，高翔時從廷選駐防玉山，倍道赴之。廷選軍素無部伍，唯高翔與定邦以敢戰名，行不齎糧，止不為屯，故赴急易。軍至廣信，寇旋至，背城擊賊，屢破之。賊來益眾，幕府文員皆懼，慫廷選還軍，高翔、定邦怒曰：「諸君怯，何如勿來？今我在城中，賊不知我虛實，以我能援廣信，後路必有大軍。若棄城遁，賊知吾兵寡，氣益壯，追殲立盡，尚何浙境之可歸耶？當為諸君決死戰，翼日觀吾破賊！」乃偕定邦開城縱擊，自晨至日昃，盡毀城外賊壘，斃賊三千餘，斬渠帥數人，賊駭遁。論功以游擊用。廣信圍既解，廷選還浙，高翔留駐廣信。

明年七月，樂平賊踞縣城，將軍福興檄高翔往剿，賊眾五六千，分道抗拒。高翔督都司馮日坤、勇目刁士樞等迎擊，賊殊死鬥，高翔突陣負創，戰益力。擊斃黃衣賊目，橫沖賊營，賊大潰，乘勝蹙之，生擒偽指揮遜天侯等，餘賊竄景德鎮，遂克樂平。移防弋陽，八年二月，補游擊。臨江餘寇合撫州賊趨廣豐，福興退駐廣信，高翔自弋陽聞警赴援，轉戰至鉛山之石塘，賊勢益盛，兵寡援絕，力戰死。贈副將，給世職。

畢定邦，字康侯，山東淄川人。以武童投效漳州軍營。小刀會匪陷漳州，紳民輸款，游擊饒廷選約內應，定邦率建勇助剿，戰最力，從復府城。以次討平雲霄、漳浦賊匪，斬獲尤眾。復討平仙游會匪，總督王懿德檄定邦率仙游得勝之師，間道馳剿。冬夜四鼓，蛇行進，將賊堡附近釘桶竹簽拔除，黎旦，奮勇梯登，與高翔同有功，復與高翔同解廣信圍，累擢至參將。

七年，粵賊竄圍建寧，分黨陷邵武、浦城，定邦奉檄援閩，率部眾疾趨抵甌寧，直前搏賊。賊由建陽逃竄，復糾鄉團夾擊。賊斷七星橋抗拒，令鄉團伏山腰，張幟以疑之，躬率勁旅迫橋，以輕兵由淺處渡河，前後合攻。賊殊斗，黃衣悍黨數十，屢出蕩決，盡殪之，賊大奔。毀賊壘十一，焚逆舟六十，直逼建寧臨江門。大股賊復來犯，縱擊敗之，斬悍目六，斃賊數千，踏平城外賊壘，遂解建寧之圍。進搗邵武，克之，遷參將。復督鄉團剿平浦城之賊，閩邊肅清，以副將升用。進剿白水墩賊匪，中彈，卒於軍，年二十六。給世職，謚愍烈，與高翔同附祀廷選祠。

劉德亮，湖南長沙人。咸豐四年，投效水師營，隨道員褚汝航等破岳州踞賊，又隨知府彭玉麟克漢口鎮。五年，剿賊武、漢、蘄、黃間，大小數十戰，德亮皆沖鋒陷陣，又隨軍斫斷橫江鐵鎖，擊沙洲爭渡之賊。嗣偕都司胡友亮堵賊童司牌，焚內湖賊艇，並燒浮橋。尋與游擊孫昌凱會剿黃梅踞賊，破其要沖。八年，福建陸路提督楊載福等攻九江，發地雷，轟塌城垣，賊由龍口河傾壁出竄，德亮率所部登岸截擊，殲數百人，復府城。

又隨載福軍進規安慶，先破大通賊壘。趨銅陵，德亮麾隊攻其北，直偪城下，身受七傷，猶裹創仰攻不退。池州賊黨萬餘來救安慶，擄民船渡至樅陽，載福令隨總兵陳金鼇等馳往截剿。師至羅塘洲嘴，樅陽港內木椿鐵鍊層層攔截，泊賊船百餘。副將王明山等登洲轟擊，督勇鳧水過港，賊驚潰，官軍盡焚其船。遂率隊攻樅陽街尾，金鼇攻樅陽街頭。賊排砲抗拒，德亮鼓眾飛槳進截新河鐵金柬，麾隊登岸直攻中路，副將李朝斌抄賊壘後，官軍三路進偪賊壕，平其五壘，逐北二十餘里，賊尸枕藉。累功擢至參將。

十年，再攻樅陽，破鮑家村賊壘，斬晏家塘賊魁。時池州賊以殷家匯為犄角，載福率步隊往攻，而令德亮等以舢板夾擊，斃匪甚多，獲槍械馬匹稱是。殷家匯賊壘既平，乘勝攻池州，德亮由東門外卡緣墻斬關入，破其石壘，盡毀東門外房屋，復分攻南門，獲逆艇八。德亮奮不顧身，執旗先登，中砲，歿於陣。載福上聞，詔令議恤，謚威毅，給世職。

陳大富，字餘庵，湖南武陵人。起行伍。道光末，以外委從提督向榮剿賊廣西，回援長沙，追賊武昌，屢著戰績，洊擢常德協都司。進剿江寧，轉戰蕪湖、鎮江間，以功賞花翎。咸豐七年，隨提督鄧紹良復寧國屬之灣沚、黃池，進游擊。尋援浙江，敗賊金華、處州，除參將。賊竄婺源、石埭、太平，先後擊走之。以從復涇縣，拔南陵，擢副將。八年十一月，灣沚師潰，紹良死，大富左次南陵。明年四月，賊犯南陵，百計環攻，不得逞，十年三月，圍始解。帝嘉其功，除皖南鎮總兵。

五月，偽侍王李世賢圍寧國，分黨攻金壇、南陵，時提督周天受守寧國，總兵蕭知音、參將周天孚等守金壇，大富仍守南陵。賊眾數十萬，官軍勢不敵，各血戰死守待援。七月，金壇陷，賊屠其城，天受知寧城不守，則盡出城中兵民數萬令各逃生，自誓以身殉。寧民扶老攜幼走南陵，大富開門納之。八月，寧國陷，賊圍南陵益急，城中食且盡，大富以忠義激勵軍民，皆誓死弗去。夜遣壯士縋城出，乞援於水師，前後數輩為邏賊遮獲，最後乃得達。

時提督楊岳斌統水師奮袂起，九月，揚帆進泊魯港，聲言攻蕪湖，密飭各營扼要隘。十月，水師驟登陸，出賊不意，悉燔港左右賊屯，圍賊爭馳奔魯港，囂且亂。大富乘城遙望見，拊髀曰：「援師至矣！」遂出城夾擊，賊披靡，追殺十餘里，與援師會殲賊萬餘，撲水死者無算，圍立解。城中兵不食月餘，僅存皮骨，民餓殍相屬。岳斌船粟往哺，歡聲雷動。大富方繕城垣固守，岳斌力言形勢不便，乃帥師屯上游，市民從者十餘萬。大富前後守南陵，始被圍經年，繼六閱月，以蕞爾城抗巨寇，忍死待援，卒熸兇焰，由是以善守名於時。

十一年正月，會水師復建德。二月，李世賢率黨數萬竄景德鎮，大富率兵四千自建德往援。賊銜恨，以計陷之。盡伏悍賊牛角嶺、柳家灣、回龍嶺等處，率隊由鎮南雙鳳橋竄李村，誘官軍，佯敗遁。大富率眾前進，躍馬爭先，參將田應科等繼之，賊突從鎮東抄出，伏賊盡起，大富挺矛力禦，砲洞左乳，血淋漓，仍裹創鏖戰。賊從間道襲焚我營，應科及游擊蕭傳科、胡占鼇，都司胡鳳雝、熊定邦、吳定魁，千總羅廷材皆戰死。大富見營中火起，下馬北鄉叩首，曰：「臣力竭矣！」投李村河死。贈提督，謚威肅，建專祠南陵，應科等並附祀。

陳萬勝，湘潭人。官軍規復江寧，圍攻將四年，用地雷法，穴城三十餘處，皆不就。同治三年六月，提督李臣典請從賊砲最密處重闕隧道，統帥曾國荃韙之。命各軍於城下築砲臺，護地道，別遣軍士刈濕葦蒿■M5積城下，覆以沙土，陽為肉薄登城狀。賊用全力捍爭，砲彈雨下。是月十五日，賊出死黨燒砲臺，官軍血戰竟夕，十六日，地雷發，遂克偽都。萬勝與郭鵬程、王紹羲則於先一日死之。萬勝初隸吉字營，從大軍規江寧，皆為軍鋒，累功擢副將。地道既成，國荃入隧親勘之，悍賊出太平門，直犯地道。別從朝陽門出數百人燒各砲臺及所積蘆蒿，萬勝督隊血戰，殲百餘人，力竭死之。賊裂尸，竿其首於城。

鵬程，湘鄉人。先後隸羅澤南、李續賓營，累以克九江、援寶慶諸役擢副將；又以皖北肅清，以總兵記名簡放。紹羲，同邑人。少入湘軍，累功亦以總兵記名簡放。是役也，賊以砲火轟擊，密如飛蝗，皆奮前督攻，同時歿於陣。城復，以三人死綏事上聞，有詔惋惜，各賞三等輕車都尉世職，謚萬勝武烈，鵬程勇烈，紹羲剛毅。

王之敬，浙江奉化人。道光二十九年，由水勇散目隨捕江蘇洋盜出力，拔補水師千總。咸豐三年，粵匪陷江寧，之敬管帶艇師，接戰甚勇，升守備。五年四月，由浦口會各營連宗剿賊，毀賊船獲勝，擢游擊。尋升太湖協副將。十年，遷江南福山鎮總兵。適值蘇、常淪陷，太湖三面皆賊，之敬孤軍設守，屢挫賊鋒，東西兩山，賴以安堵。十一年正月，賊忽率眾圍撲東山，之敬迎戰失利，東山遂陷，之敬失所在。嗣之敬之子祖培尋父尸至教場之西，見所畜犬臥土堆上，向之哀號，知有異，掘之得之敬尸，卷以席，傷痕遍體，而面目如生。詢居民，系於賊船退後撈獲掩埋者，不知其為總兵也。之敬性忠勇，號能戰，至此以寡不敵眾被害，人爭惜之。贈提督銜，謚果愍，建祠於太湖東西兩山。

陳忠德，字仁山，湖南清泉人。操舟為業。咸豐二年，粵賊圍長沙，掠舟北渡，遂陷賊中。忠德驍勇有智略，偽盡力於賊，久之，大見信任。十一年，道員曾國荃圍安慶，忠德自拔來歸，由是官軍始盡得賊中虛實。五月，從攻菱湖兩岸賊壘平之，從克安慶及平江岸各城隘，擢千總。

李鴻章援上海，選將得程學啟、郭松林於曾軍，忠德亦屬焉。從學啟破柘林、南匯、川沙、金山、青浦各城隘，擊退虹橋大股賊眾。會克嘉定，並解北新涇、四江口之圍。二年四月，昆山、新陽既復，從規蘇州。六月，攻破花涇港、同里鎮，蘇州賊水陸萬餘來援，忠德力戰，負重創，卒敗之，遂收吳江、震澤。

學啟軍益進，逼婁門外石壘，十月十九日，偽忠王李秀成、偽慕王譚紹光率萬人出婁門拒戰，學啟令忠德等擊敗之。李、潭二逆走入城，石壘遂下。賊計窮，其黨郜雲官等殺譚逆以城降，蘇州復，賞勇號。累以功擢副將，加總兵銜。後以克嘉興擢總兵，隨攻湖州，中砲歿於陣，照提督例賜恤。

復吳之役，死於戰者：攻青浦，為都司劉玉林、守備熊得春；攻太倉，為參將王國安；攻長洲、望亭，為把總沈玉德；攻無錫，為游擊汪龍淦。皆奮身陷陣，優恤，給世職。

黃金友，字益亭，湖南人。初從軍廣西，轉戰湖北、江西、安徽，積功至副將，賜勇號。金友躬犯矢石，創遍體。咸豐十年，江蘇巡撫薛煥奏調駐金山衛。十一年，賊犯浙江平湖，陷乍浦，東略姚廊，窺金山，金友迎戰大破之，遂平新倉賊壘，晉總兵。平湖知縣汪元祥乞師規復，金友壯之，檄金山、華亭、奉賢各營同赴援，躬督師進駐平湖之廣陳。元祥率民兵迎勞，請為鄉導，賊連營三十里，一鼓破之。賊會嘉興援賊分道來襲，金友迎御於十字街，賊大集，相持久，金友右肋被槍，猶誓死力戰，士皆奮呼，無不一當百。賊始卻，而金友創發不能騎，舁至明珠菴，卒。贈提督，恤如例。

麟瑞，字靄人，滿洲瓜爾佳氏，乍浦駐防。父觀成官南川知縣，有德政，蜀人為立生祠，稱小關廟，以關、瓜音通也。麟瑞以筆帖式歷印務章京。咸豐十一年，賊犯乍城，從副都統錫齡阿出督戰，偕弟鳳瑞、雲瑞手燃巨砲縱擊，賊驚卻，拔出難民無算。城陷，麟瑞率眾巷戰，力刃數賊，賊環攻，被槍，歿於陣。贈副都統，予世職，祀昭忠祠，謚忠節。雲瑞陷賊不屈死。

鳳瑞出從李鴻章軍，轉戰江、浙，攻和州、含山，以百騎計破賊萬餘，鴻章嘗稱為非常人。克太倉等處皆有功，贈將軍。麟瑞督戰時，本為副都統，護印至死不釋。後其子柏梁官乍浦副都統，蒞任拜印，啟視，斑斑猶見血痕云。柏梁自有傳。

蔡東祥，湖南湘陰人。充湖北水師水勇。咸豐四年，粵匪再陷武昌，與漢陽為犄角。東祥隨攻武漢兩岸賊，多有斬獲。隨攻占魚套，焚賊船，通糧道。湖北提督楊載福追賊田家鎮，賊聯木簰，置砲石，於半壁山拒敵。東祥奉令以火具鎔鐵鎖斷之，水師驟下，燔賊艘無算，遂拔田家鎮。於湖口、望江、九江、東流、建德、樅陽、蕪湖、銅陵諸戰皆有功，累擢至副將。

同治初，布政使曾國荃親率十二營與道員劉連捷分道擊江岸分踞賊，東祥分攻桐城，克雍家鎮。又會攻巢縣、含山、和州與裕溪口、江心洲、梁山各隘，復太平、蕪湖二縣。陸軍進逼金柱關，兵部侍郎彭玉麟率東祥等分水師為三隊，連環轟擊，躍上堤埂，短兵擊刺，積骸滿渠。關破，並劃三汊河、上駟渡賊壘，江岸肅清。先後賞雄勇巴圖魯等勇號，加總兵銜。

東祥勇決有謀，七年湖口之戰，大風，舟入口為賊所抄，不得出。所領長龍艦一，偃旗與賊艦混，須臾風止，急槳貫賊陣出，賊覺，追之不及。是役失長龍艦五、舢板十三，將弁死者二十一人，而東祥舟獨完。十一年安慶之戰，水師屢挫，賊易視之，見輒爭擊。東祥請易戰艦白旗為紅旗，賊疑為援兵，駭愕間，急率所部乘之，賊以敗，軍威復振。

旋調江蘇剿賊，偕副將歐陽利見，率淮陽水師，巡防三江口，戰嘉善。奮勇駛進西塘，援賊猝至，兩岸夾攻，被槍子傷，落水死。東祥轉戰克敵，素稱勇敢，照總兵例議恤，贈提督銜，給世職。

鄒上元，字蘭亭，湖南湘鄉人。咸豐初，投羅澤南營，澤南自江西援湖北，取道崇陽、通城，進攻佛嶺賊卡。上元隨隊由佛嶺北攀巖先進，與諸軍夾擊，破之。賊自崇陽三路來攻，上元從破右路，克崇陽、咸寧諸役均有功，擢千總。五年，賊犯湖南，巡撫駱秉章檄蕭啟江募勇助剿，號湘果營，上元隸焉。從援江西，克萬載，復袁州，果擢都司。秉章督蜀，檄黃純熙率果毅營從，上元方假歸，純熙招偕行，充營官。賊酋何國樑、彭紹福率黨攻定遠急，定遠東北瀕江，賊屯東南，造浮橋江上遏外援。上元從純熙疾赴，師至興學場，賊分黨逆戰。上元從右路襲擊，賊大奔，乘勝追至祖師殿，毀沿途二十餘壘，蹙賊江幹，何國樑鳧水遁，上元追斬之。

彭紹福聞敗，糾黨來援，踞燕子窩、二郎場等處。二郎場者絕地也，四山壁立，鳥道一線，西北阻涪江，純熙恐失寇，不待軍集，率千人追之。上元慮有伏，進至距二郎場二十里，遣諜偵之，不見賊，土人皆言賊去遠。夜半，至燕子窩，突遇賊騎，進逼之，賊繞山竄入場，純熙知中伏，分道搜之，伏盡發。官軍偪處泥淖間，不能成列，上元馳救，突圍入，手刃數賊，賊環刺之，死，純熙亦歿。定遠之捷，上元擢參將。死事聞，命視副將例，賞世職，附祀純熙祠。

郝上庠，直隸沙河人。由武進士授侍衛。道光二十六年，出為山東曹州鎮標守備，累遷至武定游擊。咸豐四年，韓莊盜起，山東巡撫張亮基慮徐州道梗，知上庠饒將略，薦署兗州鎮總兵。賊帥硃廣田寇郯、蘭、沂、莒諸屬，上庠率所部會鄉兵擊走之。賊南竄贛榆，上庠追及，殲其眾，斬廣田於陣，擢參將。五年，山東金鄉賊陶三相為亂，上庠疾馳誅其渠，餘眾驚潰，事得解。時海上多盜，連舟窺諸口，將北犯天津洋。山東巡撫崇恩疏請以上庠攝登州鎮總兵，專司防務。往來策應，先後擒斬賊首李希夢等，以功敘沂州協副將。

上庠每戰，輒身先士卒，不避艱險，以勇武受上知。賊平，手詔褒美，命以總兵記名。十年，署曹州鎮總兵，以疏防捻寇入境，奪記名，留鎮如故。十一年，官軍取濮州，河北肅清。上庠以屢勝功復官，賜提督銜。九月，賊潛渡濮、範，上庠不能御，與賊遇陽穀，又戰不利，為山東巡撫譚廷襄所劾，落職。

十月，克張秋鎮，移兵會營總烏爾棍扎布、游擊緒倫攻堂邑賊，戰於丁家廟，敗之。賊益眾來援，上庠奮擊不退，馬蹶墮地，拔刀殺賊數十人，力竭，戰死。命優恤，謚勤勇。聊城士民念上庠捍賊功，請立祠東昌，從之。

張遇祥，字瑞麟，直隸新樂人。年十五，能開兩石弓。道光十五年，成武進士，授乾清門侍衛。二十一年，選浙江衢州城守營都司，公廉能得士卒心。咸豐二年，在壽張游擊任，匪林鳳祥、李開芳率粵匪圍懷慶，山東巡撫李僡檄遇祥從征當一路，為士卒先，所向披靡。經略勝保嘉其勇，益感奮。嘗夤夜渡河戰，自寅至申，始奉令而返。

三年秋，曹縣捻匪亂起，攜親兵百人入城，捻首陳九千歲、張四大王擁眾擾城市，無敢攖者。遇祥密令伏兵於外，變服入賊巢，詐言他事，賊優禮之。夜分，酒酣，遇祥驟起蹴賊，首腦迸裂死，賊群起，且戰且走，出巢伏起，賊皆駭散。又偵知張四大王所在，託病不出，密令親信軍士夜馳百餘里入賊室擒之。粵匪攻臨清，率部卒二百人，夜砍賊營而入，殺無算。所部五十餘人被圍，復匹馬蕩決者三，攜之出，無一失者。右腿受矛傷，裹傷屢戰，賊不敢當。創劇不能起，巡撫親驗之，諭令歸養，新撫崇恩疑規避，奏參褫職，令解赴山東。既到標，崇恩始知其誣，慰勞備至。時金鄉、魚臺、嘉祥、費縣、鉅野、鄆城、城武七縣被捻匪所陷，遇祥招舊部六百人，自為一隊，復七城，餘孽悉平。復原官，以創發回籍調養。

十一年，山東教匪糾回、捻北犯直隸，勝保久無功，乃肅書聘遇祥，且令募勇自隨。書至，即招募鄉中子弟五百人，星馳而往，一戰敗之。勝保南移館陶，進次尖莊，賊麕集尖莊南，遇祥復馳救，賊奔。民爭奉糗餌漿粥，軍得一飽，督隊回尖莊。勝保又退守館陶，遇祥趨謁之。賊又欲渡河，勝保令往堵河口，遇祥曰：「士卒昨日一飯後，枵腹至今，烏能戰耶？」勝保曰：「汝速往！吾即遣人執釜甑從汝也。」遂率隊趨大河，士卒覓食不得，賊已先渡，遇祥匹馬陷賊陣，戰至日暮，下馬而搏。天明，回顧所部餘數十人，急揮之去，曰：「同死無益。吾身經數百戰，未曾一挫，今勢至此，不斬賊渠，不生還也！」縱馬示不返，士卒益感奮，誓同死，遇祥左右射，當者皆殪。賊以長戟鉤斷其弦，乃舍弓提刀戰，至下堡寺，日近山，從者餘六人，忽見大纛下賊渠至，將聳身刃之，時已戰兩晝夜，饑甚，舊傷皆發，復中矛數十處，力既竭，遂歿於陣，時咸豐十一年十一月七日。館陶、臨清諸村堡，爭建祠以祀。

兄遇清，字芳辰。武舉人。官廣東，洊擢至督標參將，檄援廣西平南縣，提刀巷戰，賊槍刺其腹，腸出，益奮。賊折其刀，手執木棍抵拒，賊攢擊，死之。平南士民亦立祠以祀。

曹仁美，字擇庵，湘潭人。初隸曾國荃軍，援江西，戰吉安天華山，克之。復景德鎮、浮梁，與有功。咸豐十年，賊據黟縣、建德，勢張甚，時仁美改隸曾國籓麾下，官軍屢戰不利，堅壘與持。仁美曰：「兩軍相持日久，當乘其懈而擊之，否則援至難圖也。」會夜大霧，仁美率所部摩其壘，更籌寂然，乃梯而入，手刃司柝者，縱火焚之。眾軍為承，斬數千級，賊大潰，遂克之，獲器械無數。遷都司，賜號勵勇巴圖魯。十一年，國荃攻安慶，久不下，國籓遣仁美往助，偽英王陳玉成合江、淮賊來援，國荃督戰，中流矢，仁美負之登高，揮諸軍奮擊，城遂下。以次從克大江兩岸城隘。同治元年，從圍金陵，仁美屯雨花臺西，國荃以城賊糧將匱，為坐困計，令諸軍毋與戰，凡四十有六日。仁美恚曰：「當賊不擊，將何待？」乃以其軍出毀石壘，賊頗死。國荃以其勇，薄責之，遂引疾歸。

投入李鴻章軍，圍攻常州，鴻章檄劉銘傳等偏師直搗，仁美率眾繼進，大破之。三年，克金陵，餘賊突出鏖戰，湘、淮諸軍屢挫於奔牛。銘傳軍被圍急，議者欲退保丹陽，仁美曰：「賊雖銳，猶困獸之斗也，出奇兵勝之。」次日，與諸軍略其東南，賊眾轟擊以拒，仁美膝行至砲旁，連擲火彈，賊駭走，官軍鼓噪而登，夷東路各壘。賊自隔河來犯，仁美夜乘輕舸，率健卒數人躍輪艦殺賊十餘，以火攻之，船盡裂，奔牛賊平。軍無錫，執游兵擾民者斬以徇。至是詔以總兵記名。

四年，偽侍王李世賢陷漳浦，鴻章遣仁美與郭松林俱航海赴援。既至，甫築壘，賊大至。仁美令諸軍無動，獨率所部三百人迎敵。賊疑有伏，不敢前，仁美伺懈擊之，賊奔南靖。乘勝薄城下，率眾先登，世賢巷戰逾時，啟西門而遁，遂復漳州，下南靖。擢提督。進規漳浦，賊分門堅守，仁美與副將張遵道分路迎戰，賊稍卻，麾軍競進，攻克之。進復雲霄。旋歸，以兄仁賢領其眾。

五年，國荃巡撫湖北，檄仁美與松林募軍進至唐縣，會東捻自信陽竄入，遇於德安，薄而擊之，追至鍾祥臼口。師分三路入，仁美攻其左，抵羅家集，遇伏，與戰，力竭死之。賞世職，予鍾祥及原籍建祠。

毛克寬，湖南漵浦人。咸豐初，兄弟五人同入田興恕虎威營，皆以善戰著，克寬尤驍勇。六年，隨興恕援江西，克萍鄉、萬載，復袁州。後從圍臨江，吉安賊來援，城賊填壕伺夾擊。克寬從拒援寇，大破之太平墟，燒賊屯四十七，遂克臨江。湖南巡撫駱秉章以克寬久經戰陣、勞績甚多聞於朝。時貴州苗、教各匪麕聚，復隨興恕赴援，連克錦屏等處，克寬功最。偽翼王石達開犯湖南，窺寶慶，克寬從興恕回援，破賊寶慶城南黃塘，復敗賊七架坡。賊合圍攻興恕壘，克寬日夜搏戰，援軍既集，內外夾攻，賊敗遁。追及九鞏橋、白楊鋪，復大破之。賊走廣西，遂以參將留湖南。

黔亂復熾，朝命興恕為貴州提督，督辦軍務。克寬再入黔，逆酋安太然及偽元帥韓成龍、偽招討覃國英等圍攻印江、石阡，克寬率虎後營分道進擊平陽等處賊屯百餘，斬韓成龍、覃國英，拔出難民三千餘人，遂解城圍，乘勝復甕安。兩旬之間，蕩平數百里。興恕疏薦克寬「膽識俱優，屢獲奇捷，隨征六載，戰必身先，實屬英勇冠群」。命以副將留黔，賞號銳勇巴圖魯。

石達開從廣西犯黔，陷歸化、定番等城。克寬迎剿，破籠溪、猴坪賊巢，進駐赤土，督軍攻定番、長寨，克之，復解安順、安平城圍。十一年，補大定協副將，移駐大水橋，通運道。賊乘營壘未成，遣悍黨分股來犯，克寬分隊逆戰，敗其左右翼，中路賊死抗不退，克寬策馬轢陣，往來蕩決，刃悍賊數十，賊眾披靡。會飛砲中馬，徒步奮擊，身受數創，歿於陣，年三十三。詔贈總兵銜，建專祠，賞世職。弟克佳，官把總，戰歿臨江。

先死黔苗之亂者，有邢連科，原名正堉，貴州貴陽人。臺拱黃施衛千總。咸豐三年，苗叛，攻城，連科迭乞援，累月兵始至。連科蒐殘卒夾擊出陷陣，而援兵先潰，連科轉戰十家寨，陣亡。

子士義。舉人，主講平越，先聞警，馳赴城守。至是召家人環坐，縱火藥自焚，僕諶年有、婢玉蘭從死。千總署堂皇之下，列尸二十有二。巡撫蔣霨遠、田興恕先後以闔門殉難聞，賜祀，予世職。孫以謙，曾孫端，翰林院編修。

田興奇，湖南鳳凰人。隸田興恕虎威營。咸豐六年，從平郴、桂、茶陵，以功敘外委。興恕援江西，進攻袁州，興恕躍馬突賊陣，興奇隨入，各軍繼之，遂獲大勝，賊潰奔數十里。分宜、袁州復，擢千總，加守備銜，賞藍翎。七年，師次高安陰岡嶺，興奇斬偽監軍姜萬祥、總制艾得勝。攻復臨江，擢游擊，換花翎。八年夏，貴州寇起，隨興恕往援，敗賊黎平，夷其營。轉攻漢砦，斬馘二十餘級，夷賊營十餘處，追北十八江，斬偽侯黃必升等二十一人，擒偽將軍伍雲童。黎平復，以參將留湖南補用，加副將銜。

九年春，石達開率眾十餘萬犯寶慶，興恕軍適自黔還，道其境，駐軍九鞏橋。賊乘其甫安營，悉眾來犯，隨興恕擊卻之。是夜三鼓，興奇率壯士八百人襲賊營，賊驚潰，死亡相屬，餘眾奔逃。寶慶平，擢副將。

十年，從興恕剿貴州苗匪，興奇領虎勇二千人至石阡，戰龍潭，斬賊偽元帥韓成龍、覃國英，盡平其營。越二日再攻，賊走馬坪，斬馘甚眾，並拔出被擄老穉男女三千餘口。捷聞，賜沖勇巴圖魯名號，加總兵銜，仍駐石阡。六月，擊賊雙溪，中伏，死之，時年三十二。詔贈提督銜，謚剛介。

田興勝亦隸興恕部下，平郴、桂，援寶慶及援江西，同有功，累擢至守備。又隨剿貴州各匪，破籠溪，解餘慶圍。偕都司沈宏富等進屯雄黃、小崽等處。賊於老巢立堅壘十八，悍黨萬餘，分布左右山梁，興勝約游擊楊巖寶兩路夾攻，自與沈宏富攻左路各寨；都司田興考由右路繞山後出擊，並設伏後路。計定，率兵直沖首山梁，賊數千迎擊，興勝督隊沖突，鏖戰逾時，賊沿山潰遁，營內賊開卡狂竄，興勝親入賊陣，手刃悍目二。宏富督後隊合圍，先毀其右寨，移攻左寨，破之。乘勝追襲，有黃衣賊目率黨死拒，興勝射之，蹶，擒而梟示，餘賊大潰。追十餘里，墜崖死者無數。是役共破堅寨十餘座，陣斬偽元帥韓進、楊正閏等二十餘人，馘千五百餘級，乘勝平賊營十餘座。

復隨總兵劉吉三等夜攻三角莊，賊猝不及防，驚而潰，毀其連營三座。適松坪賊首石復明糾玉華山匪黨數萬，分六股來撲，興勝偕游擊劉祖得合兵迎剿，都司徐祥太與興考各率所部設伏山麓及民舍中，賊遇伏大敗，死亡枕藉。追至木影頂，地險峻，賊寨負隅難拔，因收隊。明日，同知唐繩武等由間道出松坪之後，先取老巢，興勝奉令偕巖寶等攻木影頂，攀藤而上，賊礌石交下，軍少卻。興勝橫刀躍馬，奮身進，飛登寨墻。賊矛攢刺，捉其矛而上，揮刀連斬悍賊十餘，諸軍繼進，賊散走。官軍四面兜剿，殲除殆盡，擒其渠秦官寶、劉老栘等，誅之。

松坪黃號賊眾五萬，連營三十餘，興勝等即時裹糧疾進，悉銳攻之，賊傾巢出拒，官軍奮擊敗之。有偽扶明王者，悍酋也，手斫敗退賊，挺身來抗。興勝自與搏戰，殪之。餘賊猶相持，宏富等已從後破其巢，賊乃潰竄。官軍夾擊，斬馘四千餘級，松坪賊壘皆平。乘勝攻猴嶺，拔之。

旋偕宏富移剿甕安，先破小山寺營、馬安營賊壘百餘，冒雨分三路進攻紅岡堡，興勝策馬陷陣，連刃數賊，諸軍繼之，立破其巢，躡追數里。會甕安賊來援，敗賊亦返斗，興勝偕宏富等縱擊。射斃賊酋數名，賊亂返奔，官軍急躡之，賊不敢入城，奔至玉華山老巢。甕安遂復，自是入省之路始通。興恕疏稱「興勝每戰單槍陷陣，不計生死，實屬忠勇可嘉」。詔以游擊拔補，給果勇巴圖魯勇號。

十一年，粵匪大股竄貴州境，踞定番州、長寨等處，偪近省垣，巖寶等攻之未下。興勝隨興恕往剿，屢戰皆捷，克定番，又偕副將周學桂進兵拔長寨，其別股踞土地關者，分黨撲安平以牽掣官軍，興勝馳救，立解城圍。匪首張遇恩勾結仲匪圍安順，並撲定南汛城，又隨總兵趙德昌擊退之，省會解嚴。

三月，偕巖寶等進攻土地關，與賊戰於赤土，賊敗走，賊首仰天燕斷後。興勝追之，將及，以乘騎饑疲，馳驟過猛，一蹶而斃。賊回隊圍之，徒步格鬥，殺悍賊十餘人，身受多創，血流如注，猶抵死相持，力竭，歿於陣。照總兵例優恤，謚武烈。

馬定國，四川萬縣人。咸豐六年，投鮑超霆營，從攻九江小池口，回援黃梅，疊破賊孔壟、大河鋪、億生寺、黃蠟山等處，定國功多，委帶霆字左營親兵。復隨剿太湖之楓香驛，破賊壘十餘座。八年，上援麻城，遇賊黃土岡，拔主將出圍。從克麻城、太湖，毀雷公埠、石牌逆壘，進攻安徽省城。賊於北門外及東西山灣，連柵周亙，堅不能拔。定國負楯直入重柵，破其數壘。會巡撫李續賓軍覆三河，賊由舒城、潛山上竄，遂從超退扼宿松之二郎河，賊來犯，擊破之。復破賊於花涼亭，進圍太湖。悍酋陳玉成以大股來援，超移壁小池驛，賊眾圍之。十年正月，大戰，破賊壘數十座，斃賊萬餘，乘勝克太湖、潛山。累擢至游擊，晉參將。從規皖南，收黟縣，大破賊盧村、羊棧嶺，命以副將用，乞假回籍。

同治元年，滇匪擾四川萬縣之紅穀田，定國率鄉兵禦賊，戰歿。詔贈總兵銜，建專祠，賞世職。


\end{pinyinscope}