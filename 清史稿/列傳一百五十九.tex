\article{列傳一百五十九}

\begin{pinyinscope}
裕謙謝朝恩重祥關天培陳連升祥福江繼蕓

陳化成海齡葛云飛王錫朋鄭國鴻硃貴

裕謙，原名裕泰，字魯山，博羅忒氏，蒙古鑲黃旗人，一等誠勇公班第曾孫，綏遠城將軍巴祿孫。父慶麟，京口副都統。

裕謙，嘉慶二十二年進士，選庶吉士。散館改禮部主事，遷員外郎。道光六年，出為湖北荊州知府，始改今名。調武昌，歷荊宜施道、江蘇按察使。十九年，就遷布政使，署巡撫，尋實授。

二十年，英兵陷定海，伊里布奉命往剿，裕謙代署兩江總督。時英艦游奕海門外洋，江南戒嚴。裕謙赴寶山、上海籌防，檄徐州鎮總兵王志元，佐提督陳化成防海口。疏陳規復定海之策，可無慮者四，難緩待者六，謂各省皆可言守，浙江必應議戰，且應速戰。又疏劾琦善五罪，略曰：「英人至天津，僅五船耳，琦善大張其事，遽稱：『畿疆、遼、沈處處可虞，後來之艦尚多，勢將遍擾南北』。冀聳聽聞，以掩其武備廢弛之咎。張皇欺飾，其罪一。英酋回粵以來，驕桀日甚，琦善惟責兵將謝過，別未設籌，將士解體，軍心沮喪。彼軍乘敝，遂衄我師。我船砲縱不如彼，兵數何啻十倍。琦善不防後路，事敗委過前人。試思琦善未至粵時，未聞失機，其又何說？弛備損威，其罪二。沙角、大角砲臺既失，自應迅駐虎門，乃其奏中不及剿堵事，惟以覆書緩兵為詞，且囑浙省勿進兵。旋以給香港、即日通商定議，不俟交還定海後奏允奉行。違例擅權，其罪三。既畀香港換出定海，而英人仍欲通商寧波，銷售鴉片。何以不在粵翦斷葛藤？將就茍且，其罪四。義律僅外商首領，向來呈牘，自稱遠商遠職。上年在天津、浙江僭稱公使大臣，琦善不之詳，假以稱號。失體招釁，其罪五。琦善已為英人藐玩，各國輕視，不宜久於其任。」疏上，宣宗憤琦善受紿，斥伊里布附和，信裕謙忠直可恃。二十一年春，罷伊里布，以裕謙代之。

裕謙至鎮海，英艦已去定海，渡海往治善後事宜。尋實授兩江總督，以浙事付巡撫劉韻珂、提督餘步雲，自回江南部署防務。初，英兵在定海，殘虐人民，既退，猶四出游奕。裕謙捕獲兵目，剝皮抽筋而懸之，又掘敵尸焚於通衢。英人遂藉口復仇，大舉再犯浙洋，裕謙率江寧駐防及徐州鎮兵千，馳至鎮海督戰，令總兵葛云飛、鄭國鴻、王錫朋率兵五千守定海，手緘密諭，付臨陣啟視，退者立斬。

八月，敵艦二十九艘、兵三萬來攻，分三路並進，血戰六晝夜，三鎮並死之，定海陷。越數日，敵由蛟門島進犯鎮海，招寶山為要沖，餘步雲守之，別遣總兵謝朝恩守金雞嶺為犄角。裕謙疑步雲懷兩端，乃集將士祭關帝、天後，與眾約：「毋以退守為詞，離城一步；亦毋以保全民命為詞，受洋人片紙。不用命者，明正典刑，幽遭神殛！」步雲知其意，不預盟誓。及戰，裕謙登城，手援枹鼓，步雲詣請遣外委陳志剛赴敵艦，暫示羈縻，裕謙不許。有頃，敵登招寶山，步雲不戰而退。敵復分兵攻金雞嶺，謝朝恩中砲殞，兩山同陷，鎮海守兵望風而潰。裕謙先誓必死，一日經學宮前，見泮池石鐫「流芳」二字，曰：「他日於此收吾尸也！吾曾祖於乾隆二十一年八月殉難，今值道光二十一年八月，非佳兆。」預檢硃批寄諭、奏稿送嘉興行館，處分家事甚悉。臨戰，揮幕客先去，曰：「勝，為我草露布；敗，則代辦後事。」至是果投泮池，副將豐伸泰等拯之出，輿至府城，昏憊不省人事。敵且至，以小舟載往餘姚，卒於途，遂至西興，劉韻珂等視其斂。事聞，贈太子太保，予騎都尉兼一雲騎尉世職，附祀京師昭忠祠，於鎮海建立專祠，謚靖節。柩至京，遣成郡王載銳奠醊。

當初敗，餘步雲疏報鎮海大營先潰，裕謙不知所往。韻珂等奏至，上始釋疑，予優恤。幕客陳若木從兵間代裕謙妻草狀，詣闕訟冤，逮步雲論治伏法。嗣子德崚襲世職，以主事用，官至山東候補知府。

謝朝恩，四川華陽人。由行伍從將軍德楞泰剿教匪，積功至都司。累擢閩浙督標副將，從平臺灣張丙亂。道光十四年，擢狼山鎮總兵。從伊里布防鎮海，充翼長。裕謙令守金雞嶺，力戰禦敵。敵別出一隊由沙蟹嶺繞出山後夾攻，遙見招寶山威遠城已為敵踞，兵遂潰。朝恩扼砲臺，中敵砲，墮海，尸不獲。浙人有親見其死者，歌詠傳其事，與葛云飛等同稱四鎮云。賜恤，予騎都尉世職。

重祥，張氏，漢軍正黃旗人。世襲一等輕車都尉，金華協副將。從葛云飛戰定海受傷，復佐守金雞嶺，力戰死之。處州營游擊托云保，卞氏，亦漢軍旗人，偕重祥同殞於陣，並予雲騎尉世職。

關天培，字滋圃，江蘇山陽人。由行伍洊升太湖營水師副將。道光六年，初行海運，督護百四十餘艘抵天津，被優敘。七年，擢蘇松鎮總兵。十三年，署江南提督。十四年，授廣東水師提督。時英吉利通商漸萌跋扈，兵船闌入內河，前提督李增階以疏防黜，天培代之。至則親歷海洋厄塞，增修虎門、南山、橫檔諸砲臺，鑄六千斤大砲四十座，請籌操練犒賞經費。十八年，英人馬他倫至澳門，託言稽察商務，投函不如制，天培卻之。禁煙事起，偕總督鄧廷楨偵緝甚力。

十九年，林則徐蒞廣東，檄天培勒躉船繳煙二萬餘箱焚之，於是嚴海防，橫檔山前海面較狹可扼，鑄巨鐵練橫系之二重，阻敵舟不能逕過，砲臺乃得以伺擊。則徐倚天培如左右手，常駐沙角，督本標及陽江、碣石兩鎮師船排日操練。七月，英艦突犯九龍山口，為參將賴恩爵擊退。九月，二艦至穿鼻洋，阻商船進口，挑戰。天培身立桅前，拔刀督陣，退者立斬。有擊中敵船一砲者，立予重賞，發砲破敵船頭鼻，敵紛紛落海，乃遁。

敵艦久泊尖沙嘴，踞為巢穴。迤北山梁曰官湧，俯視聚泊之所，攻擊最便，天培增砲駐營，敵屢乘隙來爭，不得逞。十月，敵以大艦正面來攻，小舟載兵從側乘潮撲岸，殲之於山岡；復於迤東胡椒角窺伺，砲擊走之。乃調集水陸兵守山梁，參將陳連升、賴恩爵、張斌，游擊伍通標、德連等為五路，合同進攻。敵乘夜來犯，五路大砲齊擊，敵舟自撞，燈火皆滅。侵曉了望，逃者過半，僅存十餘舟遠泊。次日，復有二敵艦潛進，隨者十數，復諸路合擊，毀其頭船，遂散泊外洋。捷聞，詔嘉獎，賜號法福靈阿巴圖魯。二十年春，英艦雖不敢復進，猶招奸民分路載煙私售。天培沿海搜捕，一日數起，復飭漁船蟹艇乘間焚毀敵舟，英人始改計他犯。

及林則徐罷，琦善代之，一意主撫，至粵，先撤沿海防禦，僅留水師制兵三分之一，募勇盡散，而英人要索甚奢，久無定議，戰釁復起。十二月，英船攻虎門外沙角砲臺，副將陳連升死之，大角砲臺隨陷，並為敵踞，虎門危急。天培與總兵李廷鈺分守靖遠、威遠兩砲臺，請援，琦善僅遣兵二百。二十一年正月，敵進攻，守臺兵僅數百，遣將慟哭請益師，無應者。天培度眾寡不敵，乃決以死守，出私財餉將士，率游擊麥廷章晝夜督戰。敵入三門口，沖斷椿練，奮擊甫退，南風大作，敵船大隊圍橫檔、永安兩砲臺，遂陷。進攻虎門，自巳至酉，殺傷相當，而砲門透水不得發，敵自臺後攢擊，身被數十創。事急，以印投僕孫長慶，令去，行未遠，回顧天培已殞絕於地，廷章亦同死，砲臺遂陷。長慶縋崖出，繳印於總督，復往尋天培尸，半體焦焉，負以出。優恤，予騎都尉兼一雲騎尉世職，謚忠節，入祀昭忠祠，建立專祠。母吳年逾八十，命地方官存問，給銀米以養餘年。子從龍襲世職，官安徽候補同知。

陳連升，湖北鶴峰人。由行伍從征川、楚、陜教匪，湖南、廣東逆瑤，數有功。累擢增城營參將。道光十九年，破英兵於官湧，擢三江協副將，調守沙角砲臺。及英艦來犯，連升率子武舉長鵬以兵六百當敵數千，發地雷扛砲斃敵數百，卒無援，歿於陣，長鵬赴水死。敵以連升戰最猛，臠其尸。事聞，詔嘉其父子忠孝兩全，入祀昭忠祠，並建專祠，加等依總兵例賜恤，予騎都尉世職，子展鵬襲，起鵬賜舉人。

祥福，瑪佳氏，滿洲正黃旗人。由親軍累擢冠軍使。出為湖南寶慶協副將。從提督羅思舉平江華瑤有功。歷綏靖、寧夏、鎮筸諸鎮總兵。二十年，率本鎮兵援廣東。二十一年，守烏湧砲臺，與虎門同時陷，祥福死之，予騎都尉世職，祀昭忠祠。尋詔與關天培同建專祠。子喜瀛，襲世職。

天培等皆以琦善不欲戰，無援，故敗，海內傷之，而福建總兵江繼蕓又以顏伯燾促戰而亡。

繼蕓，福建福清人。由行伍拔補千總。道光六年，臺灣張丙之亂，戰枋樹窩、小雞籠，以擒賊功擢守備。累遷臺灣副將。二十年，署南澳鎮總兵。總督鄧廷楨薦其才，尋擢海壇鎮總兵，調金門鎮，從顏伯燾守廈門。二十一年，廣東方議款，英艦游奕閩洋。伯燾素主戰，庀船砲備出擊，而新裁水勇未散，軍心不堅，繼蕓以為言，伯燾不聽。七月，英艦泊鼓浪嶼，集水陸師禦諸嶼口，砲毀敵舟，而敵已撲砲臺登岸，陸師先潰，繼蕓急赴援，中砲落海死。護理延平協副將凌志、淮口都司王世俊同殉。凌志，富察氏，滿洲鑲黃旗人。

陳化成，字蓮峰，福建同安人。由行伍授水師把總。嘉慶中，從提督李長庚擊蔡牽，數有功，以勇聞。累擢烽火門參將。總督董教增薦其久歷閩、粵水師，手擒巨盜四百八十餘人，勤勞最著，請補澎湖副將，以籍隸本省，格不行。遷瑞安協副將。道光元年，乃調澎湖。歷碣石、金門兩鎮總兵。十年，擢福建水師提督。十二年，英吉利船駛入閩、浙、江南、山東洋面，命化成督師巡邏，以備不虞。同安潘塗、宦潯、柏頭諸鄉素為盜藪，掩捕悉平之。

二十年，英艦犯閩，化成率師船擊之於梅林洋，尋退去。調江南提督。江南水師素怯懦，化成選閩中親軍教練，士氣稍振。籌備吳淞防務，修臺鑄★，沿海塘築二十六堡。化成枕戈海上凡二年，與士卒同勞苦，風雨寒暑不避，總督裕謙、牛鑒皆倚為長城。當定海三總兵戰歿，裕謙亦殉，化成哭之慟，謂所部曰：「武臣死於疆場，幸也。汝曹勉之！」吳淞口以東西砲臺為犄角，化成率參將周世榮守西臺，參將崔吉瑞、游擊董永清守東臺，而徐州鎮王志元守小沙背，以防繞襲。

二十二年五月，敵來犯，泊外洋，以汽舟二，列木人兩舷，繞小沙背鄉西臺，欲試我效力。化成知之，不發，敵舟旋去，以水牌浮書約戰。牛鑒方駐寶山，慮敵鋒不可當。化成曰：「吾經歷海洋四十餘年，在砲彈中入死出生，難以數計。今見敵勿擊，是畏敵也。奉命討賊，有進無退。扼險可勝，公勿怖！」鑒乃以化成心如鐵石，士卒用命，民情固結入告，詔特嘉之。越數日，敵艦銜尾進，化成麾旗發砲，毀敵艦三，殲斃甚眾。鑒聞師得力，親至校場督戰，敵以桅砲注擊，毀演武，鑒遽退。敵攻壞土塘，由小沙背登岸，徐州兵先奔，東臺亦潰，萃攻西臺，部將守備韋印福，千總錢金玉、許攀桂，外委徐大華等皆戰死。尸積於前，化成猶掬子藥親發砲，俄中彈，噴血而殞。砲臺既失，寶山、山海相繼陷。越八日，鄉民始負其尸出，殮於嘉定。事聞，宣宗震悼，特詔優恤，賜銀一千兩治喪，予騎都尉兼一雲騎尉世職，謚忠愍，於殉難處所及原籍並建專祠。子廷芳，襲世職；廷棻，賜舉人。

海齡，郭洛羅氏，滿洲鑲白旗人。由驍騎校授張家口守備。累擢大名、正定兩鎮總兵。以事降二等侍衛，充古城領隊大臣。歷西安、江寧、京口副都統。英兵既陷吳淞，由海入江，六月，犯鎮江，提督齊慎、劉承孝敗退，遂攻城，海齡率駐防兵死守二日，敵以雲梯入城屠旗、民，海齡與全家殉焉。予騎都尉兼一雲騎尉世職，謚昭節，入祀昭忠祠，並建祠鎮江，妻及次孫附祀。當城破時，海齡禁居民不得出，常鎮道周頊棄城走，事後訐海齡妄殺良民，為眾所戕，言官亦論奏，下疆吏究勘得白，詔以闔門死難，大節無虧，仍照都統例賜恤，治頊罪如律。子宜蘭泰，襲世職。

葛云飛，字雨田，浙江山陰人。道光三年武進士，授守備，隸浙江水師。勤於緝捕，常微服巡洋，屢獲劇盜，有名。洊擢瑞安協副將。十一年，署定海鎮總兵，尋實授。以父憂歸。

二十年，英兵犯定海，總兵張朝發戰敗失守，巡撫烏爾恭額、提督祝廷彪強起雲飛墨絰從軍，總督鄧廷楨亦薦其可倚，署定海鎮。雲飛議先守後戰，扼招寶、金雞兩山，列砲江岸，築土城，集失伍舊兵訓練，軍氣始振。英人安突得出測量形勢，以計擒之，敵始有戒心。雲飛乘機圖恢復，未果。二十一年，廣東議款，以香港易定海，欽差大臣伊里布令雲飛率所部渡海收地，然後釋俘，以二鎮帥偕往。二鎮者，壽春鎮王錫朋、處州鎮鄭國鴻也。既而裕謙代伊里布，改議戰守，雲飛以定海三面皆山，前臨海無蔽，請於道頭築土城，竹山、曉峰嶺增砲臺，而道頭南五奎山、吉祥門、毛港悉置防為犄角。裕謙以費鉅未盡許，則請借三年廉俸興築，益忤裕謙。尋至定海，見雲飛青布帕首、短衣草履，奔走烈日中；又聞其巡洋捕盜傷臂，奪盜刃刺之，始服其忠勇。迨英兵復來犯，砲擊敵艦於竹山門、東港浦，迭卻之，加提督銜。於是雲飛屯道頭土城，錫朋、國鴻分防曉峰、竹山。雲飛獨當敵沖，敵連檣進突，登五奎山，砲擊紅衣夷目，乃退。次日，敵蔽山後發砲仰擊，亦隔山應之。夜，敵乘霧至，直逼土城，砲中載藥敵船，轟殲甚眾。越日，乃肉搏來奪曉峰嶺，分攻竹山門，錫朋、國鴻皆戰歿，縣城遂陷。敵萃攻土城，雲飛知不可為，出敕印付營弁，率親兵二百，持刀步入敵中，轉鬥二里許，格殺無算。至竹山麓，頭面右手被斫，猶血戰，身受四十餘創，砲洞胸背，植立崖石而死。定海義勇徐保夜負其尸，浮舟渡海。是役連戰六晝夜，斃敵千餘，卒以眾寡不敵，三鎮同殉。事聞，宣宗揮淚下詔，賜金治喪，恤典依提督例，予騎都尉兼一雲騎尉世職，謚壯節。賜兩子文武舉人，以簡襲世職，官至甘肅階州知州；以敦官守備。

雲飛兼能文，著有名將錄、制械制藥要言、水師緝捕管見、浙海險要圖說及詩文集。事母孝，母亦知大義，喪歸，一慟而止，曰：「吾有子矣！」

錫朋，字樵傭，順天寧河人。以武舉授兵部差官，遷固原游擊。從陜甘總督楊遇春徵回疆，大河拐、洋阿爾巴特、沙布都爾、渾河諸戰並有功，賜花翎，擢湖南臨武營參將。十二年，從剿江華瑤趙金龍，賜號銳勇巴圖魯，擢寶慶協副將。又平廣東連州瑤，功最。擢汀州鎮總兵，以憂歸。十八年，起授壽春鎮總兵。

二十年，偕提督陳化成防吳淞，伊里布調援寧波。尋偕葛云飛等守定海。敵至，錫朋初守竹山門，為諸軍應援，數獲勝。及敵乘霧登曉峰嶺，以無巨砲不能御，率兵奮擊，並分援竹山，所部裨弁硃匯源、呂林環、劉桂五、夏敏忠、張魁甲先後陣歿，眾且盡，錫朋手刃數人，遂遇害。久之始得其尸，面如生，耳際有創。巡撫劉韻珂驗實，為改殮，恤典加等，予騎都尉兼一雲騎尉世職，謚剛節。子承泗、承瀚，並賜文舉人，承泗襲世職，官山西溫州知州；承瀚工部主事。

國鴻，字雪堂，湖南鳳凰人。父朝桂，貴州副將。伯父廷松，鎮筸千總，殉苗難，無子，以國鴻嗣，襲雲騎尉。從傅鼐剿苗，授永綏屯守備，洊擢寶慶副將。

道光二十年，擢處州鎮總兵，調防鎮海，充翼長。定海既還，移兵分守要隘。敵艦初犯竹山門，國鴻發巨砲斷其桅，遂以竹山為分汛地。戰連日，久雨，往來泥淖。及敵分三路同時來撲，國鴻奮擊，槍砲皆熱不可用，短兵拒戰，而土寇導敵奪曉峰嶺，險要盡失，國鴻單騎沖陣，被數十創而殞，依總兵賜恤，予騎都尉世職，追謚忠節。子鼎聲已歿，賜其孫鍔、銛並為舉人，鍔襲騎都尉，七品小京官；銛襲雲騎尉。出繼之子鼎臣，批驗大使，從軍中，揚威將軍奕經令募水勇攻敵海山港，賜花翎、四品頂戴。三鎮死事最烈，並入昭忠祠。定海收復，建立專祠，合祀云飛、錫朋，並許原籍各建專祠。

當定海之初陷也，總兵張朝發戰於港口，兵敗，身受砲傷，知縣姚懷祥、典史全福皆死之。時咎朝發不專守陸路，巡撫烏爾恭額疏劾逮治。朝發已以傷殞，恤典不及焉。浙中戰事以定海為最力。後揚威將軍奕經督師，將帥多闒茸，戰事如兒戲，惟金華協副將硃貴稱忠勇。

貴，字黻堂，甘肅河州人。以武生入伍，從征川、陜教匪，剿藍號賊於盧家灣。賊渠冉學勝伏密箐中，以長矛刺傷主將，貴奪其矛而擒之，勇冠軍中。滑縣、三才峽諸役，皆在事有功，累擢涼州守備。道光初，從楊遇春戰回疆，擢游擊，歷陜西西安參將、署察漢托洛亥副將。二十一年，擢浙江金華協副將。揚威將軍奕經督師，貴率陜甘兵九百以從。時兵多新募，惟貴所部最號勁旅。

二十二年春，奕經規復寧波、鎮海，令貴當鎮海一路，行未至，寧波已失利，止勿進，調赴長谿嶺大營，遂屯慈谿城西大寶山。敵乘勝以二千人自大西壩登岸，貴率所部迎擊，斃敵四百餘人。再卻再進，自辰至申，軍中不得食，猶酣戰。鄉勇忽亂隊，敵由山後鈔襲，增者幾倍。又三艦自丈亭江直逼山下，長谿大營驚潰。貴腹背被攻，怒馬斫陣，中槍馬倒，躍起奪敵矛奮斗，傷要害，乃踣。子武生昭南，以身障父，同時陣亡。部下游擊黃泰，守備徐宦、陳芝蘭，浙江候補知縣顏履敬等，兵卒三百餘人，同死。詔嘉其忠勇，依總兵例賜恤，予騎都尉世職，子廷瑞襲。昭南予雲騎尉世職，子輶甫四歲，命及歲襲職。

阿木穰，世襲土司，大金河千總，加副將銜、巴圖魯勇號。哈克里，瓦寺土守備，率金川屯練赴軍，皆趫捷奮勇，戰輒爭先。冠虎形，奕經占有虎頭之兆，令赴前敵，從提督段永福攻寧波。敵已為備，至則城門不閉。阿木穰率土司兵先入，中地雷同歿。哈克里攻奪招寶山，猱升而上，搶入威遠城。敵艦自金雞山翦江至，用砲仰擊，遂不支而退，後亦殉難，浙人哀之。自硃貴大寶山之戰，敵受創甚鉅，遂戒深入，慈谿縣城獲完。士民思其功，為建祠報賽，阿木穰、哈克里亦附祀焉。

論曰：海疆戰事起，既絀於兵械，又昧於敵情，又牽掣於和戰之無定，畏葸者敗，忠勇者亦敗。專閫之臣，忘身殉國，義不返踵，亦各求其心之所安耳。嗚呼，烈已！偏裨授命者，附著於篇。


\end{pinyinscope}