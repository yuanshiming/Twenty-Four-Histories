\article{列傳二百二十七}

\begin{pinyinscope}
英桂宗室載齡恩承宗室福錕崇禮裕德

英桂，字香巖，赫舍哩氏，滿洲正藍旗人。道光元年舉人，以中書充軍機章京，晉侍讀。授山東青州知府，遷登萊青道。擢山西按察使，調山東，署布政使。咸豐三年，擢河南巡撫。粵匪擾湖北，英桂抵南陽籌防，匪踞安徽六安州，馳防汝寧。捻首張洛行竄踞雉河集，命英桂督三省軍務，疊敗賊於三河尖、潁上，捕獲教匪陳太安、王庭貞。遷山西巡撫。同治元年，欽差勝保被逮，多隆河代領其軍，多所裁撤，部將宋景詩復叛。英桂奏言：「勝保舊部雖多烏合降眾，久經戰陣。多隆阿到營旬日，遣歸七起，未免操之過急，窮無所歸，乘機走險。應遵前諭，如能隨同立功，仍準一體保奏，以安眾心。」報聞。遷福州將軍。

七年，署閩浙總督，奏言：「前督左宗棠議減兵者，為增餉也；議增餉者，為練兵也。應就地勢情形，以定經久之制。浙省依山阻海，馬步水陸額兵三萬七千五十九名，而駐於杭、嘉、湖、寧、溫、紹、臺海濱七府者三萬餘名，分駐湖、金、衢、嚴、處五府者七千餘名。海疆偏重，形勢了然。加餉為人情所原，減兵又為人情所難。各屬形勢不同，參以變通，庶臻妥善。今擬分別減兵增餉，以本省應裁之餉，加本省應存之兵。至練兵擬照楚、湘兵制，整器械，精技藝，庶兵氣可揚，水師戰船，寬籌經費，期復舊模。」又言：「輪船之設，利於巨洋。駕駛之法，迥異長江。」並擬定外海砲艇章程十二條，上均嘉納。召為內大臣。

十一年，授兵部尚書，兼總管內務府大臣。調吏部，兼步軍統領。光緒元年，協辦大學士。三年，授體仁閣大學士。四年，以病乞休。五年，卒，贈太子太保，謚文勤。

宗室載齡，字鶴峰，隸鑲藍旗，誠隱郡王允祉五世孫。道光二十一年進士，改庶吉士，授檢討。遷洗馬，累至內閣學士。以題定郡王載銓息肩圖稱門生違例，鐫三級。除光祿寺卿。咸豐三年，擢都察院副都御史，授工部左侍郎。粵匪北竄，踞河間、阜城，命載齡督防固安，匪南竄，撤防。會川督裕瑞被劾，命載齡往勘。因疏陳山西、陜西、四川捐輸款項侵蝕、濫銷諸弊，請敕各督撫嚴查參辦，並條上章程五則，議行。時黔匪偪近蜀境，詔載齡嚴飭地方勸諭鄉團助聲勢。尋署陜西巡撫。調刑部侍郎，仍留陜。五年，疏言：「前撫臣王慶雲請準遣戍新疆官犯捐輸，改發內地。捐數無多，何裨國計？此端一開，行險徼幸之徒，將肆意妄為，絕無忌憚。所得小而所失大，請停止以儆官邪。」上韙之。

尋詔回京，授泰寧鎮總兵，兼總管內務府大臣。以病乞休。病痊，署禮部侍郎，授刑部，調吏部。同治元年，擢都察院左都御史，遷兵部尚書。九年，丁父憂，襲輔國公。光緒三年，調吏部，協辦大學士。明年，授體仁閣大學士。六年，因病屢疏乞休，允之。九年，卒，贈太子太保，謚文恪。

恩承，字露圃，葉赫那拉氏，滿洲正白旗人。以筆帖式歷禮部郎中。隨僧格林沁剿賊，賞四品京堂。授侍讀學士，仍留營充翼長。解山東滕縣圍，克沙溝營、臨城驛，破賊曹州，又敗之臨朐縣南。晉三品京堂，授太常寺卿。同治二年，捻首張洛行伏誅，賞黃馬褂，擢內閣學士，授鑲紅旗蒙古副都統。以僧格林沁遇害，坐革職。旋以剿奉天馬賊，復原官。授理籓院侍郎。七年，捻匪張總愚北竄，恩承總統神機營馬步兵往雄、霸扼防。捻平，還京。歷調工部、禮部、刑部、吏部。

光緒元年，兼總管內務府大臣，擢都察院左都御史、正藍旗漢軍都統，遷禮部尚書。命與侍郎童華往四川查辦總督丁寶楨等被劾案，覆奏寶楨交部議。恩承言：「從古言利之臣，咸以不加賦而財用足，為動人聽聞之具。溯自軍興以來，川省釐、捐兩項，協撥餉需，以千百萬計。茍非國家深仁厚澤，何以人樂輸將？方今軍務肅清，民氣未復，乃川省設立官運局，所徵正款，已暗寓加釐；所收雜款，更巧為攤派。下與小民爭利，而司、道兩庫懸欠百萬有奇。正款反形支絀，似於國計民生兩無裨益。」疏入，敕部覈覆。復命赴雲南查辦事件，以侍郎閻敬銘劾恩承入川時失察家人需索，部議革職留任。

回京，授步軍統領。十年，遷刑部尚書，調吏部，協辦大學士。明年，授體仁閣大學士。十三年，命赴廣西、湖南、河南按事。十五年，轉東閣。十八年，卒，謚文恪。

宗室福錕，字箴庭，隸鑲藍旗，理密親王允礽六世孫。咸豐九年進士，授吏部主事，晉員外郎。光緒四年，授右庶子，遷侍讀學士，擢太僕寺卿。六年，賞副都統，充西寧辦事大臣。八年，召授兵部侍郎，歷調刑部、戶部。十年，擢工部尚書，兼步軍統領。命在總理各國事務衙門行走，兼管內務府大臣。調戶部，協辦大學士。以部駁機器鼓鑄，福錕議革職，改留任，旋復官。十五年，加太子太保，詹事府右庶子。崇文疏劾大學士張之萬交納外官，命福錕偕尚書潘祖廕勘之，奏言：「之萬住居湫隘，門無雜賓。樞臣接見外僚，藉以考覈人才。不得以因公謁見，謂為接納營私。惟僧靜洲以方外浮屠往來仕宦之家，易招物議，請驅逐回籍。」報可。十七年，授體仁閣大學士。二十年，皇太后萬壽，賞雙眼花翎。時京師盜風甚熾，福錕初禁步軍訊盜用嚴刑，盜益肆。至是奏請變通緝捕章程，允之。二十一年，疏請乞休。卒，謚文慎。

崇禮，字受之，姜氏，內務府漢軍正白旗人。咸豐七年，以拜唐阿為清漪園苑丞。文宗巡幸，嘗詢以事，奏對稱旨，嘉獎之。由員外郎歷內務府卿，加內務府大臣。光緒元年，授山海關副都統，乞病歸。五年，歷遷內閣學士，命在總理各國事務衙門行走，補禮部右侍郎。坐事，議革職，改降三級。九年，授光祿寺卿。歷理籓院侍郎，轉兵部、戶部。二十年，加太子少保，賞黃馬褂。旋擢理籓院尚書。出為熱河都統，再乞病。二十四年，授刑部尚書，兼步軍統領。

崇禮勤於職事，太后念先帝識拔，頗推恩遇。及政變起，太后復訓政，參預新政。楊銳等獲罪，崇禮以案情重大，請欽派大學士、軍機大臣會同審訊，始命軍機會刑部、都察院嚴審。已，又傳旨即行正法。二十六年，調戶部，協辦大學士。二十九年，授東閣大學士，轉文淵閣。三十一年，以病乞罷。又二年，卒，謚文恪。

裕德，字壽田，喜塔臘氏，滿洲正白旗人，湖北巡撫崇綸子。光緒二年進士，改庶吉士，授編修。累遷侍讀。八年，充咸安宮總裁，偕詹事府少詹事寶昌等疏請整頓咸安宮官學凡六事，下部議行。五轉至內閣學士，督山東學政。十六年，擢工部侍郎，調刑部。二十年，授都察院左都御史，命偕侍郎廖壽恆赴四川按事。二十四年，遷理籓院尚書，調兵部。二十八年，赴哲裏木盟查辦事件，因條上領荒招墾事宜，如所議行。二十九年，協辦大學士，授體仁閣大學士。三十年，充會試總裁。明年，改東閣。卒，謚文慎。

裕德持躬謙謹，禮賢下士，有一得之長，譽之不容口，時皆稱之。

論曰：大學士滿、漢並重，非有資望，不輕予大拜。內閣不兼軍機者，不參機務，相業無聞焉。英桂諸人或起軍功，或承世廕，或嫺文學，或優政事，雖未能顯有名績，而舊德老成，雍容臺鼎，亦不愧宰相之器者歟！


\end{pinyinscope}