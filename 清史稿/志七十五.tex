\article{志七十五}

\begin{pinyinscope}
○樂七

△樂章五鐃歌大樂鐃歌清樂凱歌辭

巡幸鐃歌大樂二十八章乾隆七年定。

大清朝第一大清朝，景運隆。肇興俄朵，奄有大東。鵲銜果，神靈首出；壹戎衣，龍起雲從。一解雷動奏膚功，舉松山，拔杏山，如卷秋蓬。天開長白雲，地蹙凌河凍。混車書，山河一統。聲靈四訖，萬國來修貢。二解皇宅中，垂統瓜瓞唪唪。聖繼聖，功德兼隆。升平頌，怙冒如天恩澤濃。三解人壽年豐，時雍風動，荷天之寵。慶宸游，六龍早駕，一朵紅雲奉。扈宸游，六師從幸，萬里歡聲共。四解

四時仗第二御句芒，春載陽，震位峙東方。順時令，駕蒼龍，驂吉良。見垂虹，青蓱漸芳。行慶施惠，恩波浩蕩。一解御祝融，晷正長，南極星輝朗。駕硃輅，萬騎騰驤。贊俊傑，遂賢良。二解蓐收節，露華初降，金風乍涼，兌列西方。載白旗，乘戎輅，移天仗。萬寶告成，一人有慶天垂貺。三解顓帝司方，水泉始涸，天際彩虹藏。乘元輅，駕鐵驪，雲衢滉瀁。萬疊明霞奉太陽，四時節物邀歡賞。四解皇謨聖德欽無兩，舜日光天壤。花明採仗齊，雲暖龍旗颺。際昌時，咸翹企仙輿降。際昌時，咸翹企仙輿降。五解

承天眷第三承天眷，際風雲，萬國車書奉一人。衣冠快睹唐虞盛，九域抒丹悃。殊荒重譯盡來庭，和氣召嘉禎。一解稽古訓，溯昌辰。元首明哉勵股肱，一心敬怠丹書儆。宵旰不遑寧，日新又日憲湯銘，翼翼更欽欽。二解端不為，繁華麗，錦繡春。端不為，玉樹菁蔥太液澄。喜今日，調和玉燭烽煙靖。不敢忘，百年有備軍容整。那辭得，陳師鞠旅擁旄旌。皇衷切，憂盛更危明。三解泰階奕奕璣衡正，功業麟兮炳。千春清晏歌，億載登豐慶。喜金支，紛旖旎，蓬山境。喜金支，紛旖旎，蓬山境。四解

貢琛球第四琛球輸貢，外籓歸化隸版圖，正朔咸尊奉。樂浪郡，在海東，安南國，粵嶠闢蠶叢。日本國，畏威震悚。琉球國，奉朝請與內臣同。一解萬邦虎拜咸修貢，干羽何須用。東風入律吹，幹呂青雲湧。海安瀾，更上獻河清頌。海安瀾，更上獻河清頌。二解

錦繡乾坤第五錦繡乾坤佳麗，御世立綱陳紀，四朝輯瑞徵師濟。盼皇畿，雲開雉扇移。黎民引領鑾輿至，安堵村村颺酒旗。恬熙，御爐中，靉靆瑞煙霏。恬熙，御爐中，靉靆瑞煙霏。一解鸞聲嘒嘒來雲際，九奏韶鈞沸。觀光仰赤球，扈從盈硃芾。奉皇歡，晝三接，天顏喜。奉皇歡，晝三接，天顏喜。二解

中天盛世第六中天盛世鬯安寧，瑞麥嘉禾表歲成。騶虞白象出郊坰，共祝吾皇聖，嵩岳欣傳萬歲聲。蔥蘢佳氣滿都城，萬里皇圖鞏帝京。衣冠文物際時亨，海隅寧謐無邊警。巷舞衢歌樂太平，喜今日，金甌一統萬年清。遍閭閻，操縵歌風弦誦興。更郊原，野蠶成繭柘陰輕。一解時和歲稔調金鼎，鳳扆花相映。青疇麥兩歧，黃隴禾同穎。屬車臨，喜萬歲，聲遙應。屬車臨，喜萬歲，聲遙應。二解

奉宸歡第七奉宸歡，天單厚。風光輦路浮，遐阡邇陌，都是黃雲覆。羽蓋春旗，斒似繡。正田家作苦勸耕時，休馳驟，金鐙鞭敲，豹尾懸車後。藏富於民，於民藏富。

晴開五雲第八晴開五雲移翠輦，臣庶咸歡忭。載見兮載見，懷遠復懷遠。聖人朝，縵雲歌復旦。一解際中天，一氣鴻鈞轉，習習和風扇。龍津燕影低，柳陌鶯聲囀。望龍旌，迢遞過晴巘。望龍旌，迢遞過晴巘。二解

瑞雲籠第九採仗瑞雲籠，度晴巒幾重。金爐高擁，香煙浮動，杳靄大夫松。和鸞到處，和鸞到處百靈從。玉檢金泥，編珠毓貺，不數漢家封。

駕六龍第十駕六龍，御翠華，帝德光天下。薄海內，總一家。四徼外，正朔加。者聲靈赫濯，被四表，暨荒遐。

扈翠華第十一扈翠華兮載馳，御帝車兮載脂。命風伯兮叱云師，灑道兮如絲，清飆兮應時。

四時念第十二仲春時，司馬教振旅，喜韶和，綠荑芳草滋平楚。執鐃執鐸兼賁鼓，盤旋處，如組還如舞。一解念春日，萬匯初榮膴。況田家，負耒牽牛方作苦。解罝去絡仍弛罟，天心祐應節彌甘（澍）。二解仲夏時，司馬教茇舍。暢恢臺，銛蘆茂草披平野，名州名邑驅征馬。行圍罷，落日征袍卸。三解念夏日，赤輪炎似炙。況我民，體足霑塗泥沒踝，櫛風沐雨無晨夜。休嚴駕，沖默居臺榭。四解仲秋時，司馬教治兵。喜颯爽，金風初勁角弓鳴，載旗載旐孑旃旌。戢軍營，萬寶正秋成。五解念秋日，氣爽又風清。況郊原，農事方終稼既成，用遵周禮詰戎兵。望龍旌，壺漿父老迎。六解仲冬時，司馬教大閱。正平郊，獸肥草淺寒威冽，建旗樹表疏行列。多歡悅，誰道裘如鐵。七解念冬日，一陽初動脈。況南郊，陶匏明水將誠潔，草甲方萌芽未茁。居金闕，萬國來朝謁。八解

壯軍容第十三壯軍容，威四方。礪戈矛，森甲仗。剖文犀，七屬爛如銀；帶鮫函，璀璨難名狀。者的是，金城保障。一解有純鉤巨闕，和盤郢魚腸。更有湛盧紫電，承影含光。又豪曹似水，素質如霜，賽莫邪干將。二解官笴最精良，象弭魚服，竹箭弧桑。更紅翎白鏃，飲羽危梁。控弦徹札，有猿臂軍中飛將。三解潤銛鋒，鷿鵜初瑩。鎔堇錫，龍雀成雙。文似靈龜，象侔白虎，是靈寶，亦曰含章。比昆吾切玉，百鍊純鋼。四解垂氏弦木，★I3弧斯創。冬幹春膠，烏號繁弱，明月當堋朗。九合既成，二弓交韔。五解振金鐃，鳴金鐲，畫角悠揚。月明時，風靜夜，清吹還三唱，踴躍軍心壯。似鳳鳴，又如鶴唳，更籌響，刁斗傳千帳。六解表和門，旌旆揚。象七星，建九斿，置九章。錯翡翠，鸞鳳煒煌。曳招搖，韜素錦，黃龍大纛在中央。七解鏤衢鞍，翠羽蹙金梁。珊瑚鞭，瑪瑙勒，靡麗非常。啟譁囂，盛朝不尚。但推轂，求良將。雲行雷動，正正堂堂。八解

日初升第十四日初升，雲光曉。旌旗暖，龍鱗耀。望雲山，紫翠千重；度耕隴，桑麻隱約。黎民歡樂，道餘糧棲畝，又長嘉苗。一解不讀書，知忠孝。作與息，耕和鑿。玉泉流，膏雨千塍，晴雲斂，炊煙萬灶。黎民歡樂，道餘糧棲畝，又長嘉苗。二解景融怡，風料峭，太和會，豐年兆。嗿其饁，士女媚依；鎛斯趙，曾孫迎勞。黎民歡樂，道餘糧棲畝，又長嘉苗。三解食君恩，深難報。原聖壽，如山嶽。稼既同，跂腳高眠；戶不閉，官清訟少。黎民歡樂，道餘糧棲畝，又長嘉苗。四解翠華臨，霓旌導。遵平陸，登山嶠。但只見，蔀屋衡茅。一個個，體溫腹飽。不知不識，日上眠方覺。惟祝君王真有道，廑恫，薄賦輕徭。敷教澤，愛親敬老。黎民歡樂，道餘糧棲畝，又長嘉苗道餘糧棲畝，又長嘉苗。五解

嘉祥曲第十五溯嘉祥，華平硃草毓中唐。龍圖授，龜書畀，擾澤馬，駕騰黃。延喜玉，從天貺。屈軼草，階前長。一解睹榮光，白麟赤雁與芝房。游河渚，赤文綠字；舒蘭葉，五色成章。仙蓂葉葉滋春圃，瑞羽鏘鏘鳴女床。亦有祥麟一角，和鳴鳳，在高岡。二解日重光，戴冠抱珥出扶桑。月重輝，星重潤，玉繩轉，南極熒煌。竹葦露，甘如釀，蒲萐風，如秋爽。三解舞鸞凰，非煙樓閣繡衣裳。寶鼎見，騶虞出，浮沆瀣泛天漿。稽往牒，探珊網。陳瑞物，難名狀。四解惟我皇，不矜異物與殊祥。闢四門，明四目，求俊乂，顯賢良。愛稼穡，垂旒纊。措吾民，春臺上。五解

練吉日第十六練吉日兮撰佳辰，百僚具兮輿衛陳。屏翳弭節兮，玉宇無塵。煌煌兮鬥車，奕奕兮天輪。一解命太常兮奉牲，用昭告兮百神，潔粢盛兮肅明禋。將展軨兮效駕行，下觀兮勤民。二解甸師清畿兮，縟草如茵。野廬歸路兮，香霧承輪。封人設枑兮，左槭右平。掌舍具儀兮，爰象太宸。玉輦兮鏘鏘，屬車兮隱轔。三解扇微颸兮清幰，扈細靄兮硃輪。備天官兮周衛，盛輿服兮時巡。虎賁兮肅肅，徒旅兮駪駪。四解前驅兮按部，後隊兮如鱗。徵萬玉兮警途，詔弭策兮入神。五解軼浮景兮騰青霄，駟蒼螭兮驂絕塵。陵高衍兮嵱嵸，陟巒阜兮輪囷。六解仰皇輿兮肅震，岳獻圖兮川貢珍。若湛露之晞朝陽兮，儼列宿之拱北辰。七解廕華蓋兮翊勾陳，綃紈綷糸蔡兮，旟旐逡巡。配帝居之元圃兮，象太乙之威神。八解旖旎兮霓旌，八方兮列陳。表硃兮離位，植皁兮元冥。飛縞兮象兌，峙青兮直震。九解流星旄而電屬兮，盼坱圠以無垠。九旗紛而揚旆兮，五輅委蛇以接軫。盛天下之壯觀兮，將豐鎬之是遵。頌高山之荒作兮，仰一人之饗親。十解

謁珠丘第十七謁珠丘，杳靄松楸。展幾筵，敬仰先猷。國家積累惟忠厚，篤公劉。一解緬音容，霜露春秋。設綴衣，大貝天球。愾聞僾見如親覯，溯前庥。二解奉犧尊，旨酒思柔。覲羹墻，蘋藻初羞，萬方玉食尊親久。無須效，漢代衣冠月出游。三解寢園展祀尊堂構，文謨武烈光前後。蔥蘢佳氣浮，縹緲祥雲繡。億萬載，升恆景福從天祐。四解高山天作扶輿秀，遼海環其右。鍾祥瑞氣蟠，翊運靈光茂。萬斯年，永奠定，天同壽。萬斯年，永奠定，天同壽。五解

禦黼座第十八禦黼座，肅朝儀，沛宮法駕陳元會。雲深處，天門詄蕩，太極崔巍。一解九賓設，彤闈啟，扶桑初擁曈曨日。傳臚句，群僚濟濟，百闢師師。盡呼嵩，冠帶委蛇。二解獻琛球，圖王會，呼韓稽顙瞻雲日。無中外，雕題鑿齒，烏弋黃支。慶躬逢，盛世威儀。三解中天華闕浮佳氣，締造經營萬載基。世德念豳岐，天澤陳冠履。看到處，祥颸晻靄，羽蓋葳蕤。看到處，祥颸晻靄，羽蓋葳蕤。四解

長白山第十九長白山，遠峙開原，冠高峰，峻極於天。巉巖兮插漢，千里兮巑岏。一解考山經，曾傳不咸，稽地志，亦號商堅。唐名兮太白，有潭兮在顛。二解闥門潭，萬頃回湍，鼓天風，㧏灩文瀾。源深兮流廣，三江兮出焉。三解鴨綠江，流自山南。混同江，北海之源。愛滹兮東注，萬折兮千盤。四解醫無閭，縹緲雲端。桃花洞，下有飛泉。嚴冬兮不冰，常燠兮無寒。五解木葉山，石磴盤桓。華表山，鶴影蹁躚。乳峰兮懸溜，井冽兮寒泉。六解石門谿，屹立巖前。儼雙扉，雲壑連綿。回合兮諸峰，窈窕兮群巒。七解松花江，波影澄鮮。北流兮，並海西旋。混同兮合流，自古兮長川。八解遼河兮，泙湃狂瀾。遼澤兮，泥淖蹣跚。布土兮為橋，既成兮孔安。九解飛瀑巖，瀑布常懸。翠雲屏，雲影連蜷。聖水兮傾盆，萬松兮晝寒。十解平壤城，箕子名籓。大寧城，漢曰新安。演範兮陳疇，帶礪兮河山。十一解鍾扶輿，虎踞龍蟠。植靈基，天作高山。拱衛兮陪京，永奠兮萬年。十二解

布爾湖第二十布爾湖，明如鏡。庫里山，秀列雲屏。風來千頃碧，雨過數峰青。萃扶輿淑氣，是天地鍾靈。一解有天女兮，降生池畔。吞硃果兮，玉質晶瑩，珍符吻合爰生聖。二解神靈始生即能言，睿知聰明。不待學，徇齊敦敏，至德莫能名。三解日角珠庭，稽古帝，握褒履己；更龍顏，戴乾荷勝，岐嶷總天生。四解當是時，厥有三姓角雌雄。亂靡有定，蠻觸互相爭。五解汲清泉，言至河濱，見真人，如日如云，稽首共來迎。六解睹堯眉，眾姓咸驚。是非常，天不虛生，葵藿早輸誠。七解念吾曹，原非好爭。今有主，得荷生成，從此戢戎兵。八解定三姓，尊為貝勒，似岐州，虞芮質成，荒度始經營。九解溯從來誕聖，厥多瑞徵。華胥履跡，青雲繞身，樞星照野，虹流太清。瑤光貫月，玄鳥承罌，載稽典籍辭難罄。肆皇清，至人首出，乾坤篤生。自羲昊軒農，瑞籙祥經莫與京。十解

建遼陽第二十一建遼陽，爰築崇墉。矗金城兮萬雉，控列闢兮朝宗。遠邇兮歸懷，庶邦兮是同。一解懾天威，爭執鞭弭；歌孔邇，原受帡幪。興朝正朔咸尊奉，遂荒大東。二解有哈達，首鼠兩端，數渝盟，自外陶鎔。天兵一舉咸驚悚，似草從風。三解有輝發，反覆不常，外生成，夜郎自雄。六師迅發如雷動，棄甲投弓。四解有烏拉，包藏禍心，逞螳臂，欲試車沖。戈鋋一指雕弧控，似掃蚍蠓。五解有葉赫，憑陵負嵎，似游鱗，翔洋釜中。狡焉潛結朝鮮眾，朝夕羽書通。六解有朝鮮，僻處海濱，與葉赫，狼狽交通。蛩蛩甘草相承奉，結壘似屯蜂。七解閔明季，陽九方丁，如懸磬，杼柚其空。朝鮮葉赫相愚弄，勢蹙不知窮。八解四路兵，犄角來侵，無紀律，誰適為雄。一時烏合無拳勇，號令馬牛風。九解五十萬，封豕長蛇，肆貪狼，非不恟心匈。止緣逐利非心奉，臨事各西東。十解恣侵陵，師出無名，我天朝，用詰兵戎。堂堂八陣天威聳，落葉掃秋風十一解壹戎衣，為救黎元，曾不費，蒿矢桃弓。遼陽建後金湯鞏，王業首岐豐十二解

沈陽城第二十二沈陽城，王氣所鍾。氤氳五彩，縹渺如龍。信佳哉，鬱鬱蔥蔥。一解析木津，箕尾之東。上連天弁，右抱神宮。濟津梁，霄漢垂虹。二解近北極，象逼穹窿。玄菟置郡，都護安東。越金元，頻建畿封。三解我皇朝，氣運方隆。此惟與宅，用恢厥功。相陰陽，宅土之中。四解維廣寧，屹屹崇墉。石梯連磴，香水春溶。十八盤，萬樹青松。五解若旅順，臨海居沖。番彞麕集，估舶雲從。轉南漕，天庾斯充。六解取廣寧，脣齒圻封。惟茲旅順，亦是率從。啟鴻圖，駿烈豐功。七解左朝鮮，右際雲中。卜維洛食，龜筮斯從。葉天人，是為大同。八解帶渾河，滄海朝宗。白山控峙，石柱云封。是神皋，俗厚民豐。九解繞西南，遼水漴々。襟環東北，黑水混同。壯聲靈，鎬京闢廱。十解擴輿圖，北暨烏龍，牧羝舊部，使犬遺戎。震天威，罔不祗恭。十一解念中原，民力困窮。殫輸將，比屋皆空，干戈充斥民無控。拯其塗炭，出水火中。會清明，四海來同。十二解

鐵嶺山第二十三鐵嶺山，峰似削，燔白石，不消鑠，遼陽之東鼓橐籥。一解繡嶺山，萬花穀，閒松塢，連雲壑。海城之南氣磅薄，上有三泉甘可酌。二解平頂山，雲漠漠。車曾駐，盆可浴，上有積水冬不涸。三解木查嶺，如劍鍔。峻而坦，寬以博。查水發源巖際落。四解降龍山，神所託。勢蜒蜿，如拏攫，風雨欲來光景鑠。五解水泉山，滋乳酪。清且美，用烹瀹，萬斛珍珠瀉簾箔。六解南雙山，巨靈拓。左陽峰，右陰壑，青天秀削芙蓉萼。七解是諸山，互聯絡，忽低昂而岝崿。羊腸宛轉緣蜂閣，鳥道窮兮構略彴。八解聚蔥（艸），儼齦齶。嵌峒，鬯寥廓。蔽虧日月愁猱玃，可喜可驚兼可愕。九解地呈符，天開鑰。孕靈秀，阜飛攫。巨木如林纖草弱，茂對乘時萬物育。茂對乘時萬物育。十解

孕嘉產第二十四孕嘉產，厥族滋蕃。悉數之，更僕為煩，山經爾雅空排纂。略疏梗概，用告司原。一解有於菟，蒼質玄斑。吼腥風，林葉摧殘，霧中玄豹尤虓悍。異名同族，艾葉金錢。二解熊似豕，穴處空山。善搏人，春出冬蟠，羆文黃白仍修幹。力能拔木，不畏戈鋋。三解有野馬，形質輕獧。走深山，不服鞍韉，日行五百如奔電。野騾似馬，亦產遐邊。四解扶輿鹿性喜林泉，麞無膽力心常戰。惟麂惟包，類族殷繁。五解狼白頰，前高后寬。或蒼或黑皆膘健。豺尤猛厲，祭獸秋原。六解一峰駝肉自為鞍，頸修氾曲眈芻豢。力能任重，用濟軍饘。七解狐性疑，貍愛安眠，毛深溫厚為裘暖。貉能求食，富則資貛。八解兔婆娑，亦稱比肩，鼢鼯五技徒蒙訕。鼠名艾虎，亦屬戔戔。九解貂似鼠，其質龐然，食松苗，以慄為饘。紫毫豐毳，服之孔安。十解馬牛羊，閭巷喧闐。白頭豕，用給盤餐，居民比屋充常膳。不須臚列，以免辭煩。十一解是熙朝，茂育功宣。致物產，滋盛春田，四靈為畜麟游甸。殊祥上瑞，多載青編。十二解

毓靈禽第二十五毓靈禽，五色名翬，虞人歲捕供時祀。沙雞無趾，出青林，亦貢丹墀。一解有舒鳧，洵腴且肥，家鵝舒雁仍甘美。青𪅂次之，信天緣，鵜鶘之類。二解鳴九皋，玄裳羽衣，鸛鳴於垤丹其喙。禿鶖長頸，在水之湄。翦霜翎，用飾忘歸。三解鵜在梁，載詠風詩，淘河吸盡蹄涔水。斑鳩性拙，縮脖高飛。並翱翔，適性忘機。四解燕於飛，下上差池。善營巢，秋去春歸。曙色才分，最好是，數聲乾鵲，簷頭報喜。五解啄木兒，利口如錐。蠹蟲穴樹藏身固，緣木而求必得之。在眾禽中，號為多智。六解黑龍江，爰有深池。雁來初湛淡羽儀，鶬雞麋鴰群游戲。汎清波，卵息繁孳。七解到春來，田鼠為鴽，考之爾雅黃鷃是。倉庚鳴矣，夏日遲遲。柳陰中，好音流利。八解遼河鷹，松兒朵兒。海東青，性尤猛鷙。天鵝褫魄，狡兔何施。虎斑雕，差可肩隨。九解萃羽族，深林茂枝。飲與啄，惟性所宜。太和洋溢，民物恬熙。奏箾韶，鸞鳳來儀。十解

蕃珍樹第二十六便蕃珍樹，籠溪覆塢。爰有蕭艾香蒲，春雨後，叢生幽渚。紅杏緋桃，兔絲葶藶，連岡被楚藥籠儲。馬藺知時節，紅藍茜不如。一解松金義雙股，是爾雅篇中所著。惟有神京，秀鍾扶輿。歲寒姿，其針獨五。八千歲為春，八千歲為秋，大椿齡，綿綿萬古。被光華，含雲隱霧，瑤光降鬥樞。三椏五葉滋靈草，地產奇珍洩秘符，地產奇珍洩秘符。二解

建皇極第二十七建皇極，司徒度廣輪；壯皇后，太史陳圭臬。端徑遂，三塗達九逵；相陰陽，百堵依繩尺。一解南德盛，當陽離鄉明；東撫近，出震青陽闢。西懷遠，金行靖甲兵；北福盛，象緯通天闕。二解前天佑，高明法健行；後地載，博厚符坤德。左內治，訏謨綏廟廷；右外攘，聲教敷重譯。三解表雙闕，艱難念武功；致太平，垂拱思文德。崇政殿，穹窿憲紫垣；鳳凰樓，樸素無雕飾。四解詄蕩蕩，天門闢九重；扇巍巍，雲際開金闕。盛輿服，衣冠拜冕旒；肅威儀，羽衛陳刀戟。五解夜漏盡，猶傳衛士餐；曉鐘鳴，遽進雞人幘。規久大，朝廷多直言；謀萬全，殿陛無遺策。六解援禮經，郊壇建國南；考彞章，展敬陳蒼璧。禋閟宮，春秋廑孝思；重宗盟，宗正司宗祏。七解得天心，謳歌獄訟歸；孚人意，鎬洛聲靈赫。定中原，鴻圖萬載基；作陪京，巡幸朝群闢。八解

鑠皇清第二十八鑠皇清，景命隆，成天平地永宅中。聖繼聖，纘豐功。制作定世符，御天乘六龍。一解樂昭德，禮備容，覃敷聲教八方通。道德一，風俗同。皇威馳海徼，仙仗過崆峒。二解詠芹藻，歌闢廱，崇德絀惡發群矇。蛾有術，瞽有宗。壽考而作人，棫樸其芃芃。三解嗟保介，咨臣工，犁雲耕雨勞厥功。繪無逸，圖豳風。率育配彼天，倉箱裕我農。四解種浴川，桑戾風，褘衣東鄉明婦功。肅壇壝，比先農。父老歡德化，耕桑帝所崇。五解整屏翰，屹金墉，得人則治簡帝衷。甘棠芾，黍苗芃。廢墜罔不修，萬里咸提封。六解闢三宅，達四聰，旁招俊乂秉至公。霧豹蔚，雲龍從。曰舉爾所知，名字書屏風。七解省耕斂，寬租庸，神倉百萬備荒兇。胥保惠，振貧窮。暑雨與祁寒，咸化為春風。八解畎澮濬，軌塗通，誕疏地脈澱與谼。水攸利，年自逢。浩浩乎恩波，匪今頌屢豐。九解什一稅，維正供，求民之莫飭司農。免溝壑，樂食饔。損上以益下，皇王儉德共。十解海湯湯，水朝宗，日東月西出其中。旦復旦，無終窮。涵乾而納坤，何所不包容。十一解斡璇璣，走靊霳，嘉生繁植蕭艾空。沛然雨，薰兮風。至誠契天心，無為而允恭。十二解稽典禮，命秩宗，釋回增美惇且庸。筠其竹，心其松。本天以殽地，夙夜襄夔龍。十三解由心生，與政通，作樂崇德應八風。舞蹲蹲，鼓逢逢。勸之以九歌，還相為其宮。十四解師出律，萃除戎，包戈釁甲百年中。戒不虞，慎厥終。有嚴講武事，大閱張軍容。十五解鴞食葚，泮林中，小人革面順以從。嘉肺閒，囹圄空。訟庭有青草，獄吏服儒風。十六解蘭有秀，桂有叢，白駒空穀豈時雍。無遺賢，胥在公。天工人其代，六合臻郅隆。十七解屏籓寄，磐石宗，本支百世五等崇。式分玉，匪翦桐。天潢流且長，詎曰陜西東。十八解繩祖武，紹宗功，於皇繼序克履中。震主器，乾飛龍。聖聖亶相承，凝旒仰篤恭。十九解祥繞電，瑞流虹，於萬斯年聖緒洪。麟振姒，乙造娀。文子復文孫，千億紀無窮。二十解休滋至，昭有融，樂胥受祜龐且鴻。醴泉溢，膏露濃。升階協貞吉，萬物泰而通。二十一解時巡狩，朝會同，淑旂綏章鞗革沖。珪贄集，鞮譯從。聲靈振夷夏，四海仰皇躬。二十二解懍帝謂，敷帝衷，萬年遐福聿來同。周嶞岳，漢呼嵩。籙圖天不老，治化日方中。二十三解樂九成，歌三終，一游一豫盛德同。臣矢音，瞍奏公。時邁戛箾★I6，金石閒笙鏞。二十四解

乾隆二十五年，平定西域，郊勞，得勝樂鐃歌十六章

帝郊天第一帝郊天，天符帝，天心所在帝默契。暘雨若，風霆明，呼吸感應通以誠。龔天罰，誅譎詭，聖人之兵不得已。武功成，王道昌，順我者存逆者亡。皇威所訖周遐荒，億千萬載德莫量。錫慶長功符，兩大垂榮光。

爍月竁第二爍月竁，震日淵。埽準夷，開屯田。式擴自伊犁，地大物奫。若大宛及娑夷，勃律咸慕思弗諼。曰中國有聖人，原隸塞垣。遂極亥章之步，網之鄉，莫不奉正朔，備我外籓。皇帝愷樂，錫福垓埏。俾各康爾性壽爾年。

振王鈇第三振王鈇，天西極。蠢爾回，久拘縶。繭之蠶，褌之虱，出爾水火登衣任席。俾畋爾田，宅爾邑，亭毒煦嫗，沐我化澤。鷹胡飽颺猘反嚙，構逆煽亂，其曷可弗殛。振王鈇，威棱赫。

攻庫車第四庫車言言，我兵既攻。有狡而伺，其來如風。兩殲醜徒，蜂矢蝟鏃，搴厥回纛，賊頸朘縮。鄂根之河，鯨鯢橫波，賊懵就斃，圈牢自薖。惟彼僨轅，毋戒伏莽。鳥啼於幕，魚漏於網。

厥角稽第五厥角稽，乃自易將速進師。所向讋伏，弗梧弗枝。★I7面膜拜，涕泗漣洏。曰惟我戎首，突豨張鴟，哀我憚人肌瘡痍。蚍蜉之撼，寧不自知。斨不缺，鏃不遺，遂直抵乎大荒之西。

黑水戰第六黑水之戰騎危脊，懸軍深入為所搤。蜂屯蟻附聚矢石，我馬雖憊人無敵。立成壁壘奮戈戟，賊來薄攻相距尺。瞋目一呼盡闢易，鉛丸著樹助我擊。靈泉火米資炊汲，重圍三月莫敢迫。古來誰與比奇績，萬賊之中兵四百。

援兵來第七援兵來，來自天。矯躡景，迅掣煙。援兵來，賊回顧。奮螳當，張蛙怒。援兵來，堅轉戰。人裹血，馬流汗。援兵來，前軍回。摧虎穴，蹴蟻堆。援兵來，若神助。數月前，奉詔赴。

阿克蘇第八阿克蘇何高，旋軍暫以休。蓄銳淬戈銎，選堅制兜鍪。名駒千隊來，霜氾籋雲浮。以布易彼粟，篚筐為乾餱。士飽馬亦騰，氣已無諸酋。

鹿斯奔第九鹿斯奔，威所鑠。兵載入，批亢郤。扼吭弗噬，犄角斯搏。鵌鼵並窮，駏蛩偕躩。攟載輜重棄老弱，走險假息神錯愕。火燎毛，風轉籜。

回城降第十回城降，式歌舞。王師入，各安堵。約法數章，爾摩爾撫。賦視賨謚，泉式圜府。噢咻爾民久墊苦，蕃爾畊牧，釋爾刀斧。昔穴巢，今昄宇，煌煌御碣照萬古。鴻荒以來，此地榛狉睢呿，豈曾隸中土。

伊西洱第十一伊西洱，兩馬不得驅，賊殲不盡此負嵎。自言一夫當關，萬夫莫逾。偏師薄之忽驚潰，倒戈降，百千輩。賊酋顧之心膽碎，獨跳而走惟其喙。伊西洱，功不刊。誰與侔，格登山。

和門開第十二和門開，軍容壯。大荒西，喁內向。傳檄索伏隍，諸羌聞之弗敢藏。地犴盡，天網張。驚弦既隕，觸蕃復以戕，遣使詣獻尸已殭。和門開，旌旆揚，滿營笳鼓歡聲長。

天斷成第十三黃河千年而一清，聖人千年而一生。曠古之事眾所驚，惟天有斷斷乃成。握神符，貫元精，二萬餘里雷霆行。密勿指授，六合清以寧。天斷成，巍巍之功莫能名。

皇式第十四皇式有告，覲於列祖。兢兢業業，誕受天緒。綏此武功，式廓是新。守成創業，兼於一人。鑒彼下國，立爾烝民。凡有血氣者，莫不尊親。大孝承命，錫嘏以純。慈宮稱慶，天地忻忻。

闢第十五闢水，流湯湯。爛然五色昭文章。豐碑告功峙宮墻。鐘鏞卉鼓鼓同鏗鏜，皎如日月中天光。鴻庸鉅制相得彰，包舉要義重闡揚。崇論開惑示萬方，群蒙洞豁祛疑障。原壽璿玉揭講堂，觀摩雒誦垂無疆。

帝圖鞏第十六帝圖鞏以大，率土之族，延頸面內，登三咸五昌期會。群臣請上尊號，皇帝讓弗許，益持盈而保泰。欽承天命，夙夜匪懈，方論功行賞恤士卒。問民疾苦，無出明年租稅。天之所覆恩皆沛，於胥樂兮千萬歲。

乾隆四十一年，平定金川，郊勞，鐃歌十六章

皇威鬯第一聖略宣，皇威鬯，風行電激物震蕩。物震蕩，聲靈馳，靡堅不破高不摧。曩西域，版圖廓，二萬餘里我疆索。兩金川，敢抗干，自作不靖適自殘。五載底績除兇頑，春風吹鐃入桃關。奏凱還，虎臣羆士皆騰歡。

慎行師第二索諾木，僧格桑，貙生羆，狽附狼。始蠻觸相尋，奚事斧斨。越數歲，益蠶食鄰境，遂各罹其殃。矧聞維州之謠，禍心包藏，浸假約束是偝，恩德是忘。勢在不得已，整我戎行。師出以慎，動罔弗臧。用乃聲厥罪，懲厥狂。

犄角攻第三赫斯怒，兩軍指。巴朗拉，從風靡。取達圍，克資哩，西路角之南路犄。約咱既得卡丫敉，革布什咱復其疆里，險如達烏安足恃。鉦擊柝應，俾狂魄震褫。夾擊威，洊雷駛。

趲拉平第四小金之屏，曰僧格宗。猱攀不度，堅碉如叢。我軍先登，摧枯振籜。深入其阻，直抵美諾。布朗底木，追圍窮林，厥子喙走，厥父就擒。汗牛板昭，傳檄帖服，趲拉悉平，軍聲赫濯。

討促浸第五促浸酋，為逋逃藪罪惡尤。鞠旅移指，討厥比周。徑阻雪積，我軍遲留。彼潛伺徼，■I8逞其狡謀，降番應之紛相投。屹然南路，整眾還輈。新壁壘，厲鋋矛，遂進次乎田隴之陬。

迅霆復第六簡我禁旅勇且健，七千其眾一敵萬，統以將軍旗鼓建。定西印授西路進，南路是副聲並震，獎率趫材馳敢戰。搴旗摩壘士氣奮，履險如夷兵不頓，有若熊虎懾鼯鼴。趲拉全境薙株蔓，曾不旬日收復遍，虩虩如霆一何迅。

八旗勇第七八旗兵，來如風。西路入，穀噶通。南之隘，克馬尼，拉窠卡，大如礪。釃三路，心力齊一，阻險功在西。喇穆山，日則口，據默格，斷其後。八旗兵，勇可賈。綠營眾，悉鼓舞。

窮猿殭第八我軍馳先聲，醜徒志以離。竄渠伏冥誅，械獻貳負尸。七圖及蒙固，縛之如連雞。系孥側累來，檻致於京師。咄哉窮猿殭，禍速焚林貽。

扼宜喜第九北路險，曰宜喜。賊死守，限尺咫。絨布移兵，循塗西指。綽斯請留，原效驅使。出奇制勝賊披靡，冒雨揚兵兵為洗。扼山梁，築我壘。

越重壕第十乘勝攻，賊拒遏。堅碉矗，重壕掘。康薩爾山，徑險且崒。鹿角如麻，憑阻轇轕。我軍薄之若排闥，曷深曷巍，一躍而越。踞厥顛，蹂厥穴，木思工噶取如掇。臨高壓之，下視巉巖蒙茸，氣吞力隨拔。

河之西第十一河之西，穢棘不可窮。元戎決勝合力攻，俾賊顛不得顧，趾不得容。日旁以右羅寨柵，棄而逃，羸豕蹢。火其崖垠照熻赫，五十里間地為赤。賊潛喘，餘燼灰。飛將軍，從天來。

後路清第十二夾河陣，軍相望。風雲通，氣益壯。噶爾丹既攻，建瓴注之扼彼沖。清後路，勝算雄。狙伏為患，惟遜克爾宗，梯墻斫穴如抉叢。後路清，賊勢窮，世臣繼勇勛名崇。

一窟摧第十三昆色爾高騎脊危，拉枯下瞰烈焰飛。菑則大海鞭一麾，奇謀百出克勒圍。八月中，夜半時，月光鏡膽寒妖魑。狡有三窟，一窟固已摧。磨盾馳木蘭，八日來紅旗。

釜底魂第十四西裡既劃，卡角斯折。彼頑不靈，螳斧當轍。索隆科布，屢摧其堅。安布魯木，迅埽其孱。舍齊暮搗，雍中朝搴。盡撤籓以入，巢幕岌焉。賊境日蹙，百才一存。釜底群聚，游魂曷延。

穴蟻埽第十五賊負固，噶喇依。困獸猶斗四面圍，批其腹心外不支。甲雜獨松潰河西，馬邦拾芥彼自隳。陸罝水罟會我師，環以巨砲焦灼期。計窮乞命俘渠魁，罪人斯得逮旄倪。穴蟻迅埽無留遺，定以百戰誠若斯。

武功成第十六武功蕆，珠丘告。禮成駐蹕，露布適報，策勛懋賞下明詔。遂奉慈輦東狩還，舉郊勞儀，獻累俘於社廟。崇善歸美，尊上徽號。親制紀功碣，勒太學，第功臣次，燕紫光，圖其貌。屯師設鎮洽聲教，億千萬禩安笮徼。

巡幸鐃歌清樂二十七章乾隆七年定。

九龍旃第一九龍旃，旌旗列宿懸。龍角天田見，箕翼常舒展。龍尾更連蜷，牽牛近代房心建，東壁耀星躔。一解婉孌，奎文麗日天階見，參旗曳九旒，玉井珠駢。柳七星，曲曲如鉤卷。和門啟，萬幕褰。二解

鬯皇威第二鬯皇威，好山如障翠屏圍。凝樹色，煙成縷；鎖嵐光，雲漸低。回峻嶺，絲韁徐按，度崇岡，玉勒輕提。龜背鎧，滲金盔，月明風曳素綃旗。一解靖邊陲，為思將帥鼓徵鼙。嫺八陣，齊九伐，用三驅，式九圍。撼山嶽，風雲動色；固封疆，鸛鶴爭奇。驅驃褭，跨纖驪，日輪高擁杏黃旗。二解奠鴻基，百年不用是王師。在園囿，麟和鳳，貢琛球，航與梯。因農隙，講求獮狩；際時和，訓練熊羆。獅蠻帶，錦襴圍，晴雲不動絳紅旗。三解太平時，狼煙不設羽書稀。四郊外，無烽壘，四民中，多壽耆。枌榆社，我田我稼；羽林郎，如虎如貔。短後衣，曼胡垂，遠山一抹蔚藍旗。四解綠陰中，凱奏歌聲美，蘆管清笳沸。四海樂昌期，萬國圖王會。馬如龍，迤邐車如水。馬如龍，迤邐車如水。五解

整貔貅第三整貔貅，順天因地。依山建壘，制勝爭奇。鄭鵝越雁，鸛鶴兼魚麗。箕翼張舒，常山形勢用神機。太乙陰符秘，先天遁甲奇。牝牡方圓，縱橫斜銳，變化從心起。左銛戈，右雄戟，硃矰丹羽去忘歸。朝陽舒畫旗，柳葉貼青驪，車書萬里同文軌。

河清海晏第四河清海晏，花村犬不喧。講武訓戎旃，幕府多雄健。韜鈐有祕傳，虎旅列戈鋋。村吹靄暮煙，鉦鼓競喧闐，郊原自晏然。轟雷掣電，端的是，有征無戰，有征無戰。

輦路平第五輦路平，錦隊開，寶纛懸，日麗風和瑞氣鮮。前旌載鳴鳶，春旗曳柳煙。遙聽處，喚晴鳩，啼杜鵑。寶★I9琱弓，繽紛在後先。氣雄邊，花飄柳葉韉，鞭敲錦連錢。鉦鼓聲，隊隊悠揚出遠天。農夫自力田，村童自笑喧。望前驅，早度夕陽川。望前驅，早度夕陽川。

景清明第六景清明，萬匯蘇，雲物煥皇圖。集禎符，羽儀絡繹在春田駐。

聖武光昭第七聖武兮光昭，玉燭兮時調，秋獮冬狩建旌旄。曳虹旓，四方永定樂清朝。琱弧久已櫜，龍泉久已韜，句陳翊衛天樞耀。兩階干羽格有苗，埽盡欃槍舞舜韶。中天泰交，文教敷，敷文教。

皇風泰第八皇風泰，景物妍，元虯奕奕辰旒建。靡畫旃，行爐靄細煙，落花香印馬氾圓，落花香印馬氾圓。

慶雲呈第九慶雲呈，霞光絢，晴鳥啼芳甸。柳芊綿，風來絮顛柔絲罥。盛世多清晏，頌堯年，祝堯年。

象天行第十象天行，玉輦金根。扈宸游，萬騎雲屯，角弓笳鼓聲相競。美車攻，之子於征。簡車徒，有聞無聲。一解際升平，清甽芳塍。慶三農，百室盈寧，羽旗芝蓋參差映。念民依，還廑皇情。樂清時，盡戴皇仁。二解

虹流華渚第十一虹流華渚，星輝電繞樞。慶長庚燦爛，祥雲氾濩，鞏皇圖永固。非煙非霧，非煙非霧，東海扶桑，日裏金烏。蕭索輪囷，樓臺殿宇，天酒凝甘露。煙雲杳靄中，廣樂鈞天，盡向風前度。時清每賜酺，民樂還蠲賦。喜隨天仗，蹌蹌濟濟，幾多鵷鷺。

皇都無外第十二皇都無外，更日月光輝。一統車書，祥麟在藪鳳來儀。貢筐篚，玳瑁文犀，聞說青雲幹呂。島嶼平夷，是中土聖主當陽，喜輦下，還將八景題。一解盧溝月曉，更西山雪霽，瑞色熹微，金臺夕照曳斜暉。太液池，萬頃玻璃。還有居庸疊翠，峻嶺崔巍。崔巍，玉泉虹，瓊島春雲，薊門外，空濛煙雨飛。二解

夏諺歌第十三夏諺歌聲遍九垓，又見山重衣復，水縈回。相風高指靜塵埃，者的是，萬國春臺。歌元首明哉，歌股肱良哉，懋哉，庶事康哉。喜鑾輿到來，喜鑾輿到來，靡魚須，桑麻罨靄。度高原，龍旂沛沛。鬯宸襟，周覽徘徊。鬯宸襟，周覽徘徊。識民心愛戴，民俗和諧。華封人，祝三多，紅日近堯階。從今後，祝皇圖千秋萬載。

芳塍曲第十四看取芳塍錦甸，長楸古道，細柳清泉。風來霹靂拓弓弦，日華組甲飛晴練。吟猿落雁，垂楊已穿。紅陽紫燕，蟻封又旋，軍容煜燿如雷電。一解畋獵無非習戰，車攻四牡，王制三田。五豝曾詠召南篇，七騶用戒司徒演。獸肥草淺，龍旂有虔。批頤扼顙，虎賁載旋，駕言行狩遵先典。二解

渥窪曲第十五渥窪中，珠霧氤氳。天產龍媒，苑蓄祥麟。命臧圉，辦其物色，時其芻秣，萬騎駪駪。瞳夾鏡，竹批耳峻，權協月，風入氾輕。綠蛇衛轂，紫燕駢衡。騁長途，人馬相得，如聖主之得賢臣。

美留都第十六美留都，崇儉法陶唐，大政當陽，十署雁分行，諮諏政事肅官常。飾壼檻，無煩刻鏤；列棼橑，無取焜煌。珊瑚琳碧，何似茅茨土墻。符帝車，太乙運中央，紀元建號承天貺。啟皇圖，居尊馭極從民望。靈臺雲物紀嘉祥，五緯麗文昌。覃四國，迄八荒。瞻雲就日咸歸鄉，詠德歌風壽且康。一解金墉屹立平原曠，佳氣皇居壯。天文屬尾箕，地脈開蓬閬。鬱蔥蔥，與柱軸，同輪廣。鬱蔥蔥，與柱軸，同輪廣。二解

溯興京第十七溯興京，實帝鄉，艱難開創。奠中原，覆萬方，太平休養。水源木本，繼序不忘。我受命溥將，率由舊章。勤祀典，不愆不忘。無怠無荒，維新舊邦。輯瑞玉，載弁奉璋。來享來王，一輪紅日擁扶桑。廣樂記鏗鏘，歌燕鎬，蒞明堂。雲移北斗成天象，酒近南山作壽觴。覃四國，迄八荒。瞻雲就日咸歸鄉，詠德歌風壽且康。一解周岐漢沛寧相讓，覲天顏，和日霽，胥瞻仰。覲天顏，和日霽，胥瞻仰。二解

格皇天第十八格皇天，順民心，聲靈赫濯雲霓望。明丁百六，餘分閏位，穢濁天常。肅天威，一埽欃槍。定兩翼，列旌旗，分八行。黃白紅藍如砌錦，東西相次，自北而南，如山嶽，各為一行。握奇經，天玄地黃。四奇四正，包羅造化洞陰陽，風雲離合無恆象。縱橫八卦，變化無方。握神機，位在中央。法河鼓，先登上將。左九星，如珠斯貫，右九星，屈曲如匡，中權玉斗安牙帳。礪戈矛，器甲精良。勛臣功績在旂常，燮伐藉鷹揚。廟算長，軍容壯。指揮大定，牛辭皁棧歸桃野，馬脫金羈臥華陽。一解師貞協吉天成象，聖武兵須講。威加四海清，恩逮千夫長。看中林，★I0肅肅，干城將。看中林，★I0肅肅，干城將。二解

大凌河第十九大凌河，爽塏高明。被春皋，細草敷榮。擢纖柯，苜蓿秋來盛。一解溜春泉，淙淙玉聲。匯廣澤，水凈沙明。注遼河，一派澄如鏡。二解曠平夷，颯爽風清。際恢臺，暑退涼生。謝炎囂，飛蚊知避境。三解宜畜牧，牡馬在坰。甘水草，虻蚋不驚。歲蕃孳，芻秣無違性。四解選龍媒，曜採何精。翻紫燕，聳鬣長鳴。或乘流，溯淺過沙汀。五解志俶儻，產自幽並。控奚官，首絡黃金。或輕獧，萬里志長征。六解或氾齕，憑驕怒生。或偃臥，豐草長林。或就浴，㧏灩玻璃凈。七解或系樹，身閒體輕。或俯齕，沙肥草馨。或驚馳，似畏珊鞭影。八解或舉足，遲回未行。或競步，浮雲共徵。或驂驔，躑躅青莎徑。九解或權奇，高顙露睛。或深穩，步遠視明。或攜駒，汗血天池孕。十解喜昌時，澤馬效靈。十二閑，並毓房精。駕鼓車，遠方還納贐。十一解萬年基，海宇清寧。皁飛黃，鸞輅和鳴。簡巡游，不貴騊駼駿。十二解

狩於原第二十狩於原，素節商秋。日華宣，月金波，山川如繡。曳明月，靡魚須，用三驅，載馳載驟。一解騕褭驂如舞，逵衢去若流，亭童羽葆遵靈囿。月滿烏號勁，沙融露草柔。二解師執提，工執鼓，夏苗迄春蒐。鷇麛頹，贙猛愁，太白其左天狼右。夙駕於原，殲禽殪獸。三解言觀其旂，參偃風斿。言觀其馬，乘翳玉虯。摐戟矛，■J1紲韝。獸驚人怒聲啾啾，獵圍日落風悠悠。四解雨獸風禽，貫脅摏喉。目電閃，腥雲浮，濡繻一吷吹劍首。序屬三秋，嚴凝氣揫，木葉山寒翠幄稠。五解孰矢箙之，於維繁弱弓；孰縻啖之，於維屈盧矛。以作六師，繄豈從禽謀。亶帝德，煥神猷，泰階奕奕綜乾紐。六解紅雲隨過輦，紫氣傍行輈。山似黛，水如油，清切鳴笳馬上謳。伊州涼州，華鯨撞處靈夔吼。七解習五戎，命七騶，司徒搢撲施車罦。揚清鞞，著岑牟，獸臣拜賀同於狩。一歲三田昭典禮，豳歌狐貉為公裘。八解雲峰繞，宸幄稠。壹發五豝，奉時辰牡，儦々俟俟如山阜。面傷禽不獻，氾揜跡斯求，貴仁賤勇垂王猷。九解馳深鼓利檝，趨險鶩飛輶。塞蠮螉，城箜篌，既長既溥肇公劉，震赫萬國鞏千秋。十解苞卉兌矣，析木之陬。於穆原廟，皇矣珠丘。時祭涓孝饗，對揚錫宏休。薦芳還講武，玉輅統貔貅。十一解鴨綠之江綠波流，長白之山白雲浮。於京斯宅，東序陳天球。法駕蒞陪都，★J2矞颺道游。湯網開三面，騶虞化可侔。十二解丸丸百尺松，鬱鬱千章楸。蛟龍奚遁藏，豺兕供貙膢，天閑上駟來庭廄。來庭廄，造父執靶，王良挾輈，睥睨周朝八駿游。十三解溫都魯，幘溝婁。量衡皇度式，膏澤帝功流。永千禩，光六幽，星分箕尾揭蚩尤。靈威震疊，兔★I0肅肅皆公侯。十四解午酉吉日諏，金德常剛大火流。皇之士，盡好仇。皇之佐，升大猷。鳳儀廷兮麟在藪。獻之天子，萬邦其揉。十五解

日上扶桑第二十一日上扶桑皇風鬯，日上扶桑皇風鬯。湛露濊，金莖仙掌。聖天子，正當陽。丕顯丕承，六合中，恩膏廣。舟車至，盡來王。睹一統，太平真有象。一解葉車攻，詠時昌，一朵紅雲六龍降。簇千官鷺序，萬隊鴛行。爭戛擊，鉦鐲丁東；分★J2矞，旌旗搖漾。鴻龐兆姓天顏仰，齊道是春臺上，齊道是春臺上。二解翳華芝，排仙仗。擁貔貅，萬騎騰驤，輝煌從龍應列象。紛冪㭎，環衛句陳隔禦光。紛冪㭎，環衛句陳隔禦光。皇威朗，夏諺祝，吾王游豫；周官紀，天子巡方。三解王路砥，驟康莊，除道清塵坦而蕩。似觀河刻玉，比蹤陶唐。敷教化，帝德郵傳；奉琛贐，臣心葵鄉。鴻龐兆姓天顏仰，齊道是春臺上，齊道是春臺上。四解調玉燭，乾坤清朗。幸遭逢，時巡狩，恩施浩蕩。波翻翠，瀲灩皺銀塘。壓黃雲，葳蕤搖繡壤。同歡慶，豐年綏萬邦。五解屬車相望，選勝徜徉，靈風薦爽。引鸞旂，引鸞旂，轉龍旍飄揚。擁耆民，歡心合掌。天庥和暢，稽首頌，九如章。鞠鯱晉，萬年觴。六解乍洽宸襟延睿賞，喜遙臨，玉輅翠幌。喜遙臨，玉輅翠幌。康衢畔，擊壤交賡唱，聖壽無疆。億舜日，矢櫜弓韔，萬堯年，鳳舞麟翔。道敷天，道裒時，令典煌煌。風行地，筮省方。永懷柔，時邁其邦。省耕斂，萬井蒙休養。省耕斂，萬井蒙休養。猗歟慶熙朝，奉聖皇。七解表裏山河鴻圖廣，洵莫敢不來享。鞗革和鸞，旌旂央央，化日高懸正舒長。天可參，地可兩。天可參，地可兩。八解合相輕，漢武橫汾上。示從禽，懲舍往。旃以為轅，蘭以為防。飭司徒，厲飾軍實壯。不以火田，不獻面傷。駕龍文，騰空曠。九解列斯青廬，還開玉帳。秩山川，同衡量。霑錫賚，咸旉暢。旌霓旃虹，奉皇歡，休徵疊貺。奉皇歡，休徵疊貺。十解縈瑞氣，天和釀。到處是上林春滿望。花傍輦，若含嚬，含嚬傾珠囊，洗塵鞅。奏韶英，典太常，霏霧雨，罨靄爐香。真遍世界，恩流德洋。看雕題漆齒咸稽顙。懸知紹聖緒，邁前王。十一解升平宇宙年豐穰，勤補助，天工人亮，遙聽嵩呼萬歲長。十二解

九五飛龍第二十二九五飛龍，慶時乘，九五飛龍。九萬里錦江山，歸大一統。今皇紹聖緒，克纘豐功。望如云，望如云，就是日垂裳端拱。寅亮天工，寅亮天工，盡梯航，齊來朝貢。一解萬象闢鴻濛，超軼姬風殷頌。修文偃武，履帝位，明目達聰，卑唐跨宋。億萬年，大寶金甌鞏。糺縵縵，沆瀣霏微；艷晶晶，旭日昭融。二解閱五載，禮成巡狩葉車攻。練時日，鹵簿盛威儀。盛威儀，未央月曉度疏鐘。徐張雉扇，緩啟銅龍。紛雜沓，千官前導鸞旂聳。師師濟濟，萬靈呼擁。奉皇歡，五色雲車動。從於邁，恩澤紀龐鴻。從於邁，恩澤紀龐鴻。三解時雍萬福來同，侍臣珥筆從容。畇々禹甸，幾多甘雨和風。天顏有喜，煥宸章，揮灑騰麟鳳。若雲漢，倬彼昭回，墨寶千秋珍重。四解或有時甘露珠垂，或有時甘露珠垂，或有時醴泉玉湧。或有時澤出金車，或有時山開，山開得者銀甕。惟至聖，足有臨兮足有容，誠不顯而篤恭。上雲峰，鸞輅輕移，上雲峰，鸞輅輕移，凌日觀，鞗鶬載詠。五解香爐傍日溫，屬車瑞雲湧。看野陌，黍禾如梁積，祝無疆，躋堂豳人頌。敷德化，民風沕穆，喜到處，時和也更年豐。編氓遍霑膏雨，聽歡呼，自南自北自西東。六解規制度，衡量同，式震疊，琛球貢。率遐邇，北暨恆山；率遐邇，北暨恆山，西至流沙，南被交邕。典禮咸修，裳華胥葉，聲靈神悚。信長此獻嘉符，振麟儀鳳。七解百職猗歟式序，百祿亶其式總。於繹哉，永綏民，於皇哉，允執中。時巡幸，虎賁扈從。從律奏，聲諧八風。從丕冒，率俾提封。編氓，遍霑膏雨樂饔飧，自春自夏自秋冬。八解重熙累洽如天永，蕩蕩巍巍郅隆，翠輦行來紫氣擁。九解

聖德巍巍第二十三聖德巍巍洽九天，大啟文明會，景福綿，熙和民物更鮮妍。麗紫垣，策星夜動，鸞旆發郊原。一解河清海晏，王道正平平，思文謨武烈，丕承丕顯。締造巍然，監於成憲，其永無愆。二解萬方賓服仁風扇，義問昭宣，雕題鑿齒，重譯來朝獻。東風便，黃支烏弋識時先。更白狼玄菟，金馬硃鳶，盡入版輿遠。三解聲教無邊，亙九垓，控八埏。陟堯封，過禹甸。撫殷土，歷周原。漸被暨訖，仰清光，北斗高懸。四解崆峒山色翠如煙，訪道人非遠。姑射有神仙，飲風吸露，綽約嬋娟。乘雲氣，御青天。有虞氏，親巡遍。五解薰風拂五弦，養恬樂利，到處桑麻雞犬。含哺鼓腹，風光堪羨。吉蠲，採風問俗排法駕，清蹕稅桑田。六解游河五老蹁躚，紫極光連，袖裏圖書一卷，齊向丹陵獻。八駿踏雲煙，飛雷掣電，黃竹詩篇，瑤池清宴。七解稽古想前賢，端垂玉冕，屬車香裏，曉發沖開宿霧天。霓旌卷，蘭生殿，佳氣滿平川。八解岱嶽齊天，七十二君曾駐輦。泰山梁父云亭，肅然崇封禪。金泥印，綠文玉檢留丹篆。九解羽林周衛錦袍鮮，萬騎驂驔隱見。黃雲馬足，白日松顛蔥蒨。貝葉三花，石芝五色，搖漾拂寒煙。十解虹旃採仗五雲連，柳映旌門，在鎬承周燕。鳴鸞幸代，旌蓋橫汾，中流簫鼓振樓船。十一解乘乾位，在德之元。八卦陳，九疇衍，皇極居中建。聖帝明王，一游一豫，芳躅古今傳。十二解升平無事歲三田，臨之王制，考之風雅，冬狩秋獮。先期戒事，虞人掌焉。後道斿，前皮軒，璧貫珠聯。十三解訓典昭然，時巡是五年，雲沙輦路草芊芊。德音騰赤縣，驪龍作馬，日月為旂，霜原玉作田。盤營風輭，鐃歌一闋，霓詠大羅仙。十四解

蹀躞游龍第二十四蹀躞游龍，亭童羽葆，蒞止青野翠郊。看蕩漾，硃旗金瑵，五色瑞雲飄。選吉日，正麗景含韶。好青春，是朝廷有道。好青春，是朝廷有道，飆輪電燭映星旄。洽宸襟，詩歌蓼蕭，云標寶翰摛天藻，皇衢慶靄籠霄。一解恩威闓澤敷八表，百昌萬類，咸荷鈞陶。西被東漸，聲靈遠耀，用觀民而設教。元良頌，凡有血氣者，罔不孚，尊親戴，甘露降，榮光繞。五雲中，盡瞻天認赭袍。二解長路波回兮峰繞，航海梯山匭包茅。烏弋黃支，絕域齊來到。荷天恩，涵大造。婆娑起舞，歡欣醉飽。舌人重譯，感天怙冒。一游一豫民歡樂，招音作，徵與角，君臣賡歌仰熙朝。三解騎竹童，扶鳩老。萬年清晏★E6恩膏，回輦深恩承細草。四解

慶皇圖第二十五慶皇圖，肇域燕都。重熙累洽，聖化覃敷。玉燭調，金甌固，巡方兮，繼跡有虞。一解聖人之生，首出庶物。握乾符，膺寶籙。載歌天保，何福不除。升恆兮，日月居諸。二解宏九有，入三無。惠烝民，膏澤涵濡。遷善不知，衢歌巷舞。嘉祥兮，磅薄扶輿。三解惟天之瑞，慶雲甘露。日有重光，星有連珠。惟地之瑞，澤馬山車。醴泉兮，噴若醍醐。四解惟草與芝，或紫或硃。惟鳳與麟，或七或五。金船銀甕，游於王所，嵩高兮，萬歲長呼。五解於皇樂胥，撫茲疆宇。思武之烈，思文之謨。念彼車攻，載於石鼓。吉日兮，申用三驅。六解禮官整儀，羽騎星敷。有旂有旐，有旃有旟。為龜為蛇，為熊為虎。振振兮，匪疾匪徐。七解習習祁祁，和風甘雨。稷翼翼，黍與與。屢惟豐年，食我農夫。農夫兮，瞻望乘輿。八解翠華斯舉，香惹禦爐。白雲出封，青雲幹呂。欃槍為闉，明月為堵。塵清兮，環衛周廬。九解惟春有補，惟秋有助。所其無逸，以游以豫。圭璧金錫，思我皇度。皇皇乎，一統車書。十解相彼東山，啟我土宇。奄有四海，纘禹舊服。聖聖相承，以篤清祜。卜年兮，無疆之祚。十一解鳳輦所經，瀼瀼湛露。五行式序，庶草蕃廡。帳殿從容，鼓吹和愉。虎拜兮，箕疇斂福。十二解

萬國瞻天第二十六萬國瞻天，慶歲稔時昌。燦祥雲，舜日麗中央。翕河喬嶽紀詩章，附輿執靶標星象。胥［B114］極，復陳常，正恩威克壯。奉金根陟鄉，奉金根陟鄉。帝心昭格皇仁廣，和鈴戛擊和鸞響。德化風行草上，刑措兵銷，績熙工亮。一解春省秋省軫吾皇，軫吾皇，句陳肅穆出瑤閶，叢花繚繞時和盎。時和盎，閃龍旗，淠淠揚揚。閃龍旗，淠淠揚揚。羽林挾轂驟云驤，式儀容，玉琢金相。二解村村繪出升平象，豐亨原野裕倉箱。一自龍輿降，九閽詄蕩仰龍光。風淳俗美，泉水都廉讓。都廉讓，成功奏，遐軌邁陶唐。三解蒞春郊，鳥啼花笑，稅桑田，晨正農祥。繁華觸處艷青陽，省耕助，洵匪幾匪康。四解序入恢臺當盛長，雨肥梅還釀，清陰麥風涼。矞雲翔，眷言萬匯咸敷暢。芰荷香帶禦爐香，聖情悅豫堪延賞。五解矚狄原，秋氣爽，導鑾輿，黃菊香初放。躋公堂，稱兕觥。金風玉露葉湑棠，萬壽祝無疆。六解乾亥風剛，巽辰日朗，禮垂冬狩排仙仗。時納慶，歲迎祥。時納慶，歲迎祥。沛殊恩，霑浩蕩，王輅聽鏘鏘。酒醴笙簧，飲堯尊，歌舜壤。七解以豫以休，引恬引養，黃童白叟欣瞻仰，聲教訖被遐方。亶馨香，紛肸蚃，八駿盡調良。雲錦鋪張，統車書，同衡量。統車書，同衡量。八解宸游睿藻來天上，覃闓澤，恩波演漾。喜起遘明良，雝喈相協響。九解

昊天命第二十七昊天有成命，受此丕基。武烈文謨，式穀是貽。亹亹我皇，克纘鴻規。敷天裒對，罄無不宜。一解欽若昊天，敷時繹思。求民之莫，夙夜其咨。迄用康年，維星協畢與箕。既富且穀，迪彼秉彞。聖敬日躋，帝命式於九圍。二解憲憲令德，抑抑令儀。綱紀四方，涵泳聖涯。率由前模，惠澤勤施。民之攸塈，如取如攜。如塤如篪，迪教不違。皇帝聖神，天錫英姿。聽聰視明，法式生知。並包蓄養，解慍弦揮。仁滂施厚，元氣淋漓。千秋萬歲，復覯姒與姬。三解百姓昭明，五典慎徽。澣濯甄陶，沁骨浹肌。如彼田矣，亦既敷菑。如彼室矣，亦塗塈茨。皇心統天，品物咸資。維嘉維時，樂矣魚麗。四解翩翩之鴻，言漸于逵。皜々之鷺，言集于湄。藹藹王多吉士，赤芾祁祁。束修其躬，慎乃樞機。左右天子，盍簪勿疑。五解嶐然雙闕，晏然三陲。端拱明堂，默運璿璣。禮陶樂淑，俗易風移。金儀測象，玉律定時。四野八荒，洵不遐遺。澱有蘺，隰有葹。對時育物，萬邦是綏。省方設教，用致雍熙。無封靡於爾邦，惟日孜孜。六解咨我三公，及爾庶司。豈敢怠安，無平不陂。建國親侯，王者無私。卜云襲吉，昆命元龜。農事告成，秋以為期。倬彼雲漢，奎畢井觜。揆文奮武，營壘車騎。象緯昭回，聖人法之。以補以助，上繼姚媯。億萬斯年，壽考維祺。整法駕，揚華旗。六軍雷動，萬馬星飛。白山嵃嵃，綠水澌澌。騶虞至，鳳凰儀。於疆於理，皇心則怡。七解渺渺川原，坦然逶迤。遺秉滯穗，如京如坻。各峙乃粻，以饗我師。鳥獸充牣，碩大蕃茲。莫不振疊，永藉保釐。七騶既馭，萬眾咸隨。鍧鍧鼓鐸，幡然旌麾。逐獸追禽，大戟長鉟。為鐃為鐲，載常載旂。左律右鉞，平於有司。瞻彼翠華，硃英蕤蕤。星旗月鈒，錦韉珠戣。禮百神，奠四維。王用三驅，勿競厥威。我求懿德，允王保之。八解張皇六師，如虎如羆。天休震動，周道驅馳。策勛在廟，莫不寅威。戢干韜矢，說禮敦詩，天子是毗。九解灼灼芙蓉花，毿毿楊柳枝。旃旐婀娜，畫龍與螭。干盾騰拏，逐豹與麋。湛湛甘露，酌以玉卮。陛下千萬歲，撫御萬國歸銜羈。十解王會有圖，天葩芬奇，爻閭赤帟，元繚碧基。文蜃大蟹，孔鳥皋雞。隃冠尊耳，露犬星施。白鹿黃騏，獻其貔皮。在彼澤宮，璧水瀰瀰。樹爾侯矣，射熊與貍。槐宸高聳，棘路明熹。鳴葭駐罕，麗日和颸。四牡騤々，以車伾々，飲至言歸。十一解驂四鸞，駕六螭。彤雲分五老，珠露浥三峗。訪姑射，拜希夷。執衡與規，循理因資。昭假遲遲，恭己無為。十二解誕敷文德，懷柔神祇。天命靡諶，念茲在茲。周原稼穡，小民之依。蠲租賜復，王言如絲。裁成輔相，於鑠純禧。首山之陽，毋採爾薇。商山之顏，毋採爾芝。三老五更，惠和宣慈。有馮有翼，爾性爾彌。袒而割牲，謙謙是手為。示我周行，瑟鼓笙吹。十三解矗矗恆山，幽冀之治。絳雲紫霞，岐岐嶷嶷。青書綠笈，神所護持。包王孕帝，駕軒鑠羲。元泉神草，瑞勒豐碑。爰命太常，爰詔後夔。式祀上帝，饗以騂犧。獻琮璧，奏咸池。奎聯璧合，星斗陸離。洞簫玉琯，鳳羽麟差。十四解中澤有葵，南山有桋。豈弟君子，佩玉履綦。遭逢明盛，文煥功巍。三墳五典，煌煌麗辭。原續雅頌，永鎮厜。十五解

乾隆二十五年，平定西陲，凱歌四十章

睿謨獨運武功成，天柱西頭奏永清。候月占風傳自昔，試聽今日凱歌聲。其一往歲伊犁振旅回，名王尺組就俘來。天西月竁咸星拱，戎索遙從昧穀開。其二狼狽相兼弟與昆，虜廷久縶兩花門。九天忽遇王師下，破械先施再造恩。其三賜歸舊部寵榮多，俾撫殘戎釋網羅。但使祁連山作礪，不教蒲類海揚波。其四何期鷹眼終違化，翻肆鴞音煽逆塵。朔草並霑天上露，黃沙偏負塞垣春。其五恢恢天網本來寬，稔惡誅鋤務欲殫。宵旰從容宏廟略，偏師重進取兇殘。其六梯沖烈烈庫車垣，逋寇倉黃竟返奔。那識降人爭獻款，亡巢徼幸漏游魂。其七虎符申命下丹霄，壁壘旌旗煥一朝。頓覺三門新氣象，元戎更拜霍嫖姚。其八一軍早定沙雅爾，百堵旋收阿克蘇。萬里風馳還電掃，大兵直壓賊城孤。其九蟻結蜂屯三閱月，熊蹲虎踞一當千。如山軍勢原難撼，醜類空教倒戟旋。其十櫜囊不待裹糧行，早喜因糧在敵城。奇應何須驚雨粟，地留火米待神兵。其十一天漿那挹斗杓盈，陸海茫茫疏勒城。忽報靈泉隨井渫，滿營歌舞拜王明。其十二鼯鼠從知技已窮，著林飛砲響隨風。鉛丸拾得還殲寇，翻為天朝助火攻。其十三天廄飛騰萬騎來，追風已過拂雲堆。更番士卒符神算，恰作奇兵拔壘回。其十四六城脣齒扼和闐，一夕降旗因壘傳。五里何妨迷涿野，轉乘■J3霧靖狼煙。其十五群番秉令盡從風，聯部扶攜厥角同。重譯獻來回字表，喜為臣僕象胥通。其十六繡旗乍卷銳師分，戈壁風沙結暮雲。半夜賊營齊破膽，驚從天上下將軍。其十七腹背交攻攻並力，爪牙盡挫挫安逃。天風吹蕩蚍蜉陣，伏穴潛藏似犴牢。其十八葉爾奇木門洞達，哈什哈爾城崔巍。此間風景古未識，祗今惟有天兵來。其十九纏頭夾道拜旌旗，涸澤揚沙久赫曦。最是神奇回造化，雨師今亦迓王師。其二十久傳婦子望雲霓，今聽歡呼應鼓鼙。跪奉雕盤爭獻果，葡萄蒟醬比難齊。其二十一殊方何幸戴堯天，從此坤城列市（廠墨）。薄賦但教供苜蓿，同文先為易金錢。其二十二勁師分道襲刀環，轉戰經時草木殷。入夜窮追聲影絕，山頭明月一弓彎。其二十三萬眾爭先虜氣銷，呼聲天半落盤雕。至今人過伊西洱，猶覺轟霆撼碧霄。其二十四舊聞天宇原知向，今讋神鋒不可攖。一一顤盡泥首，夜來刁斗靜無聲。其二十五陣合將軍飛羽箭，戰酣勇士掣琱戈。降戎奉檄皆鷹犬，兔走山前得脫麼。其二十六殘生暫保齊那爾，狡窟難尋鶒布孩。白鵲旗高函逆首，都丸親奉凱書來。其二十七蟣肺蜣肱自不支，親離眾叛欲何之。輕刀砍陣蹂輕騎，又報分張貳負尸。其二十八奏捷星馳絕域書，御園雲物小陽初。葭灰未動春先到，應瑞花爭四照舒。其二十九送喜璇闈晝正長，共邀慈福樂時康。武成敬頌無疆壽，錫類同瞻日月光。其三十山川競說方輿記，風土爭傳王會圖。此日西維逾二萬，昆侖猶自在東隅。其三十一默伽樂國舊曾言誇，豈謂還成井底蛙。自此天方增喜色，真教土宇屬天家。其三十二旭日曈曨元象開，八紘七政在璇臺。嚕斯納默知欽若，同向蓂階奉朔來。其三十三萬古冰山雪巘閒，盡教職貢附朝班。落梅何處春風笛，一路筠沖接玉關。其三十四獻馘膚功紀泮林，天章更勒遠山岑。祗看雲漢昭中外，字字唐虞二典心。其三十五功成始仰廟謨神，測海捫盤見未真。崇論昭宣聾昧覺，共欽至理析天人。其三十六泰壇琮璧陳天貺，清廟圭璋告大猷。盛典輝煌群祝嘏，皇心肅穆自凝庥。其三十七日麗風暄敞鳳樓，九霄丹詔瑞雲浮。敷天湛露恩施溥，奏凱聲中愷澤流。其三十八駿烈都從睿斷成，登三咸五總難名。祗今尺箠收天外，歲籥才看第五更。其三十九舞羽櫜弓偃六師，策勛飲至拜丹墀。小臣原譜鳴笳曲，珥筆慚無硃鷺詞。其四十

乾隆四十一年，平定金川，高宗御制凱歌三十章

廿四中秋夜醜時，木蘭營裡遞紅旗。本來不寐問軍報，孰謂今宵宛見之。其一七千里外路迢遙，向十餘朝茲八朝。可識眾心同一志，嘉哉行賞自宜昭。其二賊巢最是勒烏圍，甲雜小連噶喇依。破竹勢成應不日，速傳捷信原無違。其三行營半夜那來喧，卻是紅旗到敘門。五載勤勞同上下，鴻勛集總沐天恩。其四紅鐙一點引紅旗，頃刻行營人盡知。舊部新籓同賀喜，古來報捷可如斯。其五成言原有付兒行，一見紅旗即奏將。雖是慈心早知喜，更馳侍衛報山莊。其六一破賊巢飛騎馳，未遑詳細盡陳之。將軍宣力應優賜，先示端倪加勉宜。其七前次受降惟戢斧，今番報捷乃犁庭。敬承天眷能無慰，未至武成心未寧。其八宵衣惟吾理合然，喜而不寐那能眠。乃知屐齒事誠有，較彼殊猶高下懸。其九三捷盼來一月間，此時軍務正相關。執渠掃穴歌耆定，佇待郊臺奏凱還。其十甲午桃花寺蹕停，軍書正此俯窗櫺。幸哉今日仍憑處，綠柳中飛一點星。其十一勒圍報捷夜行營，重值上陵晝返程。一刻萬人齊色喜，光明日月永銷兵。其十二三穴猶延一月餘，六軍奮勇豈饒渠。周遭火器熾攻處，早爛區區釜底魚。其十三旬餘棧驛八朝至，一片紅旗萬馬飛。夾路群番喜且懼，國之慶也國之威。其十四險惡山川靖梟獍，邪深機阱絕根株。從今番部都安堵，強食奸欺自此無。其十五蠶叢絕險隱妖氛，百戰功成古未聞。鼜鼓冬冬聲凱獻，羌兒稽首送將軍。其十六堅碉林立萬重山，破險沖鋒歷盡艱。奏績都資軍將力，紅旗一道入桃關。其十七姜維征處號維州，艷羨戎人謠語留。今日勒圍為內地，無憂城果是無憂。其十八盼捷經冬復入春，垂成偏覺意廑頻。今宵料得方安枕，明告慎哉用武人。其十九流離此日穴巢傾，耆定從茲可罷兵。歌凱莫教容易聽，五年功幸一朝成。其二十郊臺仍是此郊臺，何幸重修盛事來。漫謂數年經契闊，精神注似日相陪。其二十一勛臣率拜列靈旗，軍士鳴螺赫武儀。樂奏鐃歌行抱見，詰戎家法萬年垂。其二十二己巳班師本受降，庚辰郊勞典鴻龐。放牛歸馬予素志，凱獻何期此見雙。其二十三準部回城定五年，金川小寇亦如前。嘉予將士久敵愾，不覺對之增惻焉。其二十四地險加之眾志堅，林碉步步戰而前。小於昔事難過倍，慰意恆因意心間然。其二十五鑿穴而居避火器，終於面縛出蕃城。貪生螻蟻固如此，聚族將焚語豈誠。其二十六倏經於役五春秋，棧道崎嶇似坦郵。夾路花紅復柳綠，阿誰致悔賝封侯。其二十七脫卻戎衣換吉衣，龍章示獎特恩稀。同心戮力還掄最，便解天閑賜六飛。其二十八兵洗金川永不波，潢池跋扈竟如何。良鄉近遠多黎庶，歡喜都來聽凱歌。其二十九凱歌亦豈易為聞，五歲辛勤勞眾軍。我實未曾安午夜，幾多憂慮與平分。其三十

乾隆五十五年，高宗八旬，吏部尚書彭元瑞集御詩為萬壽衢歌三百章，帝自圓明園回宮，奏以前導。而內戡外攘，治定功成，群臣亦屢有奏御之篇。康熙二十年，葉方藹上皇雅，曰涇丘十二章，美受降也；曰關隴十二章，平隴右也；曰南紀十一章，平閩也；曰巨浸十一章，平海寇也。徐嘉炎上鐃歌鼓吹曲，曰聖皇出，皇帝受命也；遼水奠，平察哈爾之亂也；安隴右，平王輔臣也；豫章翻，定江西賊也；掃七閩，平耿精忠也；海波平，驅鄭錦也；平五羊，討尚之信也；桂水深，定廣西也；殲渠魁，吳三桂死，逆解散也；洞庭湖，平湖南也；收成都，平全蜀也；克黔陽，定貴州也；定昆明，誅吳世璠，平全滇也；文德舞，告成功也。凡一十四章。袁佑亦上平滇鐃歌，曰聖同天，曰出師初，曰皇矣，曰於鑠，曰氏畝，曰昔夜郎，曰萬方平，曰於都，曰審天心，曰山石，凡十章。康熙二十三年，聖祖巡幸闕里，徐元文上東巡雅十三章。李振裕上親祠闕里雅一篇。顧汧上述聖政雅，東山十章，南勛十章。金居敬上駕幸闕裏樂府十二章康熙二十八年，聖祖南巡，趙執信上南巡樂府凡四章：曰東南春，道路無擾也；曰歲星謠，蠲租稅也；曰江水清，吏知法廉也；曰桃花然，變民俗也。彭會淇亦上南巡風謠十章。康熙三十六年，親征沙漠，厄魯特遁，陳廷敬上聖武雅三篇，惟天十有一章，言初臨沙漠，安邊破敵，武功盛也；皇矣十有一章，言撫降人民也；武成十有一章，言擒孽殲兇，武功大成也。王士禛上平北雅一篇。杜臻上平漠北鐃歌鼓吹曲：曰揚聖武，神幾捷，峙金湯，踣猘獸，天駟蝗，天行健，穽孤雛，伏天誅，衢歌繁，武功成，光芝檢，陳王會，凡十二章。陳論上聖武功成鐃歌鼓吹曲：曰聖武昭，行天討，虔祭告，命將帥，嘉祥應，三出塞，廣招徠，大無外，凱歌還，辭尊號，凡十章。宋駿業上平北雅：成命九章，言天子自將出塞，靖邊塵，安萬民也；皇祐九章，言天子再出塞，料軍實，決機宜也；天監九章，言天子三出塞，兇醜窮蹙，服天誅，集大功也。沈涵上聖駕北巡鐃歌四章：撫萬國，言天威北指，厄魯特遠遁也；乘法駕，言大駕巡邊，喀爾喀懇切輸誠也；紫壇高，言德合天人，甘霖屢沛也；六龍旋，言還宮齋祓，親詣北郊也。姜宸英上平沙漠還宮凱歌七章：皇矣，頌宸斷也；有山崔嵬，述貞符也；從軍樂，血阜將士也；絕大漠，頌神武也；二儀樂，好生也；雄狐，美諸將能稟神算，成大功也；歌凱旋，樂寇平大駕早旋也。雍正二年，錢陳群上青海平定鐃歌，曰麋之窮，賊母俘，屈群醜三章。乾隆八年，沈德潛上謁陵慶成樂府，曰聖大孝，發鑾輅，盛京樂，謁三陵，懷祖烈，禮成宴，群蕃朝，大狩閱，永錫類，六龍回十章。萬承蒼亦上帝鑒十章。乾隆十四年，梁詩正上平定金川雅：有繹五章，美出師也；戎車四章，翦二豎也；繁雲五章，番酋降也；鸞鑣五章，告成功也。夢麟亦上聖武遠揚雅一篇。乾隆四十二年，程景伊上平定兩金川雅四篇：曰苞蘗十章，纘拉肇釁，按旅徂征，遂平之也；寅威七章，索諾木納我叛人，守險拒命，簡師濟師，審戎機以摧堅銳也；周陸十章，師武臣力，克承睿策，悉俘群醜，武功成也；凱懌十章，聖武既昭，行慶秩典，申無疆也。雍容揄揚，第群臣之嘉頌，雖未頒樂官，而掌固有可紀者，附見於末云。


\end{pinyinscope}