\article{列傳二百四十六}

\begin{pinyinscope}
馮子材王孝祺陳嘉蔣宗漢蘇元春馬盛治

王德榜張春發蕭得龍馬維騏覃修綱吳永安

孫開華硃煥明蘇得勝章高元歐陽利見

馮子材，字翠亭，廣東欽州人。初從向榮討粵寇，補千總。平博白，賜號色爾固楞巴圖魯。改隸張國樑麾下，從克鎮江、丹陽，嘗一日夷寇壘七十餘。國樑拊其背曰：「子勇，餘愧弗如！」積勛至副將。國樑歿，代領其眾。取溧水，擢總兵。

同治初，將三千人守鎮江。時江北諸將多自置卡榷釐稅，子材曰：「此何與武人事？」請曾國籓遣官司之。所部可二萬，餉恆詘，無怨言。蒞鎮六載，待士有紀綱，士亦樂為所用。寇攻百餘次，卒堅不可拔。事寧，擢廣西提督，賞黃馬褂，予世職。赴粵平羅肅，移師討黔苗，克全茗、感墟。九年，出鎮南關，攻克安邊、河陽，凱旋，再予世職。光緒改元，赴貴州提督任。七年，還廣西。明年，稱疾歸。

越二年，法越事作，張樹聲蘄其治團練，遣使往趣駕。比至，子材方短衣赤足、攜童叱犢歸，啟來意，卻之。已，聞樹聲賢，詣廣州。適張之洞至，禮事之，請總前敵師干衛粵、桂。逾歲，朝命佐廣西邊外軍事。其時蘇元春為督辦，子材以其新進出己右，恆悒悒。聞諒山警，亟赴鎮南關，而法軍已焚關退。龍州危棘，子材以關前隘跨東西兩嶺，備險奧，乃令築長墻，萃所部扼守，遣王孝祺勤軍軍其後為犄角。敵聲某日攻關，子材逆料其先期至，乃決先發制敵。潘鼎新止之，群議亦不欲戰。子材力爭，親率勤軍襲文淵，於是三至關外矣。宵薄敵壘，斬虜多。

法悉眾分三路入，子材語將士曰：「法軍再入關，何顏見粵民？必死拒之！」士氣皆奮。法軍攻長墻亟，次黑兵，次教匪，砲聲震山谷，槍彈積陣前厚寸許。與諸軍痛擊，敵稍卻。越日復湧至，子材居中，元春為承，孝祺將右，陳嘉、蔣宗漢將左。子材指麾諸將使屹立，遇退後者刃之。自開壁持矛大呼，率二子相榮、相華躍出搏戰。諸軍以子材年七十，奮身陷陣，皆感奮，殊死鬥。關外游勇客民亦助戰，斬法將數十人，追至關外二十里而還。越二日，克文淵，被賞賚。連復諒城、長慶，擒斬三畫、五畫兵總各一，乘勝規拉木，悉返侵地。

越民苦法虐久，聞馮軍至，皆來迎，爭相犒問，子材招慰安集之，定剿蕩北圻策。越人爭立團，樹馮軍幟，願供糧運作鄉導。北寧、河內、海陽、太原競響，子材亦毅然自任。於是率全軍攻郎甲，分兵襲北寧，而罷戰詔下，子材憤，請戰，不報，乃挈軍還。去之日，越人啼泣遮道，子材亦揮涕不能已。入關至龍州，軍民拜迎者三十里。命督辦欽、廉防務，會辦廣西軍務，晉太子少保，改三等輕車都尉。

十三年，討平瓊州黎匪，降敕褒嘉。調雲南提督，稱疾暫留。二十年，加尚書銜。值中日失和，命募舊部至江南待調發。和議成，還防。二十二年，赴本官。二十六年，入省籌防，會拳亂作，請募勁旅入衛，上嘉其忠勇，止之。逾歲，調貴州。二十八年，病免。明年，廣西土寇蜂起，岑春煊請其出治團防。方募練成軍，率二子以進，而遘疾困篤。未幾，卒，年八十六，謚勇毅，予建祠。

子材軀幹不逾中人，而硃顏鶴發，健捷雖少壯弗如。生平不解作欺人語，發餉躬自監視，偶稍短，即罪司軍糈者。治軍四十餘年，寒素如故。言及國樑，輒涔涔淚下，人皆稱為良將雲。

王孝祺，本名得勝，安徽合肥人。初入淮軍，以敢戰名。從李鴻章規三吳，積勛至守備。又從張樹聲克常、昭諸城，釋平湖圍，歷遷副將。論克宜、荊、溧、嘉、常功，擢總兵，賜號壯勇巴圖魯。從援浙，連下湖州、長興。是時，樹聲弟樹珊攻湖北德安陣亡，坐失主將，貶秩。戰敗東捻，復故官。西捻平，晉提督，更勇號為博奇。旋赴山西防河，大搜馬賊。值晉饑，斥家財以濟，民德之，賊所竄匿，輒先詗以告。事寧，賜頭品秩。光緒六年，聲督督兩廣，奏自隨。歷署潮州、碣石總兵。九年，徙右江鎮，主欽、廉防務。

明年，潘鼎新來乞師，領勤軍赴龍州，而鼎新已遁，乃從子材詣鎮南關截潰勇。宵襲文淵，入街心，馬踣，亟易騎，率死士繞山後，攀崖上，破二壘。俄而法軍分路入，直攻關前隘，復自後路仰擊，敵稍卻。李秉衡集諸將舉前敵主帥，孝祺曰：「今無論湘、粵、淮軍，宜並受馮公節度。」秉衡稱善。右路者西嶺也，其部將潘瀛袒臂裸體，沖入敵陣，故傷亡獨多。至日暮，孝祺擊敗之，奪三壘而還。攻諒城，瀛執幟先登，並力克之，城復。取太原，予世職。明年，授北海鎮總兵。二十年，賞雙眼花翎。逾歲，謝病歸。越四年卒，恤如制。

陳嘉，字慶餘，籍廣西荔浦。從蘇元春征黔苗，累勛至副將，賜號訥思欽巴圖魯。平六硐，擢總兵，調赴湖南守寶慶。鼎新撫廣東，嘉引兵從。抵思恩，值土寇嘯亂，計擒其魁莫思弼，誅之。

法越之役，率鎮南軍出關扼穀松。敵至，砲甚猛，退頓堅老，已而戰船頭、陸岸，皆捷。法軍據紙作社，師設伏誘之，嘉出挑戰，敵悉眾迎拒，戰方酣，元春隱兵起，斬法將四人、兵二百八十餘。捷入，賞黃馬褂，授貴州安義鎮總兵。未幾，法軍大舉寇堅老，鏖戰數晝夜，被重創僕地，左右掖之去，既覺，麾刀叱退，仍奮擊敗之。逾歲，法軍薄長墻。左路即東嶺，嘉爭其三壘，宗漢繼之，七上七下，嘉被創者四，氣不少沮。孝祺自西來援，合擊之，遂奪還。以次復文淵、諒山，進規穀松，力疾赴前敵，詔嘉之，賜頭品秩，予世職。創發，卒於軍，年未五十，謚勇烈。

蔣宗漢，籍云南鶴麗。同治初，回寇入境，方居憂，其酋馬金寶逼令受先鋒印，佯以終制辭。潛歸里，至江幹，無舟可濟，追騎將及，仰天祝曰：「茍得留身報國，當建此橋！」果得浮槎以免。既貴，成金龍橋，亙數百丈，行旅至今賴之。初隸楊玉科麾下，每戰輒為先鋒。從攻豬供箐，其下有吳家屯，為寇儲糧地，備奧阻。宗漢間道得大溜口，率死士百，縋幽鑿險，忍饑抵壁下，置藥桶，設伏線，潛出約師，火發，大敗之，繇是知名。又從玉科迭下各郡邑，積勛至副將，賜號著勇巴圖魯。戰小圍埂，勒馬挺矛，當者輒靡。岑毓英見而嘆曰：「真虎將也！」大理平，擢提督，賞黃馬褂。攻錫臘、順寧，皆先據要險，設伏敗敵。人皆謂其善謀云。事寧，更勇號圖桑阿。克雲州，署騰越鎮總兵。攻克烏索，授順云協副將。

光緒改元，英繙譯官馬嘉理入滇邊，抵戶宋河遇害，坐疏防，鐫秩付鞫。明年，復騰越，起副將。五年，靖遠平，復故官。法越之役，率廣武軍出關，功與嘉埒。和議成，賜頭品秩，除貴州遵義鎮總兵。二十年，賞雙眼花翎。二十六年，署提督，調雲南。越二年，還貴州，予實授。明年，卒，予建祠。

蘇元春，字子熙，廣西永安人。父德保，以廩生治鄉團，御寇被害，州人建祠祀之。元春誓復仇，從湘軍。同治初，隨席寶田援贛、皖、粵，累功至參將，假歸。六年，領中軍征黔苗，破荊竹園，賜號健勇巴圖魯。連克要隘，更號銳勇。八年，統右路軍，值思州苗犯鎮遠，復擊卻之，進復清江，擢總兵。黃飄之役，黃潤昌戰死，元春馳救，亦敗退，幹吏議。克施秉，復故官。九年，攻施洞，拔九股河，又改法什尚阿勇號。薄臺拱，苗遁走，晉提督。明年，復丹江、凱里，軍威益振，賞黃馬褂。以次下黃飄、白堡，驛道始通。逾歲，循清水而南，所至輒靡，惟烏鴉坡猶負固。復自東南破張秀眉砦。殘苗將北走，黔軍遏之河干。元春麾軍馳之，截寇為二，斬數千級，降三萬餘人，苗砦悉平。元春留頓其地，撫降眾。論功，予雲騎尉。全黔底定，賜頭品秩。光緒初，平六硐及江華瑤，被賞賚。

十年，和議中變，法人大舉攻桂軍。潘鼎新薦其才，詔署提督。遂率毅新軍駐穀松，取陸岸，鏖戰五晝夜。上嘉其勇，命佐鼎新軍，再予騎都尉。規紙作社，敵緣江築壘，夜將半，師設伏誘之，其左樹木幽深，元春隱兵其中，敵至，於是夾擊，大破虜。既而法人犯穀松，師連戰失利。敵毀鎮南關，元春出隴窯御之，不克，退幕府。當是時，自南寧至桂林，居民大震。鼎新罷免，遂命主廣西軍事。十一年，法人寇西路，元春趨艽封截之，乃引去。俄攻關前隘，失三壘，元春亟馳救。詰朝，助子材扼中路，大捷，語具子材傳。長驅文淵，元春踵至，詗知敵據驅驢墟，乘其未整列逐之，敵奪門走，進扼觀音橋，而停戰詔下，諸軍分頓關內，元春駐憑祥，居中調度。和議成，授提督，晉三等輕車都尉，又改額爾德蒙額勇號。

還龍州，其南曰連城，號天險，建行臺其上，暇輒取健兒練校之，授以兵法。西四十里即關，崇山相崟，一道中達。元春相形勝，築砲臺百三十所，囑統將馬盛治鎮之。鑿險徑，闢市場，民、僮懽忭。復自關外達龍州，創建鐵路百餘里，增兵勇，設制造局，屹然為西南重鎮。加太子少保，晉二等輕車都尉。二十五年，入覲，命赴廣州灣劃界。

前後鎮邊凡十九年，閱時久，師律漸弛，兵與盜合而為一，蔓滋廣。朝命岑春煊督兩粵治之，御史周樹模劾元春演餉縱寇，敕春煊按覆。春煊謂不斬元春無以嚴戎備，詔奪職逮訊。初，湘軍舊制，軍餉月資衣食外，餘存主將所備緩急，歲餘乃給之，名曰「存餉」。元春蒞邊，凡所設施，不足，移十二萬濟之。刑部擬以斬監候，獄急，元春請以應領公款十六萬備抵償。於是部再疏其狀，謂其父死難，例得減，詔戍新疆。

元春軀幹雄碩，不治生產，然輕財好士，能得人死力。嘗與法人接，獨持大體。金龍峒者，安平土州地，為中、越要隘，法將據之，與爭不決。而游勇萬人恆出沒為法患，法莫能制。其總督入關來求助，元春悉召至資遣之，金龍七隘卒歸隸。法商李約德為寇所掠，總署慮啟釁，以屬元春。元春簡騶從詣山下，寇聞，送之出。時元春已積逋二十萬，或勸其請諸朝，元春嘆曰：「吾任邊事，致外人蹈絕險，尚敢欺朝廷要重利乎？」卒不可。法感其義，贈寶星。既入獄，年已六十矣，無子，幕士董左右之。法總統聞其狀，急電公使端貴等謀緩頰。喜，具以告，元春曰：「法，吾仇也。死則死耳，藉仇以乞生，是重辱也！君為我謝之。」居戍四年，御史李灼華疏其冤，事下張人駿，廉得實，請釋歸，而已卒於迪化。貧無斂，新疆布政使王樹棻為治其喪。宣統改元，復官，子承賜，戍所生。

馬盛治，字仲平，籍廣西永安。以孝著。初隨席寶田征黔苗，積功至游擊，賜號壯勇巴圖魯。苗疆平，更勇號哈豐阿，遷副將。從克六硐，擢總兵。越事急，遂率師出關。時宣光、太原、牧馬潰勇索餉譁變，盛治輕騎往撫，汰弱留強，軍紀以肅。逾歲，法人悉銳至，腹背受敵。盛治具餱糧，間道繞敵前，與元春諸軍夾擊之，遂復南關。克文淵、諒山、長慶，頻有功，賞黃馬褂。光緒十二年，除柳慶鎮總兵，仍統邊軍佐元春，築砲臺，設廛市，賞雙眼花翎。二十一年，會辦中越界務。連破西林、鬱林諸匪，晉提督。二十八年，移署左江鎮。南寧各屬故盜藪，至即麾軍搜剿，寇聞風遁。遂檄所屬練團築卡，堅壁清野，寇大困。其酋黃和順等猶負嵎，官軍攻隴賴，遇伏，槍彈雨坌，盛治被重創，眾掖之出，旋卒。

盛治居邊十七年，元春倚如左右手。元春尚寬，而盛治濟以嚴，邊境賴以寧謐。卒，年五十八，謚武烈，予思恩、南寧建祠。

王德榜，字朗青，湖南江華人。咸豐初，粵寇擾境，與兄吉昌毀家起鄉兵，戰數利。五年，援江西，攻奉新，吉昌戰死，德榜領其眾，誓復仇。七年，論克瑞州功，敘經歷、州同。明年，從將軍福興援浙，復衢、處各城，擢知州。又明年，從援安徽，克婺源，遷直隸州知州，援例加道員。其夏，殲賊浮梁景德鎮。十年，平廣信，寇遁入浙。徙防玉山，歸左宗棠節度。十一年，李世賢、李秀成先後來犯，並擊卻之，賜號銳勇巴圖魯。

同治改元，所部譁變，又不稟宗棠命，私越境駐廣豐，褫職留軍。尋還浙。世賢犯遂安，出常山、華埠截之。會宗棠耀兵龍游，令扼全旺。世賢遣驍賊分道馳救，德榜自右路夾擊，皆愕走。城寇猶未下，逾歲，偪城南，築三壘，寇夜遁，復官。移師浮梁，連下崇光、陽溪諸渡。三年，釋廣信圍。其秋，復東鄉，長驅江山、玉山、廣豐、鉛山，所至皆下，擢按察使。

是時，世賢合汪海洋出入江、廣邊，連陷龍巖、南靖、漳州。德榜將二千五百人馳援，合劉典軍為西路軍，攻莒溪，克之。四年春，授福建按察使。復古田，攻南陽，師少卻。俄而海洋率黃、白號悍黨可二萬列田壟，典先入，德榜為承，奮擊之，寇返西岸。德榜追至下車，海洋下馬痛哭，其黨挾之走。黃、白號衣者，海洋所蓄死士，號無敵，至是喪失過半矣。四月，邀擊世賢於安溪，進攻烏頭門，復漳城，馳大埔，郭揚維率四千人降，乘勝克南靖。易勇號曰達沖阿，遷布政使。十月，援嘉應，頓塔子墺，與諸軍環偪之。追寇，寇返奔。時宗棠軍大埔，麾下止八百人，勢岌岌，亟召德榜扼三河壩。地當潮州要沖，皆山道絕澗。德榜至，察地勢，度寇必不往，且主帥軍孤懸，寇直犯必不支，乃請當中路，卒與典軍出寇前遏之。十二月，復嘉應，誅海洋。捷入，賞黃馬褂。六年，遭父憂歸。

十年八月，宗棠征河州回，德榜詣軍所綜營務。時黑山壘林立，勢張甚。德榜率二千人自狄道渡洮，以石鼓墩左拂黑山，右扼邊家灣，形便控駕，乃築二壘其上，與諸軍痛擊，寇壘悉平。進駐迤南三甲集，率騎越山南下，大破之。剿東鄉，抵陰窪泉，遇伏，下馬督戰，寇潰。迭克要害，寇並入謝家坪。十一年，傅先宗戰歿新路坡，德榜接統其軍，申明紀律，誅將弁先潰者六人，士氣復新。羌地曠，夙患狼，往往百十成群，夜入幕帳噬人。德榜令將士習獵搜捕，狼患減。甘南既平，撫降回十餘萬。濬狄道河渠，獲沃壤百餘萬畝。降敕褒嘉，賜頭品秩。光緒元年，母憂，解職。六年，再赴新疆，以舊部駐張家口。七年，入京，教練火器、健銳諸營，兼興畿輔水利。

十年，越南事亟，率師赴難。抵龍州，募新軍八營，號定邊軍，單騎詣諒山，謁徐延旭陳方略。令提督張春發分兵駐朝陽山、半隴山左右，何秀清等駐驅驢墟，通運道，而自領兵赴鎮南關。北寧陷，權廣西提督。戰豐穀，敗，蘇元春不往援，德榜銜之；以故元春敗於穀松，亦不往救。德榜自負湘中宿將，與督師不洽。潘鼎新責其戰不力，劾罷之，以所部屬元春。九月，復被命赴那陽，進偪船頭，戰數捷。

明年，軍油隘，法軍犯長墻，出師夾擊，據文淵對山，鏖戰數日，殺傷略相當。越日，陳嘉爭東嶺三壘，德榜擊其背，克之。是日晨，出甫谷，敵援至，沖截為二，部將蕭得龍及春發戰最勇，殲法軍百餘人，獲糧械無算。敵被截，大潰。已，復合諸軍攻諒城，法軍扼驅驢墟，地故有德榜舊壘，堅且緻。平明，德榜殲其六畫兵總一，諸軍繼之，城復。穀松敵勢仍悍，又殲其三畫兵總一，於是法人大潰，悉返侵地。復故官，被賞賚。尋移疾去。十五年，授貴州布政使。十九年，卒，恤如制。

張春發，字蘭陔，江西新喻人。初隸劉松山麾下，充探騎，頻有功。累遷至副將，賜號傑勇巴圖魯。從征陜回，規寧靈，戰常陷堅，擢總兵。金積堡寇決渠淹我師，春發開溝築堤，引流反灌，破壘二百餘，更勇號曰哲爾精阿。復巴燕戎格及河州，晉提督。光緒二年，從劉錦棠取迪化，連克瑪納斯、達阪、托克遜，賞黃馬褂。進復西四城，予世職。五年，安集延布魯特入寇，春發度幕趨博斯塘特勒克，搗其巢，逐北至俄境。

法越肇釁，從德榜奪東嶺。法援大集，彈入右額，貫左頰，裹創力戰，大捷。除廣西右江鎮總兵，署廣東陸路提督，賞雙眼花翎。二十一年，平永安、長樂匪，予實授。二十六年，調湖北，逾歲，徙雲南。魏光燾劾其營務廢弛，論戍。三十二年，張之洞白其誣，復官，綜兩江營務。宣統三年，病免，旋卒。

春發治軍嚴，嘗云兵佚則驕惰，以故朝夕躬訓練，暇輒使濬河流，平道路。然木訥寡文，疏酬應，同官先施者恆不答禮，且往往氣凌其上，卒以此叢忌。

蕭得龍，籍湖南藍山。咸豐初，從援贛、浙，積勛至提督。調赴閩，克南陽、漳州。攻嘉應，寇遁，追扼北溪，大敗之，賜號博奇巴圖魯。光緒初，移師甘肅，克東鄉太子寺。越事危棘，與法人戰南關，殺傷略相當，奪東嶺三壘。功最，賞黃馬褂。事寧，署莊浪協副將。創發，卒於官，予優恤。

馬維騏，字介堂，雲南阿迷人。少從岑毓英軍征回寇，積功至都司，捕盜尤有名。越南事亟，又從毓英出關，以偏裨當一路。法越之戰，滇軍多有功，而以維騏及覃修綱、吳永安為著。師攻宣光，垂克，法援大集，圍劉永福軍，維騏銳身馳救，鏖戰二晝夜，擊卻之。從攻臨洮，功最，遷副將，賜號博多歡巴圖魯。

光緒十三年，襲攻惈黑，間道濟瀾滄江。賊驚潰，斬其酋張登發，闢地千里，晉總兵。頻年越匪亂，騷擾各州邑，設方略治之，邊境以安。二十四年，除廣東潮州鎮。越四年，擢四川提督。仁壽、彭山土寇起，焚教堂，殺教民，勢洶洶。岑春煊諗其嫺武略，軍事一以屬之，用兵數月，以次戡定。三十一年，打箭爐關外泰凝寺喇嘛謀叛，率師討平之。會巴塘蠢動，殺駐藏大臣鳳全，川邊大震。維騏剿撫兼施，克要害，擒渠率，賜頭品秩、黃馬褂。趙爾巽督川，改編巡防軍，奏充翼長，訓練士卒，創設將弁學堂，軍民綏戢。宣統二年，卒，恤如制。

覃修綱，籍廣西西林。隸毓英麾下，與維騏齊名。徵回有功，累遷至參將，賜號勤勇巴圖魯。從克雲州，晉副將，更勇號曰隆武。宣光之役，修綱獨扼夏和、清波，分兵取嘉喻關，復招越民九千，分頓要隘，綴法軍。緬旺前接山西、興化，後達十州、三猛，為敵所據，出不意襲克之。次年，永福戰失利，軍潰退，修綱仍堅持不動。戰臨洮，斬其二將，夜半時，率死士短兵搏擊，法人大敗。乘勝復各郡縣，北圻諸省皆響應。修綱出奇兵直搗越南中部，而奉命罷戍。

事寧，賞黃馬褂，署川北鎮總兵，仍留滇。歷權普洱、開化諸鎮，坐事免。光緒二十五年，起甘肅西寧鎮，留滇如故。三十一年，卒，予建祠，並毓英祠附祀。

修綱性忠勇，官開化久，有惠政，士民感頌，因寄籍文山雲。

吳永安，籍云南廣西州。毓英部將中稱驍果。以徵回功，累遷至副將，賜號尚勇巴圖魯。從克澂江，擢總兵。平館驛，晉提督，更勇號曰額特和，賞黃馬褂。毓英撫福建，奏署臺灣鎮，未之官，憂歸。起治雲南邊防。法人浮小舟渡沱江，永安乘其半濟，擊敗之。趨宣光，留三營扼守，而自間道還興化合岑軍。既而諸軍攻宣光，與修綱分扼要隘，取嘉喻關，攻臨洮，戰益利，予優敘。和議成，署昭通鎮。討平武定夷匪，補鶴麗鎮。光緒十九年，卒，附祀毓英祠。

孫開華，字賡堂，湖南慈利人。少從軍，從鮑超援江西，戰九江小池口，傷右臂。援湖北，再被創。池驛之役，夾擊敗敵，積勛至守備。同治初，轉戰皖、贛間，遷副將。克句容、金壇，賜號擢勇巴圖魯。以次攻金溪、南豐、新城、寧都、瑞金，並下之，晉總兵。廣東，嘉應亂，敗賊黃沙嶂，降者十餘萬，擢提督。五年，除漳州鎮總兵，仍北行追捻入楚。其秋，赴本官。總督文煜累疏薦其才。十三年，總督李宗羲治江防，設霆慶、霆匯諸營。廈門與臺、澎對峙，勢險要，開華以超舊將，被命治廈門海防。募勇成捷勝軍，赴臺北、蘇澳營辦開山，詔署陸路提督。

光緒二年，率師東渡，頓基隆，顧北路。其時後山阿綿、納納社番畔服靡心互，開華領所部抵成廣澳，量地勢，察番情，進駐水母丁。悍番分路迎拒，開華麾軍鏖戰，陣斬數人，餘敗潰。師入高崁，直搗其巢。潰番並入阿綿，其地水湍急，聳巘巉崗，砲臺錯列，備奧阻。開華轟擊之，縱以火箭，復繞道攻其後，番駭走，遂克之，擒其魁馬腰兵等梟於市。九日三捷，論功，賞黃馬褂。四年，霆慶軍統將宋國永卒，開華接統其眾。會加禮宛、巾老耶畔，據鵲子城，師攻不克。總督何璟以軍事棘，令開華進新城，許便宜行事。開華浮戰艦入自花黎，襲攻後山背。四日悉夷諸社，斬二百數十級。番乞款，縛姑乳斗玩以獻，寘之法。臺北平，被賞賚。明年，內渡，再署提督，秋，復渡臺。九年，回任。已，復出辦臺北防務。

十年，法人來犯，時劉銘傳主軍事。銘傳故淮軍宿將，知開華幹略，檄守水扈尾。初，法艦八艘至，開華度其必登岸，令諸將分伏砲臺後，露宿以待。部署甫定，而敵彈雨坌，煙焰翳天，偪臺而前。開華見勢猛，分路截擊，自夜至午，卻而復前者數四。臺既毀，短兵接戰。開華銳身入，手刃執旗卒，奪其旗以歸。諸軍士見之，氣益奮，斬馘二千餘級，法人遁走。歐洲諸國以失國旗為至辱。捷入，予世職，拜幫辦軍務之命。和議成，還本官，旋予實授。十九年，卒，謚壯武。子道仁，亦官福建提督。同時守滬尾者，硃煥明為最著。

煥明，籍安徽合肥。初從銘軍征粵寇，積功至游擊。平東捻，遷副將。西捻犯畿疆，躡之滄州、德平，戰數利，晉總兵。光緒元年，臺灣生番騷動，從唐定奎往討，連破竹坑山、內外獅頭，擢提督。法越之役，法軍分道犯滬尾。煥明當北路，被重創，戰益力，開華直入擊退之。旋移師臺北，平番社，軍嘉義鹿港。土寇數千薄城，煥明率三百人與戰，殞於陣。事聞，附祀定奎祠。

蘇得勝，亦籍合肥。從銘軍討捻，積功至游擊。戰常陷堅，賜號勵勇巴圖魯，屢遷提督。法艦寇臺灣，從銘傳守臺北。戰基隆，大捷，記名海疆總兵，更勇號曰西林。滬尾告警，銘軍回援，於是基隆再失。逮滬尾既復，得勝還駐六堵。規基隆，全軍會月眉山，曹志忠將左，劉朝祐將右，得勝居中。敵至左路，擊卻之。逾歲，法益兵攻志忠營，得勝領數百人往援，戰失利，提督梁善明陣亡，右師亦潰，月眉復不守。而得勝已先營六堵，築城十餘里，諸軍獲安。相持月餘，和議成，始開港。旋補建寧鎮，仍留防滬尾。數剿生番，感瘴成疾。光緒十六年，卒於軍。妻徐氏，絕食殉焉。恤如制，妻獲旌。

章高元，亦合肥人。初入淮軍，累至副將。銘傳檄為騎旅先鋒，轉戰魯、皖。安丘之役，以功擢總兵，賜號奇車巴圖魯。征臺灣，晉提督。法越事作，署澎湖鎮總兵，銘傳檄援滬尾。滬尾、基隆既復，論功，更勇號年昌阿，除登萊青鎮。中日失和，詔赴前敵，駐蓋平。日軍來攻，戰挫遂退。德軍艦襲膠澳，被幽，旋脫歸，稱疾罷。拳亂作，起署天津鎮，徙重慶，以病免。卒，年七十一。

歐陽利見，字賡堂，湖南祁陽人。咸豐初，入長沙水師，轉戰贛、皖間，積功至游擊。同治改元，偽護王陳坤書據太平，以兵艦銜尾西上，環泊花洋上駟渡，期水陸並進。利見領一軍為前鋒，兼程赴難。坤書陽令陸路悍黨擊我師船，而陰結筏自下游竊渡。利見詗知之，率所部長驅，乘風浪沖其筏為二。寇大困，倚河築壘，矢堅守。我師水陸分道進，利見駛入花山，擊其背。遲明，戰良久，寇陣不少動，援軍至，始退。利見進次馬音街，會水師將李朝斌偪花津而陣，步騎助之，寇潰。翼日，復戰，陸師將周萬倬遇伏被創，利見銳身馳救，苦戰竟日，焚象山寇舍。而寇艎聚泊小丹陽，歸護新市鎮。利見進石臼湖轟擊之，獲其船十二艘，遷參將。

二年，攻巢縣，偪城東門而軍，適彭毓橘軍至，燔其筏，毀浮橋。寇入城，利見先登克之，遂與霆軍復含山。四日連下三城，功最，賜號強勇巴圖魯，調補狼山鎮游擊。克嘉定，遷副將。下太倉、昆山、新陽，晉總兵。是時花涇港寇壘林立，與吳江、震澤寇相犄角。利見率師破之，毀其船二十艘，城寇援絕乞降。於是蘇、浙路梗，蘇寇無固志。李鴻章督師合圍，利見引兵從，迭克要害，寇宵遁。城復，晉提督。三年，攻嘉興，利見率謝世彩等與陸師夾擊，麾眾先登，自城上發巨砲轟之。城寇駴亂，城遂拔。以次下長興。坤書據常州，鴻章舉兵西，使利見造浮橋渡壕，四面環攻，坤書就擒。中吳大定，除淮揚鎮總兵。

四年，捻至曲阜，東南走滕、嶧，渡運，東北走蘭山，南走郯，趨贛榆、青口，圖南下。朝廷憂裏下河，詔備淮揚防。於是利見率砲艦四十艘泊清江，兼治糈臺。七年，黃河暴漲，利見乘流至德州，運防乃固。捻雖屢挫，然渡運之謀未已，盤旋河東上下。利見復下駛援應，與諸軍環擊，捻益不支。事寧，賞黃馬褂，更勇號曰奇車伯。光緒六年，調福山鎮。明年，擢浙江提督。

十年，法艦寇福建，浙江戒嚴。鎮海為浙東門戶，利見以三千五百人頓金雞山防南岸，提督楊岐珍以二千五百人頓招寶山防北岸，總兵錢玉興以三千五百人為游擊師。威遠、靖遠、鎮遠三砲臺，守備吳傑領之，而元凱、超武二兵艦泊海口備策應。諸將皆受利見節度。利見實以兵備道薛福成為謀主，乃量形勢，設防禦，蒐軍實，清間諜，杜鄉導，申紀律，勵客將，布利器，部署甫定，而敵氛已偪。法人狃馬江之役，頗輕浙防。利見督臺艦兵縱砲擊之，法主將坐船被傷，數以魚雷突入，皆被擊退。法艦並力猛進，又沉其一。敵計窮，相持月餘，終不得逞。事後知主將孤拔於是役殞焉。上嘉其功，賜頭品秩。

十五年，病免。二十一年，劉坤一被命援奉天，奏調利見赴軍。力疾北行，卒於道，年七十一。

論曰：法越之役，克鎮南，復諒山，實為中西戰爭第一大捷。摧強敵，揚國光，子材等之功也。開華等復滬尾，利見等守鎮海，與維騏等偕劉永福之拔宣光，並傳榮譽。當時挾戰勝之威，保臺復越，亦尚有可為。獨怪當事者為臺灣難保之說以自餒其氣，致使關外雖利，而越南終非我有。罷戰詔下，軍民解體，至今聞者猶有恨焉。


\end{pinyinscope}