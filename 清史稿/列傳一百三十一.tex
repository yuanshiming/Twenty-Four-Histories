\article{列傳一百三十一}

\begin{pinyinscope}
勒保額勒登保胡時顯德楞泰

勒保，字宜軒，費莫氏，滿洲鑲紅旗人，大學士溫福子。由中書科筆帖式充軍機章京。乾隆三十四年，出為歸化城理事同知。坐事當褫職，高宗以溫福方征金川，特原之。授兵部主事，仍直軍機處。累遷郎中，出為江西贛南道，調安徽廬鳳道。以母憂去官，命為庫倫辦事章京。四十五年，充辦事大臣。累擢兵部侍郎，仍留庫倫。五十年，內召。未幾，授山西巡撫。五十二年，署陜甘總督，尋實授。五十六年，大軍征廓爾喀，治西路駝馬、裝糧、臺站，加太子太保。

初，安徽奸民劉松以習混元教戍甘肅，復倡白蓮教，與其黨湖北樊學明、齊林，陜西韓龍，四川謝添繡等謀不軌。五十九年，勒保捕劉松誅之，而松黨劉之協、宋之清傳教於河南、安徽。以鹿邑王氏子曰發生者，詭明裔硃姓，煽動愚民，事覺被捕。詔誅首惡，赦餘黨，發生以童幼免死，戍新疆。之協遠颺不獲，各省大索，官吏奉行不善，頗為民擾。武昌府同知常丹葵在荊州、宜昌株連數千人，川、楚民方以苗事困軍興，無賴者又因禁私鹽、私鑄失業，益仇官，亂機四伏矣。

六十年，勒保調雲貴總督。湖南、貴州苗疆不靖，福康安督師進討，勒保赴軍，安撫正大、銅仁、鎮遠降苗，並治軍需。雲南威遠惈匪擾邊，勒保將赴剿，會惈匪即平，福康安、和琳相繼卒於軍，命偕明亮、鄂輝接辦軍務，未至，而湖北教匪熾，蔓延川、陜。林之華、覃加耀踞長陽黃柏山，福寧攻之不克，勒保往會剿，嘉慶二年春，連戰敗之。方乘勝薄其巢，而貴州南籠仲苗王囊仙等叛，詔勒保督師討之。王囊仙者，洞灑寨苗婦，當丈寨韋七綹須，以囊仙有幻術，推為首。分遣其黨大王公、李阿六、王抱羊圍南籠府，及府屬之永豐、黃草壩、捧鮓、新城、冊亨，安順府屬之永寧、歸化諸城。冊亨陷，滇、黔道梗。三月，勒保至，令總兵德英額、札郎阿、袁敏分守東、西、北三路。其南際滇、粵，咨兩廣總督吉慶、雲南巡撫江蘭防之；自率按察使常明、副將施縉，進克關嶺。抵永寧，副將巴圖什裡已解其圍，都司周廷翰援歸化，圍亦解。會提督珠隆阿擊永豐，自率總兵張玉龍、七格，解新城圍，進至南籠，圍始解。詔嘉南籠固守，賜名興義。遣常明、施縉解黃草壩圍。賊悉眾圍捧鮓、永豐益急，分兵援之，先解捧鮓圍，自率常明、施縉攻洞灑、當丈賊巢。賊縱火自焚，都司王宏信、千總洪保玉冒烈焰入，擒王囊仙、韋七綹須，旋解永豐圍。吉慶亦自廣西至，復冊亨。六月，仲苗平，詔改永豐曰貞豐，錫封勒保一等侯爵，號曰威勤。

九月，調湖廣總督。時川、楚賊氛愈熾，立青、黃、藍、白、線等號，又設掌櫃、元帥、先鋒、總兵等偽稱。先命永保總統諸軍，易以惠齡，又易以宜綿，皆不辦；至是宜綿薦勒保以自代，允之。三年正月，至四川梁山，賊曾柳起石壩山，而白號王三槐、青號徐天德、藍號林亮工諸賊聚開縣。勒保先破石壩山，斬曾柳，詔嘉為入川第一功。調授四川總督。三槐走達州，與藍號冉文儔合，惟亮工仍在開縣之開州坪，勒保令副都統六十七、總兵富森布剿之；親追三槐，九戰皆捷。賊走巴州，掠閬中、蒼溪而西，追之急，復東入儀隴。勒保以賊蹤靡定，所至裹脅，乃畫堅壁清野策，令民依山險扎寨屯糧，團練鄉勇自衛。賊由儀隴趨孫家梁，欲與白號羅其清合。偕惠齡、恆瑞截剿，三槐南竄渠縣，文儔遁入其清寨。勒保留惠齡、恆瑞剿孫家梁，仍親躡三槐。五月，三槐犯大竹，分竄梁山、墊江、新寧，東奔開縣，亮工出為犄角，擊走之，斬其黨林定相。天德來援，敗之，擒其黨張洪鈞，天德奔新寧。三槐與冷天祿踞雲陽安樂坪，進圍之。七月，誘三槐降，擒之，械送京師，詔晉封公爵。

天祿盡有三槐之眾，負嵎抗拒，圍攻久不下；黃號龍紹周、龔建、樊人傑來援，擊卻之。十月，天祿糧盡，詭請降，夜突營，大為所挫，尋走新寧。四年正月，天德為額勒登保所敗，亦竄新寧仁市鋪，與黃號王光祖合。偕額勒登保夾擊，天德走墊江，天祿走忠州。勒保令額勒登保截擊天德，總兵百祥追天祿，自率大軍策應。仁宗以前此諸軍事權不一，特授勒保經略大臣，節制川、楚、陜、甘、豫五省軍務，明亮、額勒登保為參贊。勒保以賊勢重在四川，請暫駐梁山、大竹等處督師。尋破天德，天祿分竄鄰水、長壽，復敗之，天祿為額勒登保所殲。二月，移駐達州。疏言扎寨團練，行之四川有效，請通行於湖北、陜西、河南；又言安民即以散賊，請各省被賊之區，蠲免今歲應徵錢糧：並如議行。四月，追剿天德、紹周、建、人傑及張子聰等，賊遁開縣東鄉。旋分竄竹峪關、渡口場，意圖入陜。五月，子聰勾合藍號冉天元北竄，遣額勒登保兜擊，逼回川境。子聰竄通江，藍號包正洪竄雲陽，青號王登廷竄東鄉，天德、紹周、建、人傑及線號龔文玉，白號張天倫竄大寧老林，勒保檄調諸軍分剿。六月，總兵硃射鬥殲正洪於雲陽；七月，德楞泰擒文玉於大寧；八月，提督七十五擒建、人傑於開縣：賊勢浸衰矣。

會治餉大臣福寧劾勒保月餉十二萬兩，視他路為多，所辦賊有增無減；而天德復由大寧闌入湖北境，總督倭什布飛章告警。詔褫職，命尚書魁倫赴川勘問，以額勒登保代為經略。勒保能得軍心，而八旗兵素驕，稍裁抑之，遂騰蜚語，及就逮，所部將士為之訟冤。魁倫窺帝怒不測，未以上聞，稍為申辨糜餉縱賊罪，卒坐以明亮、恆瑞不聽調度；副都統訥音兵譁閧，不據實參奏；又賊犯楚境不即馳報，玩視軍務，論大闢。帝念前功，改為斬監候，解部監禁。

五年春，額勒登保等剿賊陜西，魁倫專任川事，而將士不用命。天元、子聰合黃號徐萬富、青號汪瀛、線號陳得俸，渡嘉陵江，魁倫退守潼河，事聞，起勒保赴川。三月至，賊已越潼河，赴中江截剿，連敗之，詔逮魁倫，授勒保四川提督，兼署總督。時德楞泰已大破賊於馬蹄岡，冉天元、陳得俸、雷世旺先後殄滅；合剿汪瀛於嘉陵江口，擒之。四月，擊敗高天升、馬學禮，賊遁甘肅番境，五月，復犯龍安，罷提督，專任總督。六月，賊北走甘肅，遣副都統阿哈保追之，自率兵剿川東、川北諸賊。七月，與德楞泰合擊白號茍文明、鮮大川於岳池新場，敗之，大川走死，實授總督。

八月，白號賊與青號趙麻花合，進擊，殲其黨湯思舉。麻花復合王珊向陜境，欲迎天德入川。勒保截之於江口，斃麻花，珊亦為德楞泰所誅。十二月，藍號李彬、白號楊開第、黃號齊國謨自巴州竄儀隴，德楞泰擊斃國謨，勒保亦斬開第，獨彬遁走。六年正月，移師川東，敗藍號楊步青於大寧，而樊人傑、徐萬富合藍號王士虎、冉天士擾廣元、蒼溪。遣阿哈保往援，賊偽向儀隴，陰沿嘉陵江南下，欲潛渡；馳至南部與阿哈保合擊，殲萬富。二月，藍號張士龍竄巴州，遣七十五擊斬之；自擊藍號陳朝觀、白號魏學盛，敗之巫山、雲陽間。賊北竄入陜、楚界，追至竹山。六月，賊回竄東鄉，擊敗之，擒青號何子魁，殲藍號茍文明、鮮俸先。七月，又擒徐天壽、王登高。八月，白號高見奇合魏學盛竄廣元，邀擊之，追至通江。適藍號冉學勝自老林至與合，乘夜攻之，擒學勝。詔封三等男。九月，見奇、學盛分竄南江及陜西西鄉。勒保抵南江，聞李彬方掠巴州、蒼溪，恐逾嘉陵江，亟往，賊已東竄通江；乃移兵大竹，剿湯思蛟、劉朝選，追至太平，擒其黨蕭焜。

是冬，偕額勒登保、德楞泰疏言：「剿匪大局已定，請酌撤官兵。」詔以「巨賊未盡除，遽思將就了事」，嚴斥之。七年正月，復疏言：「川省自築寨練團，賊勢十去其九。擬分段駐兵，率團協力搜捕餘匪；遣熟諳軍事之道、府，正、佐各員，分專責成。兵力所不到，民力助之；民力所不支，兵力助之：庶賊無所匿。」詔如議行。是月，擒青號何贊於忠州。二月，李彬竄南江，為建昌道劉清所擒。三月，張天倫、魏學盛擾川北，遣總兵田朝貴往剿，不利；親率羅思舉等繼進，大敗賊於巴州，天倫、學盛並就殲。五月，遣羅聲皋、達斯呼勒岱剿擒白號庹向瑤；總兵張績剿青號，擒徐天培；田朝貴剿藍號，殲楊步青。七月，劉朝選糾青、藍、黃號殘匪竄大寧，勒保遣將擊之，羅思舉擒朝選，達斯呼勒岱殲賴飛隴，詔晉一等男。十月，羅思舉擒張簡，而湯思蛟敗竄亦就獲。十一月，思舉擒黃號唐明萬。時川中著名逆首率就擒殲；餘匪竄老林，不復成股。在陜、楚者亦多為額勒登保、德楞泰所殲。十二月，合疏馳奏蕆功，晉封一等伯爵，仍以「威勤」為號。

八年，搜捕餘匪，擒白號茍文富、宋國品、張順，青號王青，招降黃號王國賢，偕額勒登保、德楞泰會奏肅清。未幾，陜西南山餘孽復起，至九年八月始平。十年，入覲，詔曰：「自嘉慶四年，勒保在川省令鄉民分結寨落，匪始無由焚劫，且助官軍擊賊。其後陜、楚仿行，賊勢乃促。今三省閭閻安堵，實得力此策為多。加太子太保、雙眼花翎，回鎮四川，與民休息。」時解散鄉勇，令入伍為兵。

十一年秋，陜西寧陜鎮新兵倡亂，遣總兵唐文淑往援剿，叛將蒲大芳縛首逆乞降，德楞泰受之。勒保奏劾：「叛兵罪重於逆匪，率以納降。不知畏威，安能悔罪？他兵從而生心，益驕難制。」帝韙其言，命赴陜西會治善後事宜。尋聞四川綏定新兵亦叛，桂涵捕擒首逆，磔之，餘黨並論如律。十三年，涼山夷匪擾馬邊，剿平之。十四年，拜武英殿大學士，仍留總督任。

十五年，召來京供職。坐在四川隱匿名揭帖未奏，降授工部尚書，調刑部。十六年，出為兩江總督。尋內召，復授武英殿大學士，管理吏部，改兵部，授領侍衛內大臣。十八年，充軍機大臣，兼管理籓院。十九年，以病乞休，食威勤伯全俸。二十四年，卒，詔贈一等侯，謚文襄。

勒保短小精悍，多智數。知其父金川之役以剛愎敗，一反所為，寄心膂於諸將帥，優禮寮屬，俾各盡其長，卒成大功。晚入閣，益斂鋒芒，結同朝之歡，而內分涇、渭。既罷相，帝眷注不衰，命皇四子瑞親王娶其女，以恩禮終。

子九，長英惠，科布多參贊大臣，襲三等威勤侯，卒；孫文厚，嗣爵。第四子英綬，工部侍郎；孫文俊，江西巡撫。

額勒登保，字珠軒，瓜爾佳氏，滿洲正黃旗人。世為吉林珠戶，隸打牲總管。乾隆中，以馬甲從征緬甸大小金川，累擢三等侍衛，賜號和隆阿巴圖魯，乾清門行走。四十九年，剿甘肅石峰堡回匪。五十二年，平臺灣。疊遷御前侍衛。五十六年，從福康安征廓爾喀，攝駐藏大臣。攻克擦木賊寨，七戰七勝，抵帕朗古河，班師殿後，加副都統銜。論臺灣、廓爾喀功，兩次圖形紫光閣。尋授副都統兼護軍統領，擢都統。

六十年，貴州松桃苗石柳鄧、湖南永綏苗石三保相繼叛，陷乾州。福康安視師，請額勒登保偕護軍統領德楞泰率巴圖魯侍衛赴軍。至則松桃圍已解，石柳鄧逸入石三保黃瓜寨中。額勒登保由松桃進攻，解永綏圍，克黃瓜寨。攻賊首吳半生於蘇麻寨，克西梁；半生遁高多寨，擒之：授內大臣。又獲乾州賊目吳八月，餘黨據平隴，進抵長吉山，敗之。嘉慶元年，福康安卒，和琳代。時石三保就擒，石柳鄧在平隴，乃進兵復乾州，賜花翎，署領侍衛內大臣。秋，和琳卒於軍，統兵者惟額勒登保、德楞泰及湖南巡撫姜晟三人。詔將軍明亮、提督鄂輝往會剿。十月，克平隴，石柳鄧遁踞養牛塘山梁，分兵克之。十二月，斬石柳鄧，苗縛吳八月子廷義以獻。軍事告竣，詔嘉其功最，錫封威勇侯，賜雙眼花翎。

二年，移師剿湖北教匪。時林之華、覃加耀踞長陽黃柏山，地險糧足，總督福寧攻之久不下。三月，額勒登保至，克四方臺。賊遁鶴峰芭葉山，其險隘曰大拏口，六月克之。賊竄宣恩、建始，分兵三路進，十月，斃之華於大茅田，而加耀遁施南山中，尋竄長樂硃里寨，三面懸崖，惟東南一徑。十二月，遣死士縋登，掘地窖火藥轟之，賊爭走，墜崖，坑穀皆滿。惟加耀偕賊二百遁，踞歸州終報寨。詔斥額勒登保縱賊，降三等伯爵。三年春，加耀始就擒，仍以蕆事緩，奪爵職、花翎，予副都統銜，命赴陜西協剿襄匪高均德、姚之富、齊王氏等。會李全自盩厔至藍田，欲與諸賊合，擊走之。姚之富、齊王氏失援，遂為明亮、德楞泰所殲。進剿均德於兩岔河，賊分竄商州、鎮安。四月，赴荊州會剿張漢潮，敗之竹山，躡追，由陜西入四川。九月，擊漢潮於廣元，擒其子正漋。與德楞泰等合剿川匪羅其清。其清踞營山之箕山，已為德楞泰所破，竄大鵬寨。額勒登保與德楞泰、惠齡、恆瑞四路進攻，十月合圍。其清突走青觀山，樹柵距險。額勒登保鑒於黃柏山、芭葉山頓兵之失，議主急攻，親逼柵前，席地坐，令楊遇春督兵囊土立營，且戰且築，諸軍繼之，攻擊七晝夜。賊不支，竄渡巴河，踞遂風寨廢堡。德楞泰同至，圍之數重，勢垂克，薄暮，忽傳令撤圍。賊傾巢夜潰，遲至黎明始馳追，賊四路逃竄，至方山坪已散盡，獲其清於石穴，逸匪數日內並為民兵擒獻。是役，賊趨絕地，無外援，開網縱之，饑疲就縛，士卒不損，竟全功焉，復花翎。十二月，追徐天德、冷天祿於合州。

四年春，詔以勒保為經略大臣，額勒登保與明亮同授副都統為參贊。三月，追冷天祿於大竹，聞蕭占國、張長庚由閬州竄營山，回軍迎擊。賊踞黃土坪，臨江負山，令總兵硃射鬥繞出雞猴寨，截其西；自率楊遇春由東襲攻城隍廟，賊西走，為射鬥所扼，夾擊，殲其半，越山竄走尚數千。乘夜圍擊於譚家山，隕崖死及生擒幾盡，斬占國、長庚。有冒難民逃出者，投冷天祿，述兵威，天祿曰：「我曾於安樂坪破經略兵數萬，何懼此乎？」時踞岳池，距大軍不遠，天祿遣大隊先行，自率悍黨八百殿後。額勒登保冒雨由間道進至廣安，令穆克登布據石頭堰以待，楊遇春潛出賊後；自將索倫勁騎沖之，賊死鬥，天祿斃於箭。次日，迫其大隊於石筍河，斬溺過半，先渡者追殲之。旬日間連殄三劇賊，疊詔嘉賚，先封二等男爵，晉一等。四月，追剿白號張子聰於雲陽，子聰糾合黃號樊人傑、線號蕭焜、卜三聘等，疊敗之寒水壩，賊稍散。五月，子聰復合冉天元窺陜境，扼御之。子聰竄通江，追敗之於茍家坪，又敗天元於木老壩。七月，天元竄鎮龍關，欲與王登廷合，登廷屯馬鞍寨，擊走之。窮追至大竹、東鄉，援賊麕至，分兵進擊，擒斬甚眾，仍躡登廷。

額勒登保戰績為諸軍最，湖北道員胡齊侖治餉餽送諸將，事發，獨無所受，詔嘉其「忠勇公清，為東三省人傑」。八月，勒保以罪逮，命代為經略，授領侍衛內大臣，補都統。疏陳軍事曰：「臣前數年止領一路偏師，今任經略，當籌全局。教匪本屬編氓，宜招撫以散其眾，然必能剿而後可撫，必能堵而後可剿。從前湖北教匪多，脅從少；四川教匪少，脅從多。今楚賊盡逼入川，其與川東巫山、大寧接壤者，有界嶺可扼，是湖北重在堵而不在剿。川、陜交界，自廣元至太平，千餘里隨處可通，陜攻急則入川，川攻急則入陜，是漢江南北剿堵並重。川東、川北有嘉陵江以限其西南，餘皆崇山峻嶺，居民近皆扼險築寨，團練守御；而川北形勢更便於川東，若能驅各路之賊偪川北，必可聚而殲旃：是四川重在剿而不在堵。但使所至堡寨羅布，兵隨其後，遇賊迎截夾擊，以堵為剿，事半功倍，此則三省所同。臣已行知陜、楚，曉諭修築，並定賞格，以期兵民同心蹙賊。至從征官兵，日行百十里，旬月尚可耐勞，若閱四五年之久，騾馬尚且踣斃，何況於人？續調新募者，不習勞苦，更不如舊兵。臣一軍尚能得力者，以兵士所到之處，亦臣所到之處；兵士不得食息，臣亦不得食息。自將弁以及士卒，無不一心一力，而各路不能盡然。近日不得已，將臣兵與各提鎮互相更調，以期人人精銳。」又言：「軍中出力人員，應隨時鼓勵，令各路領兵大員，自行保奏，以免咨送遲延。」帝並韙之。

時徐天德敗於湖北，折回川東，漸衰弱；而王登廷與冉天元、茍文明合阮正漋竄廣元，賊勢重在川北。九月，率楊遇春殲正漋於雲霧山。十一月，登廷、天德、天元及樊人傑會合抗拒，疊戰於巴州何家院、東君壩，擒賊目賈正舉、王國安，追至蒼溪貓兒埡。額勒登保以天元善戰，令楊遇春、穆克登布合左右翼力擊。穆克登布輕進，為天元所乘，傷亡甚眾；賊萃攻經略中營，血戰竟夜，賊始退，次日，登廷在南江為鄉團所擒。額勒登保以實聞，詔嘉其不諱敗，不攘功，不鬼大臣。天元竄開縣，額勒登保病留太平，遣楊遇春、穆克登布追之。將與德楞泰夾擊，而楊開甲、辛聰、王廷詔、高天升、馬學禮諸賊以川北守禦嚴，無所掠，乘間由老林竄陜西城固、南鄭，提督王文雄不能御，前路賊且入甘肅。額勒登保疏請以川事付魁倫、德楞泰，自力疾赴陜，而德楞泰先已西行赴援，不及回軍。

五年春，天元糾脅日眾，乘魁倫初受事，遂奪渡嘉陵江，硃射鬥戰死。未幾，潼河復失守，川中震動。詔逮魁倫，起勒保與德楞泰同辦川賊，責額勒登保與那彥成專剿陜賊。時那彥成破南山餘賊於隴山、伏羌，德楞泰追王廷詔、楊開甲於成縣。額勒登保亦至，乃令德楞泰回川西，自與那彥成分三路，遏賊入川及北竄之路。楊遇春、穆克登布破張天倫於岷州，慶成等破張世龍於洮河。廷詔、開甲合犯大營，擊走之，分兵追賊。大軍移剿高天升、馬學禮，迭敗之，賊逾渭北竄，尋要之於鞏昌，又要廷詔、開甲於岷州。諸賊並逼回渭南，而張世龍等走秦州，將趨北棧。留那彥成追高、馬二賊，自率楊遇春、岱森保回陜，令王文雄及總兵索費英阿等分扼南北棧。張漢潮已為明亮所殲，餘黨留陜者糾合復眾。張世龍、張天倫為大兵所驅，竄滇安，皆注漢北山中，東向商、雒，賊復蔓延。嚴詔詰責，召那彥成回京。閏四月，額勒登保率楊遇春連敗賊於商、雒、兩岔河，令遇春扼龍駒寨，使不得犯河南。賊乃回竄，留後隊綴官軍，連破之洵陽大、小、中溪，設伏溪口，擒斬三千餘，斃藍號劉允恭、劉開玉，於是漢潮餘黨略盡，晉封三等子。楊開甲、辛聰、張世龍、張天倫、伍金柱、戴仕傑等皆西竄。五月，令楊遇春等追擊金柱等於漢陰手扳崖，陣斃賊目龐洪勝等。進攻楊開甲等於洋縣茅坪，賊踞山巔，誘之出戰，伏兵繞賊後夾擊，陣斬開甲。六月，賊竄甘肅徽縣、兩當，藍號陳傑偷越棧道，擒之。八月，遇春斬伍金柱於成縣，斃宋麻子於兩當，賊復回竄陜境。疏陳軍事，略謂：「賊蹤飄忽，時分時合，隨殺隨增，東西回竄，官軍受其牽綴，稍不慎即墮術中，堵剿均無速效，自請治罪。」又言：「地廣兵單，請將防兵悉為剿兵，防堵責鄉勇，促築陜、楚寨堡以絕擄掠。」溫詔慰勞，以剿捕責諸將，防堵責疆吏，分專其任。會賊逼武關，截擊走之。

六年春，奏設寧陜鎮為南山屏障，如議行。二月，楊遇春擒王廷詔於川、陜交界鞍子溝，擒高天德、馬學禮於寧羌龍洞溪，三賊皆最悍。詔晉二等子，復雙眼花翎。時賊之著者，陜西冉學勝、伍懷志，湖北徐天德、茍文明，四川樊人傑、冉天泗、王士虎等，尚不下十餘股。四月，剿學勝於渭河南岸，又蹙之於漢南，賊遁平利。張天倫糾合五路屯洵陽高塘嶺、劉家河，令楊遇春擊走之。五月，穆克登布擒伍懷志於秦嶺。七月，遇春擒冉天泗、王士虎於通江報曉埡，徐天德、冉學勝並為他師所殲；而姚之富子馨佐及白號高見奇、辛斗等方擾寧羌，督諸將進剿，逼入川北。九月，總兵楊芳等擒辛鬥於通江。十月，豐伸、桑吉斯塔爾擒高見奇於達州。於是賊首李元受、老教首閻天明等各率眾降，賊勢窮蹙。條上搜捕事宜，詔嘉獎，晉封三等伯。十一月，茍文明合各路殘匪竄階州，裹脅復眾，回竄廣元、通江。十二月，敗之於瓦山溪，文明竄開縣大寧。七年正月，斬黃號辛聰於南江，文明由西鄉偷渡漢江。額勒登保自請罪，降一等男，詔以川匪責德楞泰、勒保等，額勒登保兼西安將軍，仍專辦陜賊。二月，文明竄入南山，與宋應伏、劉永受合，督師入山搜剿。六月，殲其眾於龔家灣，文明僅以身免，劉永受潛遁，為鄉民所殲。七月，殲文明於寧陜花石巖，晉一等伯。疏陳軍事將竣，請撤東三省及直隸、兩廣兵，遠地鄉勇分別遣留。遂窮搜南山餘匪，八月，擒茍文齊，斃張芳。赴平利與德楞泰會剿楚匪，五戰，擒斬過半。十月，斃青號熊方青於達州，盡殲竹溪股匪。十一月，令穆克登布追賊通江鐵鐙臺，擒景英、蒲添香、賴大祥，及湖北老教首崔連樂，晉三等侯。著名匪首率就殲，零匪散竄老林。十二月，疏告蕆功，詔嘉額勒登保：「運籌決策，悉中機宜，躬親行陣，與士卒同甘苦，厥功最偉。」晉封一等侯，世襲罔替，授御前大臣，加太子太保，賜用紫韁。餘論封行賞有差。

八年春，留陜搜捕，擒姚馨佐、陳文海、宋應伏等於紫陽。穆克登布遇伏戰歿。六月，移師入川，擒熊老八、趙金友於大寧，熊老八即戕穆克登布者。疏陳善後事宜：「各省酌留本省兵勇：四川一萬二千，湖北一萬，陜西一萬五千，分布要地。隨征鄉勇有業歸籍，無業補兵，分駐大員統率。」七月，馳奏肅清，命暫留四川經理善後。編閱陜、楚營卡事竣，振旅還京。十二月，至，行抱見禮於養心殿，獎賚有加，命謁裕陵。

九年春，因前遭母憂不獲守制，補持服。尋命赴四川偕德楞泰殲餘孽。十年，回京，總理行營，充方略館總裁。八月，上幸盛京，額勒登保以病不克從，謁陵禮成，特詔加恩晉三等公爵。是月，卒於京師，年五十八。上聞震悼，回鑾親奠，禦制述悲詩一章。於地安門外建專祠，曰褒忠，謚忠毅，命吉林將軍修其祖墓立碑焉。

額勒登保初隸海蘭察部下，海蘭察謂曰：「子將才，宜略知古兵法。」以清文三國演義授之，由是曉暢戰事。天性嚴毅，諸將白事，莫敢仰視。然有功必拊循，戰勝親餉酒肉，賞巨萬不吝，人樂為用。嘗謂諸將曰：「兵條條生路，惟舍命進戰是一死路；賊條條死路，惟舍命進戰是一生路。惟有出其不意、攻其不備之一法。追賊必窮所向，不使休息。師行整伍，倉卒遇賊，即擊。每宿，四路偵探；臨敵，矢石從眉耳過，勿動。」於同列不忌功，亦不伐己功，尤嚴操守。凱旋過盧溝橋，他將輜重累累，獨行李蕭然，數騎而已。歿時，子謨爾賡額生甫數月，帝臨奠，抱置膝上，命襲侯爵，尋殤，以侄哈郎阿嗣，承襲一等威勇侯，自有傳。

額勒登保不識漢文，軍中章奏文牘，悉倚胡時顯。

時顯，字行偕，江蘇武進人。少困科舉。乾隆中，侍郎劉秉恬治金川糧餉，從司文牘獨勤。薦授兵部主事，充軍機章京，累遷郎中。和珅用事，數與抗，出為廣東雷州知府，以親老乞留。尋從福康安征苗有功，賜花翎。洎額勒登保剿教匪，從贊軍務，剛直無所徇，額勒登保能容之。每日跨馬與諸將偕，或有逗留，輒叱之。遇賊務當其沖，諸將無敢卻者。回營後，凡戰地曲折夷險，糧運斷續，器仗敝壞，兵卒勞饑，及賊出沒情狀，諸將功過，一一言之。軍中敬畏時顯與經略等。陳奏戰事必以實，上嘉經略，並嘉時顯。貓兒埡之戰，及擒王登廷，章奏不欺，特賜三品卿銜。在軍凡五年，累擢內閣侍讀學士、鴻臚寺卿。以勞卒於興安軍次，贈光祿寺卿，賜祭葬。

德楞泰，字惇堂，伍彌特氏，正黃旗蒙古人。乾隆中，以前鋒、藍翎長從征金川、石峰堡、臺灣，皆有功，累遷參領，賜號繼勇巴圖魯。五十七年，從福康安征廓爾喀，冒雨涉險，攻克熱索橋賊寨。加副都統銜，圖形紫光閣。尋授副都統，遷護軍統領。

六十年，率巴圖魯侍衛從福康安征湖南苗，與額勒登保並為軍鋒。福康安既解松桃、永綏圍，高宗悅，將待以不次之賞，於是德楞泰建議深入苗地為犁庭埽穴計。苗酋吳半生踞大烏草河以抗，大兵連克沿河諸寨，渡河抵盛華哨。苗於山半立木城，堅甚，斷其汲路，火攻克之，又克古丈坪，進攻摩手寨，由間道出寨後，奪據石城，遂偕額勒登保擒半生，授內大臣。進攻鴨保寨，克木城、石卡三十餘，又克天星寨木城七，石卡五，擒賊目吳八月。

嘉慶元年，福康安、和琳相繼卒於軍，先克乾州，又從將軍明亮克平隴，擢御前侍衛，署領侍衛內大臣。克險隘養牛塘山梁，賊首石柳鄧就殲，苗疆略定，錫封二等子爵，賜雙眼花翎。二年，命偕明亮移軍四川剿教匪。時賊首徐天德、王三槐踞重石子、香爐坪，南曰分水嶺，北曰火石嶺，賊卡林立，進戰，奪嶺，三槐撲營受創逸。五月，破重石子，明亮亦破香爐坪，追殲教首孫士鳳。會襄陽賊齊王氏、姚之富、樊人傑等竄入四川，與徐、王二匪合屯開縣南天洞，擊破之，賊分走雲陽、萬縣。雲陽教首高名貴欲與天德合，以計擒之，盡殲其眾於陳家山。七月，齊王氏等由奉節、巫山東走湖北，與明亮繞出宜昌迎剿，賊南趨，留明亮屯宜昌；自赴荊州解遠安圍。八月，賊犯荊門、宜城，往援之，會總督景安以索倫勁騎至，合剿大捷，二城得全。賊欲北竄河南，扼要隘，斬賊目袁萬相等，截回湖北，賜紫韁。九月，殲賊於房縣、竹谿、竹山，賊走陜西平利，圖入川東，敗之樹河口。賊北走紫陽，又合白號高均德，西走漢中。十一月，賊窺渡漢江，令副都統烏爾圖納遜突擊於江濱，竄入川境。

三年正月，均德復擾陜西褒城，與明亮夾擊，連敗之於洋縣、城固、洵陽。齊王氏、姚之富方竄廣元寧羌山中，乘虛由石泉渡漢，與均德合，東走漢陰。詔斥明亮戰不力，褫其職；嘉德楞泰每戰在前，責速剿。三月，與明亮追齊、姚二匪，由山陽至鄖西，日行百七十里，連破之於石河、甘溝，鄉勇遏其前，賊無去路，踞三岔河左右，兩山盡銳，圍攻悉殲之。齊王氏、姚之富投崖死，傳首三省。均德由鎮安竄雒南，敗之兩岔河，餘賊與李全、張天倫合。五月，又敗之五郎廟，均德走寧羌、廣元，合龍紹周、冉文儔踞渠縣大神山，有眾二萬。詔斥縱賊，奪爵職，留副都統銜。七月，偕惠齡、恆瑞攻克大神山，賊竄營山，蹙之黃渡河。均德中槍，逸入箕山坪，與羅其清合。箕山圍徑百餘里，三面陡絕，惟東南有路可通。徐天德、王登廷、樊人傑踞鳳凰寺，阻糧道，與為犄角。八月，克鳳凰寺，賊奔箕山，負固不下。十月，分三路進攻，克之。其清退踞大鵬寨，額勒登保自閬中來會剿。十一月，賊被攻急，乘夜雨撲營。德楞泰偵知之，潛伏賊寨南門，梯而登，火其寨；額勒登保等亦襲破西門，殲其清父從國；合兵窮追，擒其清於巴州方山坪，復花翎。冉文儔竄踞東鄉麻壩，乘除夕大破之於通江。

四年元旦，生擒文儔，盡殲其眾，予一等輕車都尉。經略勒保疏陳諸將惟額勒登保、德楞泰尤知兵，得士心，詔德楞泰專剿徐天德。天德與冷天祿竄涪州，冒難民入鶴田寨，擊走之，又敗之於開縣。三月，天德自大寧北趨，追及於太平；又遇龍紹周、唐大信等，迭擊之，賊不得犯陜境。既而天德入大寧老林，與紹周、大信及樊人傑、龔建、卜三聘、張天倫、辛聰等合，牽綴大軍。天德、建竄太平山箐，令賽沖阿分兵擊之；自擊人傑、紹周、大信、天倫於安康、紫陽，連破之，驅入川東，遂犯湖北。七月，線號龔文玉亦自夔州至，分兵追剿，擒文玉、三聘於竹谿，加予騎都尉世職。八月，命額勒登保為經略，德楞泰為參贊，赴興山截擊天德，逼回川東；躡追天倫及聰等入陜。十月，高均德改名郝以智，率賊萬，踞高家營，欲由白河窺渡漢。紹周及冉天元竄放馬場，欲趨紫陽。率賽沖阿、溫春回援，先破放馬場，進攻高家營，擒均德，檻送京師，晉封二等男爵。十一月，進兵川北，殲白號張金魁於通江，擒其黨符曰明等於廣元。十二月，追鮮大川、茍文明至川東，賊瞷大兵俱在川境，遂先後竄陜、甘。

五年正月，偕額勒登保分路抵秦州，而冉天元糾合徐萬富、汪瀛、陳得俸、張子聰、雷世旺眾五萬，遽乘間渡嘉陵江，分擾南部、西充、魁倫不能制，詔促德楞泰回援。二月，天元踞江油新店子，乃由間道進剿。賊分四路迎戰，銳甚，賽沖阿、溫春深入被圍；自馳援，夾擊竟日，殺傷相當，擒得俸，斬冉天恆，皆悍賊也。轉戰連奪險隘。三月，天元屯馬蹄岡，伏萬人火石埡後。德楞泰令賽沖阿攻包家溝，阿哈保攻火石埡，溫春攻龍子觀，自率大隊趨馬蹄岡，過賊伏數重始覺。俄伏起，八路來攻，人持束竹、濕絮御箭銃，鏖斗三晝夜，賊更番迭進，數路皆挫敗。德楞泰率親兵數十，下馬據山巔，誓必死。天元督眾登山，直取德楞泰，德楞泰單騎沖賊中堅，將士隨之，大呼奮擊，天元馬中矢蹶，擒之，賊遂瓦解。鄉勇亦自山後至，逐北二十餘里，擒斬無算。天元雄黠冠川賊，專用伏以陷官軍，至是五日四戰，致死決勝負，血戰破之，群賊奪氣，詔晉三等子。是月，復大破賊於劍州，又破張子聰、雷世旺於蓬溪，斬世旺，晉二等子，授成都將軍。

魁倫以失守潼河逮問，起勒保代為總督，與德楞泰合兵剿賊。四月，賊分擾遂寧、安岳，逼中江，欲趨成都。與勒保夾擊，連破之，邀擊於嘉陵江口，俘斬溺斃者數千；餘賊渡江，為達州鄉勇所敗，擒汪瀛：潼河兩岸肅清。自此德楞泰威震川中，諸將往往假其旗幟，賊望見輒走。閏四月，追賊至達州、新寧，殲劉君聘、茍文富；而白號茍文明、鮮大川、樊人傑等復由陜入川。五月，移師川北，賊走營山、渠縣，六月，敗之恩陽河；又與勒保合擊，殲茍文禮於岳池。七月，大川為民寨誘斬，文明遁。八月，追剿白號賊於東鄉，殲湯思舉，餘賊與趙麻花、王珊合。九月，與勒保夾擊於雲陽，麻花、珊先後斃。十月，湖北黃、白、藍、線四號賊合犯夔、巫。龍紹周由太平、通江北竄，兵至賊去，兵去賊至；樊人傑、冉學勝、王士虎遂由川入陜；徐天德由陜入楚。詔斥德楞泰堵剿不力，降一等男。十二月，李彬、楊開第、齊國謨合窺嘉陵江。與勒保合擊，連敗之於渠縣安仁溪、儀隴觀音河，斃開第、國謨，晉三等子。

六年正月，白號高天升自洵陽偷渡漢江，圖竄河南，追及於山陽乾溝，破之，追殲之於野豬坪，復一等子。二月，擊龍紹周於興安，逼入川境，連敗之於大寧長壩、二郎壩。紹周竄湖北竹山、房縣，復敗之，走太平，復雙眼花翎。四月，徐天德、樊人傑合曾芝秀、陳朝觀竄陜西白河，分擾民寨。遣兵直攻其巢，擒朝觀。五月，大破賊於西鄉，天德竄紫陽。率賽沖阿、溫春蹙之仁和新灘。大雨水漲，天德溺斃。紹周乘虛闌入房縣、竹谿，截擊之，復回太平，擒其黨陳文明。八月，追至巫山、巴東，擒王鵬、李天棟。九月，紹周遁平利，令賽沖阿等追殲之，晉封二等繼勇伯，仍用巴圖魯舊號也。十二月，茍文明西擾寧羌，與額勒登保夾擊。賊竄川北，大敗之於通江，走開縣，遣兵追之。自率輕騎赴大寧，斷其入楚之路。

七年正月，文明復入陜北，竄老林，至秋，乃為陜軍所殲。川東零匪猶四擾，詔德楞泰仍專辦川賊。二月，破線號餘匪於奉節，又破白號張長青於雲陽。時樊人傑及崔宗和、胡明遠、戴仕傑、蒲天寶等麕聚湖北境。四月，率精兵間道抵東湖，繞出賊前，夾攻雞公山賊巢。天寶別屯當陽河，五月，冒雨進擊，天寶負創走，又敗之於穆家溝，分兵留剿；自移師東趨，直取人傑，冒雨入馬鹿坪山中，出賊不意，痛殲之。人傑竄竹山，投水死。人傑倡亂最久，諸賊聽指揮，與冉天元埒，至是伏誅，晉三等侯。七月，天寶乘間奪踞興山、房縣交界鮑家山，死守抗拒。以大軍綴其前，令總兵色爾袞、蒲尚佐率精兵出深箐攻賊巢，截其去路，擒斬殆盡。天寶遁，至竹谿墜崖死。

時巴東、興山尚有餘匪，皆百戰之餘，悉官軍號令及老林路逕，屢合圍，輒乘霧溜崖突竄。分軍遇之則不利，大隊趨之則兔脫，所餘無幾，而三省不能解嚴。與額勒登保、吳熊光會於竹谿議搜剿，額勒登保專任陜境，德楞泰專任楚境，先後殲戴仕傑、趙鑒、崔連洛、崔宗和、陳仕學、熊翠諸賊，迨十一月，捕斬略盡，優詔，晉封一等侯，加太子太保，命其子蘇沖阿★K7珍賚至軍宣慰。八年，駐巫山、大寧，捕逸匪曾芝秀、冉璠、張士虎、趙聰等，先後擒殲。至冬事竣，入覲熱河行在，帝大悅，禦制詩賜之，恩賚優渥。尋以陜西南山餘孽擾及川境，命回鎮成都。遣將招降，數為賊害，坐降二等侯。九年，偕額勒登保窮搜老林，斬首逆茍文潤，餘匪悉平，復一等侯。十年，召授領侍衛內大臣，充方略館總裁，總理行營事務，管理兵部。

十一年，寧陜鎮新兵陳達順、陳先倫等作亂，命馳往剿治。叛將蒲大芳等乞降，縛獻達順等，磔之。大芳等遣戍回疆。議以降眾歸伍，詔斥寬縱，奪職。尋授西安將軍。十三年，剿定瓦石坪叛匪。十四年，晉三等公。尋卒，柩至京師，帝親奠，禦制詩輓之，謚壯果。詔四川建立專祠，入祀京師昭忠祠。

德楞泰英勇超倫，戰必身先陷陣，名與額勒登保相亞。馬蹄岡之戰，轉敗為勝，時稱奇績。既卒，奉詔褒恤，特舉是役保障川西數十萬生靈，厥功最偉。在軍俘獲，必詳訊省釋，未嘗妄殺良民婦女，保全甚眾，蜀民尤感頌焉。

子蘇沖阿，一品廕生，授侍衛。每德楞泰戰勝，輒擢其官，累遷至盛京副都統，署黑龍江將軍，襲一等侯。孫倭什訥，杭州將軍；曾孫希元，吉林將軍：並嗣爵。次孫花沙納，官至吏部尚書，自有傳。

論曰：仁宗親政，以三省久未定，卜於宮中，繇曰：「三人同心，乃奏膚功。」後事平，敘勞：額勒登保第一，德楞泰次之，勒保又次之。論戰績，勒保未足與二人比，然當德楞泰偕明亮由楚入陜，見民苦虜掠，陳堅壁清野策，廷議以築堡重勞，未之許也；勒保至四川，始力行之，推之三省，賊竟由是破滅。三人者相得益彰，未容有所優劣：勒保寬能容眾，額勒登保忠廉忘私，德楞泰仁及俘虜，識量並有過人。為國方、召，延世侯封，豈偶然哉！


\end{pinyinscope}