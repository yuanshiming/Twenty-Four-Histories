\article{列傳二百十八}

\begin{pinyinscope}
郭松林李長樂楊鼎勛唐殿魁唐定奎

滕嗣武駱國忠

郭松林，字子美，湖南湘潭人。咸豐六年，隸曾國荃軍，從援江西，克安福，從剿永新、太和、萬安、蓮花、龍泉，敘獎把總。進圍吉安府城，七年，石達開率悍黨來援，邀擊於吉水三曲灘，松林首陷陣，多斬獲，收復新喻、峽江、吉水。八年，隨克吉安，擢守備。九年，克景德、浮梁，賜花翎。十年，圍安慶，會剿陳玉成於小池驛，進壁集賢關，每戰皆捷。十一年，克安慶，擢游擊，賜號奮勇巴圖魯。克廬江、無為、運漕鎮，下沿江要隘，擢參將。

同治元年，李鴻章率淮軍八千赴上海，松林從，與偽忠王李秀成偽慕王譚紹光大戰滬西，破賊眾十萬。會攻太倉，砲擊城隳，士卒爭進，浮橋斷，賊乘之，死數百人，松林力禦，始得收軍。二年，克太倉，松林敗賊茜涇、支塘，會克昆山、新陽，以總兵用。李秀成合水陸數十萬援江陰，犯常熟，劉銘傳謀乘賊未定擊之。賊北自北漍，南至張涇橋，東自陳市，西至長壽，縱橫六七十里，築壘憑河，勢大熾。銘傳進北漍攻其左，松林進南漍攻其右，周盛波等進麥市橋為中路，黃翼升以水師助之。松林敗賊陳市，越南漍趨張涇，揮刀蕩決，血染衣盡赤，賊大潰走。銘傳、盛波等同破賊，自顧山以西皆盡，以總兵記名。尋克江陰，以提督記名。又破賊緱山、梅村、麻塘橋，松林受矛傷，既而蘇州、無錫皆復，加頭品頂戴。

三年，克宜興、荊溪，敗賊張渚，毀賊壘，收溧陽，解常熟圍，授福山鎮總兵。大破三河口賊營，賊爭道，六浮橋盡斷，尸塞河，水為不流。克常州，進剿浙西，克長興，復湖州，功皆最。賊走廣德、徽州，合江寧、杭州賊自江西竄閩。四年，李鴻章檄松林率五千人航海赴援，克漳州、漳浦、雲霄、詔安，賊竄廣東嘉應，遂破滅。

五年，曾國荃調松林率新募湘軍剿捻匪於德安，克應城、雲夢，復敗之皁河、楊澤。追至臼口，中伏，松林傷足，臥地不能起。將卒不見松林，復闖入陣，負而出之。弟芳珍戰死。松林以創重假歸。六年，創愈，李鴻章令統萬人號武毅軍。時東捻任柱已斃，餘黨走壽光，松林要擊，破之杞城。賊沿海南走，阻瀰河，捻酋牛喜子麾白旗賊犯劉銘傳軍；賴文光麾藍旗賊犯松林軍。兩軍縱擊，賊大潰，壽光民圩皆出助殺，賊赴瀰河死，浮尸二萬餘，俘萬餘人，奪獲騾馬二萬匹。賊酋徐昌先、範汝增、任定皆伏誅。賴文光鳧水南奔，松林疾馳六百里，追至清江。文光死奔，至揚州瓦窯鋪，為吳毓蘭所擒。東捻平。

七年春，西捻犯畿輔，松林敗之安平，再破之茌平。自臨邑築長圍至馬頰河，松林偕潘鼎新、王心安守之，敗賊於海豐，追至德州，歷十六晝夜，斬捕過半。六月，松林會潘鼎新大破之沙河，俘斬四千。捻走黃、運、徒駭河間，松林與銘傳縱橫要擊，張總愚赴水死。西捻平，賜黃馬褂，予輕車都尉世職。授湖北提督，調直隸。光緒六年，卒於官，優恤，建專祠，謚武壯。

李長樂，字漢春，安徽盱眙人。同治元年，以外委從郭松林隸淮軍，充營官。克柘林、奉賢、南匯、川沙、金山，解松江圍，復青浦，擢千總。戰四江口，松林軍方泰鎮，長樂率所部深入，近賊壘。夜半，趣軍士起，曰：「今陷賊中，旦明賊覺，無得脫者。盍出奇計劫之！」遂投火賊幕，鼓角乘之，賊驚擾，長樂奮呼進，大破之。又設伏黃渡，擊之半濟，又敗之吳淞江南。四江口圍解，擢都司，賜花翎。

二年，進屯常熟王莊，援賊踞陳市，阻官軍進路。從松林自南漍攻賊右，連破賊營，直趨長涇。長樂陷陣傷脛，裹創力戰敗賊，擢參將，賜號侃勇巴圖魯。尋克江陰，規無錫，出新塘橋。賊憑壘鳴砲俯擊，長樂濡絮裹身越溝進，敗之；逐奔至亭子橋，刺賊酋黃子隆中肩，又設伏兵敗援賊。李秀成圍大橋角營，從松林往援，奪其舟，賊退走，盡平梅村諸壘。會諸軍圍攻無錫，率輕騎掩至，梯城入，黃子隆就擒，長樂獲其子德懋。尋坐失察部勇，褫職留軍。進規常州，援總兵唐殿魁於奔牛，解其圍。三年，敗賊上湖橋，克宜興，復官。移軍溧陽、金壇，戰皆捷。回援常熟，解其圍，連破賊於楊舍、華墅、周莊、三河口，會攻常州。四月，合圍，長樂先登，賊酋陳坤書、黃和錦就擒，復常州，擢副將，賜號尚勇巴圖魯。

從松林進克浙江長興，以總兵記名。進湖州，破呂山賊。攻賊酋黃文金於尹隆橋，官軍不利，長樂率三營別屯李家港，保糧道。賊傾巢來爭，長樂偕易用剛夾擊之，斬賊酋黃十四，破尹隆橋，遂復湖州。四年春，從松林援福建，戰於海澄赤嶺。松林分兵為八隊，長樂居中當賊首李世賢，破走之，竄漳州。長樂進屯古田，據山東形勝，賊悉銳力爭，擊卻之，復漳浦、雲霄。南趨詔安，破之梅村，復其城，加提督銜。福建平，旋師江蘇，屯鎮江。

曾國籓督師剿捻匪，松林已歸，長樂代將其眾以從，兼統忠樸三營，為游擊之師，轉戰河南、山東間。六年，李鴻章代國籓督師，松林復至軍，增松林軍至二十餘營，號武毅軍，長樂所部曰武毅軍前軍。破任柱於贛榆，要賴文光於濰縣，長樂等並力奮擊，賊鳧水東走，躡至餘家寨，賊受創甚鉅，復要之壽光南北洋河、巨瀰河間，擒斬三萬，文光竄揚州被擒，賜黃馬褂。

七年，從剿西捻，戰安平，馬軍失利，長樂等以步卒馳援，賊大潰；追至饒陽楊家村，又要之深州李家村，破其馬隊，斬獲無算。三月，敗賊大坯山。援提督陳振邦於大河村，解其圍，追挫之茌平、滄州，援副都統春壽於海豐郝家寨。六月，追至樂陵，擒總愚子正江、弟得華，戰商河，槍傷總愚。西捻平，以提督總兵遇缺題奏，晉博奇巴圖魯。十年，署湖北提督，尋實授。光緒五年，調湖南。六年，調直隸。近畿海防重要，奏令長樂駐蘆臺，扼大沽、北塘門戶。十五年，卒官，優恤，謚勤勇。

楊鼎勛，字少銘，四川華陽人。咸豐二年，應募從軍，初隸湖北按察使李孟群，克漢陽，擢把總。七年，隸提督鮑超軍。八年，戰湖口，擢千總。十年，鮑超與陳玉成大戰小池驛，鼎勛見玉成立陣中指揮，獨從壯士十數人突前擊之，玉成駭走，復太湖、潛山兩城。敘功，賜花翎。李秀成踞黟縣，鼎勛擊賊城下，奪門入，大軍繼之，復其城。十一年，復建德，擢都司。破安慶赤岡嶺賊壘，擢游擊。初，小池驛之戰，鮑超嘉其功，令將五百人，所向有功。諸將嫉之，譖於超。

同治元年，李鴻章督師上海，遂去超從淮軍。虹橋、四江口諸戰有功，累擢副將。募淮勇千人，號勛字軍，屯金山張堰，扼平湖乍浦要沖，習西洋槍隊，每戰輒為軍鋒。二年，破新昌賊壘，連克楓涇，斬賊四千，生擒五百；再戰西塘，裹創奮擊，大敗之，擢總兵，賜號鋒勇巴圖魯。從程學啟規蘇州，鼎勛攻下城外堅壘，蘇州復，加提督銜。三年，會克宜興、荊溪、溧陽，解常熟、無錫圍。攻常州，賊因蘇州之殺降，惟死守。鼎勛以蜀人將淮勇，懼諸將輕己，每戰輒先，晝夜環攻，盡毀城外賊壘，血戰三日。造浮橋，率死士先登城，砲彈洞胸達背，左右扶之，絕而復蘇，遂克常州，以提督記名簡放。創愈，進克浦口，復長興，招降湖州賊黨，會克其城。追賊至皖境，克廣德。四年，偕郭松林援福建，攻烏頭門賊壘，復漳州，授江蘇蘇松鎮總兵。

五年，調赴河南剿捻匪，敗賊硃仙鎮，躡擊至定陶、睢寧。六年，破賊於黃陂、孝感，擢浙江提督，調湖南。十月，破賊於山東濰縣，追至夏灣，賊酋陳懷忠乞降，分軍出周家寨襲賊，大破之。追擊於諸城、膠州。東捻平，論功，予騎都尉世職。七年，馳援畿輔，破捻匪於安平，追至楊家村，降賊酋張志清。偕郭松林擊賊濬縣大邳山，又敗之衛輝，陣斬賊酋王建瀛、熊八，擒悍賊何士喜、周久於龍王廟。賊竄山東，自德州趨天津，鼎勛守運河，修墻浚壕，賊來犯，輒擊走之。會舊傷發，遽卒，數日而西捻平。李鴻章疏聞，贈太子少保，謚忠勤，建專祠。

唐殿魁，字藎臣，安徽合肥人。咸豐十年，巡撫翁同書檄率鄉團援壽州，力解城圍。又從克合肥三河汛，解六安圍，敘千總。同治元年，李鴻章率淮軍援上海，殿魁從，隸劉銘傳，克南匯、川沙、奉賢、金山衛、柘林五城，積功累擢都司，賜花翎。二年，克江陰楊舍汛城，擢游擊，賜號振勇巴圖魯。復江陰縣城，擢參將。尋克無錫，以總兵記名。

從劉銘傳攻常州，銘傳受重傷，令殿魁偕副將黃桂蘭督兵進。甫至奔牛鎮，而常州、丹陽兩路賊麕至，圍之。殿魁據石營依河岸，壁壘悉為賊轟毀，堅守二十餘日。銘傳裹創往救，殿魁從內夾擊，苦戰數日，圍始解。三年，克常州，生擒賊首陳坤書，以提督記名。四年，增募所部至三千人。從劉銘傳渡淮剿捻匪，破張寨賊壘。五年，授浙江衢州鎮總兵。追賊至湖北，克黃陂。捻匪自山東回竄，銘傳督兵追至烏官屯，殿魁繼進，殺賊五百餘。六年，調廣西右江鎮。

捻首張總愚竄安陸。銘傳與鮑超約會戰於永漋河，銘傳欲先出，殿魁請少待，不從。超未至，銘軍先遇賊，部將田履安、李錫增戰沒。殿魁戰小挫，受重傷。及聞霆軍大捷，復裹創力戰，遂殞於陣。贈太子少保，予騎都尉兼雲騎尉世職，謚忠壯，建專祠。

唐定奎，字俊侯，殿魁弟。偕兄轉戰江蘇。從劉銘傳剿捻於山東、河南、安徽、湖北，積功累擢副將，賜花翎。同治六年，殿魁戰歿永漋河，定奎方省母回裡，奔赴軍，誓殺賊復仇，遂代領兄舊部，轉戰河南、山東。六年，殄任柱於贛榆，破賴文光於壽光，所部殺賊最多。東捻平，以提督記名。七年，從剿西捻於直隸、山東，賜號呼敦巴圖魯。銘軍凱旋，告歸終養。九年，丁母憂。劉銘傳赴陜西剿回匪，調定奎接統銘武軍，定奎請終制，命俟陜西軍事平，回籍終制。十年，定奎回防徐州。

十三年，日本擾臺灣，生番滋事。船政大臣沈葆楨奏請援師，李鴻章薦定奎率所部往。七月，至臺灣，駐鳳山，擇險分屯。龜紋番社引日兵與刺桐腳莊民尋仇相閧，定奎示以兵威，日人引去。時疫流行，士卒先後死千餘人，定奎拊循周至，兵氣不衰，賜黃馬褂。

楓港、獅頭諸社番屢出戕害良民，光緒元年，游擊王開俊進剿，中伏死。內外番社結黨劫殺，各社就撫，皆懷觀望。定奎分遣七營屯東港南勢湖，自率四營當其沖，葆楨檄諸軍並聽節制。定奎上書陳兵事，略曰：「逆番晝伏莽中，夜燎山頂，精於標槍，伺間輒發。專恃深林密箐，狙擊我師，我進彼隱，我退彼見。今欲掃其巢穴，必先翦其荊棘。宜增募土勇，導引兵丁，隨山刊木，務絕根株，然後分道進兵，草薙擒獮。其有奸民接濟鹽米火藥者，按軍法，庶幾一舉可以成功。」葆楨據以入告。於是開山進兵，攻克萃山、竹坑、本武諸社。獅頭社猶負險抗拒，定奎令諸將得險即守，自剿獅頭兩社，別遣師扼斷外援，遂攻下之。移營駐守，被脅十餘社皆歸命，給衣履酒食，譯示朝廷威德，咸受約束。設招撫局，示約七條，曰：遵薙發，編戶口，獻兇逆，禁仇殺，立總目，墾番地，設番塾。以龜紋番酋充諸社總目，赦其脅從。臺南大定，詔褒獎，命內渡休養士卒。授直隸正定鎮總兵。尋擢福建陸路提督。

沈葆楨調兩江總督，奏統所部駐防江陰。九年，傷發乞休，不允。法越用兵事起，海防戒嚴，詔促力疾赴防。十一年，和議定，病請開缺，允之。十三年，卒，優恤，謚果介。

滕嗣武，湖南麻陽人。咸豐初，從軍湖北。十年，小池驛之戰，功多，超擢都司。從攻安慶，嗣武率所部扼要築砲壘，壘未成，賊突出萬餘來爭，嗣武力擊破之。十一年，克安慶，敘功擢參將。同治元年，改隸淮軍，從李鴻章至上海，解松江圍，賜號偉勇巴圖魯。屯北簳山扼賊沖，賊犯寶山，與諸軍夾擊破之，進拔南匯，以總兵記名。

二年，偕程學啟規蘇州，敗賊於正義鎮。地當要沖，以嗣武守之，輔以水師，分軍伏橋口伺賊。昆山賊勢蹙，啟西門遁。伏起，水師以巨砲環擊，賊大潰，立復其城。移軍會攻江陰。賊自無錫來援，連營數十，柵壘棋布。軍分三路進，嗣武率八營當中路，攻麥市橋，以輕兵伏河堤，燃砲毀賊壘，賊潰走，追及之三巴橋，殲獲殆盡。進次無錫城下，賊首李世賢以全軍拒戰。嗣武身先士卒，怒馬突陣，敗之謝家橋，又敗之蕩口。賊退據硃王橋堅守，嗣武出奇兵襲擊，擒斬千餘，加提督銜。既而克無錫，以提督記名。

三年，會攻常州，破援賊於奔牛鎮，攻下宜興、荊溪，嗣武傷右股。四月，會圍常州，嗣武當南門，砲毀城垣，克之。七年，從李鴻章剿捻。畿輔事平。八年，授湖北鄖陽鎮總兵。十一年，卒，賜恤，謚武慎。

駱國忠，安徽鳳陽人。初陷於粵匪，授偽職，知賊必敗，陰圖反正。常熟久為賊踞，福山與狼山夾江對峙，賊設屯以扼後路，國忠任城守。同治元年，李鴻章蒞江蘇，兵威日振，國忠因水師游擊周興隆舉城薙發降。鴻章令興隆、國忠選驍健萬人，分守水陸要沖，以防蘇州竄賊。福山守賊胡經元、江勝海原約俱降，國忠遣人召之，比至福山，不得入。國忠夜率兵往，令其弟國孝攻其南，自與興隆攻其北，斷賊登舟之路，槍殪賊將侯得龍，賊舟師遁走。經元、勝海殺賊渠數人，率所部出，與國忠合。國孝越重壕毀賊壘；興隆等分兵盡拔許浦、白茅、徐涇諸壘，賊將錢壽仁亦自太倉率所部二千詣鴻章降。總兵鞠耀乾率師船泊徐涇，千總袁光政入城助守。

十二月，李秀成等以眾數萬自蘇州來攻，連營十餘里。國忠乞濟師，常勝軍五百人自海道往援，而賊由江陰再陷福山，聲援隔絕。鴻章令潘鼎新、劉銘傳、張樹珊以三千人趨福山，與黃翼升水師並進。福山城小而堅，攻之不下。常熟被圍愈亟，國忠斂兵入城，興隆屯城西虞山相犄角，為死守計。二年，賊以砲壞城東垣，國忠力拒不得入，樹雲梯緣城，亦擊卻之。賊增壘掘隧，數道並進，城危甚。會鼎新、銘傳諸軍急攻福山，賊分兵赴援，留者僅數千，國忠乃開城出戰，毀賊壘，擒其渠硃衣點。福山既克，諸軍來會，城圍始解。捷聞，優詔嘉獎，擢授國忠副將，加總兵銜，編降眾為忠字八營。會攻江陰，戰甚力，既克，賜號勁勇巴圖魯。署京口水師副將，留守江陰。三年，破丹陽援賊，以總兵記名。尋克常州，以積勞傷發，乞假歸。

五年，從劉銘傳剿捻匪，轉戰湖北、河南、山東，所鄉有功。六年，東捻平，以提督記名，賜黃馬褂。九年，銘傳督辦陜西軍務，調國忠從行。十二年，卒於乾州軍中，賜恤，謚勇肅。

論曰：郭松林、李長樂、楊鼎勛、滕嗣武皆由湘、楚舊部改隸淮軍，平吳、平捻，卓著聲績。唐殿魁淮軍驍將，惜未竟功。定奎席兄餘光，名位轉出其上，固有幸有不幸哉。駱國忠智勇堅毅，識時為傑，當時名滿江南，成績可紀也。


\end{pinyinscope}