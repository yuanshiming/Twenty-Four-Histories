\article{列傳二百七}

\begin{pinyinscope}
韓超田興恕曾璧光席寶田

韓超，字南溪，直隸昌黎人。道光十四年，副貢。二十二年，天津治海防，超詣軍門獻策，事平，獎敘州判。尋以府經歷揀發貴州，歷署三角屯州同、獨山知州。獨山多盜，號難治。超募勇訓練，用土民為鄉導，擒其渠。胡林翼守黎平，深倚重之，言之巡撫蔣霨遠，超由是知名。

咸豐元年，烏沙苗倡亂，超從林翼進剿，馳風雪中，先後斬獲數百人，餘黨悉平。論功，以知縣用。二年，署清江通判。知黔將亂，捐俸豢勇士八十人，練成勁卒。四年，獨山土匪結粵匪內犯，超率兵練迎擊，分軍出賊後，攻其不備，擒賊首楊元保，復深入廣西南丹州境，擊諸匪平之，加同知銜，賜花翎。桐梓匪楊鳳竄永寧，合黔西匪王三扎巴連陷數城，圍遵義，超馳至，敗賊南關，陣斬王三扎巴，立解城圍。復追敗諸葛章司河，擒楊鳳斬之，餘黨盡殲，擢知府。五年，苗亂蔓延，超馳援臺拱，解黃平、平越圍；轉戰至施秉、鎮遠，賊塹山斷道，以阻官軍。超以孤軍馳突其間，大小數十戰，補石阡知府。

超性剛直，有膽略，每與上官爭執是非，上官責以剿賊而靳其餉，饑師轉戰，往往求協助於鄰省。四川總督駱秉章、湖北巡撫胡林翼交章論薦，侍郎王茂廕亦疏薦之，詔下巡撫問狀，以道員記名。九年，授貴州糧儲道。時苗、教各匪連陷諸郡縣，駐軍工⼙水汛，扼其中，使苗、教不得合，且遏其下竄湖南之路。賊出全力撲之，超約楚軍夾擊，賊大潰。剿思州響鼓坪，施秉土地坪，鎮遠金鼎、鋒嚴、唐家營諸賊巢，擒賊目張東山、歐光義等，鎮遠所屬皆平。

民團舊以十戶養一壯丁，超因其意稍變通之，官募士而民輸糧；又籍叛產分授降眾、流人，以田代餉；行之二年，得兵三千人。自軍興，協餉不至，地方官吏爭抽取釐金以為補助。超建議釐金統一，一抽之後，不復再抽，商無滯累，餉用差給。十年，命幫辦貴州剿匪事。十一年，署按察使。提督田興恕疏陳超前後戰功，加布政使銜，賜號武勇巴圖魯。詔予二品頂戴，署貴州巡撫。田興恕方以欽差大臣督辦軍務，超久在行間，亦以肅清全黔為己任。

同治元年，田興恕罷，乃命超辦理防剿事宜。時尚大坪、玉華山兩處為賊巢，遵義、安順、思南、大定、銅仁、石阡諸府所在皆賊，五月，回匪陷興義，雲南叛回潰勇擾境，粵匪亦由川竄至正陽、廟堂並桐梓、松坎諸地。超令總兵吳安康進剿，用內應夜縱火攻破賊巢，擒匪首倪老帽斬之，出難民二千餘人。六月，閔家場踞賊糾集苗、教諸黨偪江口，天柱匪首亦糾合土匪攻陷縣城，分股竄湖南晃州、高寨，陷工⼙水、青谿兩城，謀截楚軍糧道。超令總兵羅孝連、道員趙國澍進攻安順仲匪，夷其壘，擒斬賊酋韋登鳳等。尚大坪賊復約苗、教分掠江內，超令孝連斷其歸路，國澍等馳軍迎擊，復令副將趙德元出冷水河、梯子巖進襲尚大坪，立破之，卬水汛城同時克復。進平玉華山賊巢，攻拔瓦寨，復天柱縣城，特詔嘉獎。道員鄧爾巽、總兵李有恆，破王家苗寨、夾馬洞諸賊巢，獲其酋李玉榮等。黃、白號，教匪竄遵義，知府李德莪擊破之於三臺山，奪五里坎諸隘口。副將周宏順進攻石阡，毀老王賊巢，諸就撫。

石阡、銅仁苗匪攻毀鎮遠營壘，工⼙水戍軍亦潰，遂南掠松桃，北攻天柱。湖南援師至，賊始引去。詔斥超專恃援軍，有負疆寄。雲南方議撫回，巡撫徐之銘咨會停剿，而回匪益恣，竄陷安南、興義，分擾郎岱、永寧、歸化，詔原其誤信撫議，免議處。石達開自川回竄，分三路，一走遵義，一走黔西，一走桐梓。遣沈宏富、李有恆、余祖凱擊之。田興恕以教案獲譴去官，黔軍益單。二年，乞病回籍。光緒四年，卒於家，年七十有九。詔念前功，賜恤，謚果靖。貴州請建專祠，並附祀胡林翼祠。

田興恕，字忠普，湖南鎮筸人。年十六，充行伍，隸鎮筸鎮標。咸豐二年，從守長沙。賊屯湘江西岸，軍中募敢死士夜驚賊營，興恕請行，夜浮小舟往，潛燔賊營，賊騎數百追之，泅水免。巡撫駱秉章奇之，委充哨官。五年，從克郴州。六年，領五百人號虎威營。從蕭啟江援江西，克萬載、袁州。七年，戰上高英岡嶺，深入被圍，左手受創，亡馬，步戰，他將馳救，得免。是役以少擊眾，斃賊千數。進攻臨江，掘地道轟城，先登，再被創，賊死拒未下。援賊大至，啟江議暫退，興恕不可，曰：「兵在精不在多，原為前鋒。」率所部直貫賊陣，賊張左右翼圍之，後軍望見興恕旗指東麾西，賊皆披靡，夾擊，賊大敗竄走，遂復臨江。八年，克崇仁、樂安、宜黃、南豐，積功至副將，加總兵銜，賜號尚勇、摯勇兩巴圖魯。

貴州苗、教匪熾，黎平府被圍久。興恕奉檄赴援，至即攻破賊營，連戰三日而圍解，進克古州、永從，署古州鎮總兵。九年，石達開圍寶慶，興恕率四千五百人赴援，扼九鞏橋，無日不戰，歷月餘，糧藥將罄，選死士欲以一戰決勝負，會李續宜援軍至，內外夾擊，毀附城營三，連日攻下，勢如破竹。達開竄廣西，遂移軍靖州防黔邊，命署貴州提督，督辦貴州軍務，增軍盈二萬。十年，道銅仁，取印江，分軍略思南、石阡，進克貓貓山賊巢。

石達開由廣西入貴州，連陷數縣，省城大震。巡撫劉源灝趣赴援，興恕奏言：「黔省上游道路分歧，賊若以一軍擾黔，一軍入蜀，道遠兵單，斷難兼顧。已檄韓超防鎮遠，沈宏富守湄潭，劉義方進松桃，臣駐石阡，居中調度。賊如上竄，則親會川軍以攻之；窺楚，即馳還靖州。」時興恕已實授提督，詔授欽差大臣，命援省城。師至，部署省防，督軍赴定番迎剿，賊棄城而走。

十一年，兼署巡撫。時回、仲、苗、教諸匪分擾，上下游幾無完土。興恕分兵援剿，戰屢捷。招撫匪首唐天佑、賈福保、陳大六、柳天成等，克復歸化、荔波、定番、廣順、獨山諸城，疏通驛路，軍威漸振。興恕年甫二十有四，驟膺疆寄，恃功而驕，又不諳文法，左右用事，屢被論劾，乃罷兼職，以韓超代之。

同治元年，罷欽差大臣。會法國教士文乃爾傳教入黔，因事齟，興恕惡其倔強，殺之，坐褫職，赴四川聽候查辦。經遵義旺超，值雲貴總督勞崇光為賊所困。興恕驟馬沖入，大呼：「田某在此！」賊驚潰，翼崇光出。尋論罪遣戍新疆，行至甘肅，總督左宗棠奏請留防秦州。十二年，釋歸。光緒三年，卒於家。

曾璧光，字樞垣，四川洪雅人。道光三十年進士，選庶吉士，授編修，記名御史。入直上書房，授恭親王奕、醇郡王奕枻讀。咸豐九年，出為貴州鎮遠知府。同治元年，署貴東道。二年，剿平銅仁踞賊蕭文魁，賜花翎。雲貴總督勞崇光薦其才，迭署糧道、按察使、布政使。

六年，予二品頂戴，署貴州巡撫。七年，實授。貴州地瘠亂久，北境接四川，東境接湖南，軍事悉倚鄰援，本省餉既艱窘，將多驕蹇。總兵林自清劾罷後，戕興義縣令，率所部萬人擾川境。八年，璧光密遣提督陳希祥擒斬之，令吳宗蘭剿青山餘匪，克普安、安南。時席寶田軍已由東路進規臺拱，省城附近諸匪糅雜，出沒無常。九年，周達武調任貴州提督，率川軍至貴陽，漸次勘定。自軍興鄉試久停，至是年始補行，人心益定。與達武議增兵扼要駐守，令道員蹇訚破遵義賊，擒其酋吳三；令提督劉士奇克都勻，殪其酋吳章。

十年，令提督鍾有思等進剿上游，克永寧、威寧，下游諸軍擒悍賊潘得洪，收復八寨等城。又收復上江、下江、三腳各城，平上游鎮寧、歸化賊巢，殪永城踞賊侯大五，斬郎岱金家硐踞賊金大七，盤江北岸肅清。又破畢節、威寧諸匪，清八寨、三角餘賊，毀其巢。令總兵何世華擊斬安南賊酋潘么，進克貞豐，西路悉平。十一年，周達武率所部會楚軍定苗疆，詔嘉調度有方，予優敘。

十二年，會滇軍克新城老巢，全省肅清，加太子少保、頭品頂戴，予雲騎尉世職。尋新城防軍索餉譁變，匪首何玉亭攻新城，遣其黨黎正關攻興義，分軍馳剿，捕誅其渠，事旋定。光緒元年，卒於官，追贈太子太保，依總督例賜恤，謚文誠。四川、貴州請建專祠。

席寶田，字研薌，湖南東安人。諸生。咸豐二年，率鄉團殺賊，復縣城，獎敘訓導。六年，劉長佑援江西，招參軍事，遂從轉戰，積功累擢同知直隸州。九年，石達開由廣西犯湖南，寶田從解寶慶圍，擢知府。十年，駱秉章令募千人號精毅營，防湖南邊。廣東賊犯郴州、桂陽，擊走之。同治元年，石達開復由廣西入境，連敗之於黔陽，克來鳳，以道員記名，加按察使銜。

二年，粵匪黃文金大舉犯江西，命提督江忠義赴援，寶田副之，戰饒州桃溪渡，大破之；又迭破之於湖口、洋塘、石門、青山橋，賊引去，趨池州，圍青陽。寶田襲石嶺，破賊卡，分軍遮其前，命水陸夾擊，文金遁走，遂解青陽圍，累功賜號業鏗額巴圖魯，加布政使銜。江忠義卒於軍，寶田代領其眾，留防江西。三年，李世賢、黃文金復合犯江西，將以遙掣江寧之師，寶田逆擊白沙關，奪見橋要隘，鈔擊於大濟關、泥嶺關，賊竄山谷，復金谿，以按察使記名，授雲南按察使。

時楊岳斌初至江西督辦軍務，檄寶田援南豐，坐遷延被劾，降知府，留軍。會大軍克江寧，群賊擁洪秀全子福瑱逸出，由開化犯玉山，走瀘溪，寶田邀擊於新城，進至石城楊家牌，擒洪仁玕、洪仁政、黃文英等。福瑱匿山谷中，捕得之，檻送南昌，伏誅。詔復寶田原官，予雲騎尉世職，賜黃馬褂，授貴州按察使。時餘賊汪海洋等走廣東，四年，寶田自平遠邀擊，降萬餘人，又扼鐵石嶺，降者二萬，諸軍合擊於嘉應州，全數蕩平。論功，江西軍以寶田為第一，詔以布政使記名，遇缺題奏。軍事既定，請回籍終養，允之。

貴州苗、教諸匪構亂十有餘年，東路素倚湖南援軍，自粵匪平後，議大舉剿平。先是授兆琛為貴州布政使，偕總兵周洪印率師往，積歲無功。李元度圍荊竹園，亦久不下。巡撫李瀚章、劉昆先後劾罷兆琛、洪印，元度亦鐫級，薦起寶田招集舊部萬人入貴州，總統東路諸軍。

六年冬，進軍石阡，荊竹園為教匪老巢，寶田審視地勢高峻，匪砦環列，惟北面平夷可掩入。七年元旦，進攻，部將黃元果先登，諸將肉薄壘下，一日平十八砦，克荊竹園，擒斬匪首蕭桂盛、何瑞堂，其旁三十六砦相繼攻下。捷聞，被珍賚。夏，進規寨頭。寨頭為苗疆門戶，諸苗帑賄資糧所萃，連拔東西三屯，陣斬苗酋桂金保，破援賊張臭迷，攻下臺笠、丁耙塘諸砦，遂克寨頭。分軍克天柱，斬其酋陳大六。

會丁繼母憂，回籍治喪，提督榮維善暫領其眾，尋詔奪情趣赴軍，進攻臺拱。臺拱苗最強，踞清江、鎮遠二城為犄角。寶田請增兵萬人，按察使黃潤昌、道員鄧子垣領之出晃州為北路，寶田自當南路，令榮維善用雕剿法，轉戰山谷間，破諸苗砦，漸近鎮遠。潤昌、子垣由思州進攻鎮遠府城，克之。八年二月，維善連破董敖、公鵝兩隘，遂克清江城。兩軍合趨黃飄，山地狹峻，人行頂趾相接，遇伏。維善軍疾行先出險，潤昌軍誤以為陷伏中，爭道相擠，為賊所乘，潤昌、子垣皆戰歿。維善聞變，率二百人馳救，被圍，為苗所擒，遇害。於是苗氛復熾。

張秀眉犯巴冶，寶田親督軍擊走之，進克稿米，令龔繼昌、蘇元春破苗寨，擊走張臭迷等，分軍守鎮遠、施秉。時以寶田軍苦戰年餘，尚未深入，議罷其軍，劉昆仍主專任，復增兵萬人，分三路進。九年，會攻施洞，克之。苗走九股河，白洗苗來援，擊敗之。進攻臺拱，破革夷諸砦，薄臺拱城下，苗棄城走，克之，加頭品頂戴。進軍九股河，分別剿撫，凡平黑苗砦二百餘所。雞講、丹江苗皆請歸化。十年，進攻凱里，一鼓而下。苗潰走雷公山，麕眾六七萬人，黃茅嶺、雷口坪、九眼塘、燕子窩諸寨皆絕險，寶田督諸軍冒暑入山，合擊張臭迷，斬馘三萬，燔其廬舍，剿洗一空。駐軍施洞口，寶田遽病風痺，乞假醫療，命部將龔繼昌、蘇元春、唐本有、謝蘭階分統其軍。軍事進止機宜，仍稟命於寶田。

十一年，三路進兵，凱北以北悉定。合攻烏雅坡，諸酋皆在，以長圍困之。迭戰，斬九大白、巖大五於陣，先後降者數萬。四月，擒張秀眉、楊大六、金大五等，檻送長沙，伏誅。張臭迷先逸，捕得戮之。諸酋或降或斬，無脫者。苗疆平，詔晉寶田騎都尉世職，家居養痾。光緒十二年，詔以寶田前擒洪福瑱功，命曾國荃繪其像以進。十五年，卒，贈太子少保，優恤。原籍及江西、貴州建專祠。

論曰：貴州之匪，總名有六：曰苗匪、教匪，曰黃號、白號，其小者曰槓匪、仲匪，其他濫練、游勇、逆回、悍夷，揭竿踵起，不可悉數。始於咸豐四年，無兵無餉，不能制也。韓超有辦賊之才，久屈下僚，事權不屬。田興恕入黔，兵威始振，超亦驟起，未久相繼去。張亮基治黔數年，亦僅補苴。中原大定，曾國籓乃議以湖南兵力、餉力為平黔根本，而駱秉章亦令劉岳昭剿黔北以保川邊。後專倚席寶田，戡定苗疆。自周達武以川兵、川餉濟黔之不及，曾璧光賴之以竟全功。蓋閱二十年而後大定。古云：「蠻夷之人，先叛後服。」蓋以地勢使然。然使若韓超者早膺疆寄，其延禍或不致如是之甚。弭亂之道，在得其人，用人之道，必盡其才，固古今不爽者爾。


\end{pinyinscope}