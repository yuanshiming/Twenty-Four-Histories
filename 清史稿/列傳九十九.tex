\article{列傳九十九}

\begin{pinyinscope}
傅清拉布敦班第子巴祿鄂容安納穆札爾三泰

傅清，富察氏，滿洲鑲黃旗人，李榮保次子，傅恆弟也。雍正間，授侍衛。乾隆初，累遷至直隸天津鎮總兵。康熙中定西藏，留兵鎮撫，以大臣駐藏辦事，為員二，嗣省其一。是時駐藏副都統索拜當代，命傅清以副都統往。十一年，疏言：「西藏處徼外，西北界準噶爾，北通青海，為四川西南外郛。自雍正十二年設塘汛，不特傳送官文書，且以聯絡聲氣。上年索拜以節費議撤汛，使藏人任郵遞，謂之番塘。未幾輒被盜。今準噶爾當入藏熬茶，番塘恐滋誤。請自打箭爐至藏復置塘汛，酌沖僻遠近，當得兵千人以內。」議如所請。

十二年，西藏郡王頗羅鼐卒。頗羅鼐愛其次子珠爾默特那木札勒，請以為嗣，遂襲爵為郡王。上諭傅清曰：「頗羅鼐更事多，黽勉事中國。珠爾默特那木札勒幼，傅清宜留意。如珠爾默特那木札勒思慮所未至，當為指示。」傅清疏言：「頗羅鼐在時，長子公珠爾默特策布登出駐阿里克夏，當令珠爾默特那木札勒帥師出駐騰格里諾爾、喀喇烏蘇諸處。今仍遣珠爾默特策布登駐阿里克夏，令別遣宰桑駐騰格里諾爾、喀喇烏蘇諸處。」又以準噶爾入藏熬茶，請增兵分路防護。上命與珠爾默特那木札勒商榷，毋涉張皇。十三年，命以提督拉布敦代，傅清還。復授天津鎮總兵，遷古北口、固原提督。珠爾默特那木札勒請撤留藏兵，上從之。旋以副都統紀山代拉布敦。

十四年，紀山疏言珠爾默特那木札勒與達賴喇嘛有隙，請移達賴喇嘛置泰寧。上知珠爾默特那木札勒乖戾且為亂，命駐藏大臣復舊置二員，予傅清都統銜，自固原復往。紀山復疏謂珠爾默特那木札勒言其兄珠爾默特策布登將舉兵相攻，上命傅清途中詗虛實。傅清疏言：「珠爾默特策布登未嘗構兵，特珠爾默特那木札勒妄言，藉以奪其兄分地。臣至藏，即將珠爾默特那木札勒懲治。」是時上已遣侍郎拉布敦代紀山，因諭傅清，珠爾默特那木札勒乖戾且為亂，令熟計密奏。

十五年，傅清與拉布敦先後至藏，珠爾默特那木札勒迫其兄珠爾默特策布登至死，遂逐其子，遣使通準噶爾，叛益有跡。上命副都統班第赴西藏，與傅清、拉布敦密謀取進止，仍詔傅清、拉布敦毋輕發，並密諭四川總督策楞勒兵為備。珠爾默特那木札勒謀愈急，絕塘汛，軍書不得達。傅清與拉布敦未得上詔，計以為：「珠爾默特那木札勒且叛，徒為所屠。亂既成，吾軍不得即進，是棄兩藏也。不如先發，雖亦死，亂乃易定。」

十月壬午，召珠爾默特那木札勒至通司岡駐藏大臣署，言有詔，使登樓，預去其梯，若將宣詔。珠爾默特那木札勒方拜跪，傅清自後揮刀斷其首。於是其黨羅卜藏札什始率眾圍樓數重，發槍砲，縱火，傅清中三創，度不免，自剄死。拉布敦死樓下。主事策塔爾、參將黃元龍皆自殺。通判常明中矢石死。從死者千總二、兵四十九、商民七十七。事聞，上軫悼，宣示始末，謂其「揆幾審勢，決計定謀，心苦而功大」。傅清追封一等伯，謚襄烈，旋命立祠通司岡。喪還，上臨奠。其子孫以一等子世襲，賜白金萬。

班第至藏，戮羅卜藏札什等，疏陳珠爾默特那木札勒自立名號，通款準噶爾，稱策旺多爾濟那木札勒為汗，請其發兵至拉達克為聲援。上復降詔褒傅清、拉布敦，建祠京師，命曰雙忠。子明仁，以侍衛襲子爵。從征金川，卒於軍。

拉布敦，棟鄂氏，滿洲鑲紅旗人。其先對齊巴顏，於太祖時率所部來歸，語見阿蘭珠、朗格諸傳。父錫勒達事聖祖，自贊禮郎累遷吏部尚書。出署川陜總督，還京師。以鎮筸苗為亂，命偕副都統圖斯海、徐九如帥師討之，降三百一寨，剿十五寨。錫勒達與荊州副都統珠滿、湖廣提督俞益謨所戡定者，天星寨、龍椒洞、排六梁等三寨。亂定，與總督於成龍、巡撫趙申喬議立營汛，增設官吏為撫綏，復還京師。卒。

拉布敦，其第六子也。生有力，能彎十力弓，左右射。工詩文，習外國語言。康熙間，襲叔祖勒爾圖三等阿達哈哈番世職。雍正朝，從傅爾丹討準噶爾，戰於和通呼爾哈諾爾；又從策凌討準噶爾，戰於額爾德尼昭：皆有所斬馘，授世管佐領。上命軍中舉驍勇之士，拉布敦與焉，賜孔雀翎。乾隆初，累遷正紅旗滿洲副都統。八年，復討準噶爾，授參贊大臣，出北路。九年，授定邊左副將軍。其冬，疏言：「厄魯特宰桑額勒慎等內牧布爾吉推河，烏梁海得木齊札木禪內牧布延圖河源。布爾吉推河在阿爾臺山梁外，布延圖河源在阿爾臺山梁內，距卡倫不遠，已闉坐卡侍衛等嚴防。」十年冬，疏言：「烏梁海得木齊烏爾巴齊等避雪，內牧黃加書魯克，距卡倫不遠。託爾和烏蘭、布延圖、哈瑪爾沙海諸卡倫外，皆有準噶爾人蹤跡，仍闉坐卡侍衛等嚴防。」尋召還京師，授正白旗滿洲副都統。復出署古北口提督。

十三年，駐藏副都統傅清當代，命拉布敦往。十四年，召還，以紀山代，授工部侍郎。未終歲，上徵紀山還，復命赴藏。十五年，授左都御史。尋與傅清謀誅珠爾默特那木札勒，其黨羅卜藏札什圍樓，拉布敦挾刃躍下樓，擊殺數十人，自剖其腹死。上聞，贈爵、賜金、立祠如傅清。命以拉布敦之族升隸正黃旗，謚壯果。子隆保，以侍衛襲子爵。誤班奪官，爵除。

班第，博爾濟吉特氏，蒙古鑲黃旗人。康熙間，自官學生授內閣中書。五遷，雍正初至內閣學士。四川、雲南徼外與西藏定界，命偕副都統鄂齊如西藏宣諭。遷理籓院侍郎。坐事左遷，在內閣學士上行走。十一年，命在軍機處行走。乾隆三年，授兵部侍郎。外擢湖廣總督。剿鎮筸、永綏亂苗，兩閱月而畢，上嘉焉。五年，以憂還京師。六年，命仍在軍機處行走，授兵部尚書。

十三年，師征金川，授內大臣，出督軍餉，加太子少保。尋按四川巡撫紀山加徵累民狀，命即署巡撫。時訥親、張廣泗師久無功，上諮班第，但言廣泗罪狀，語不及訥親。上諭曰：「班第雖職餉，然為本兵軍機大臣，軍事及將弁功罪，皆職掌所在，不得以督餉，一切置不問。」左遷兵部侍郎。

十四年，予副都統銜赴青海辦事。西藏郡王珠爾默特那木札勒有叛跡，駐藏辦事大臣傅清、拉布敦疏聞。上移班第代拉布敦，未至，珠爾默特那木札勒謀益急，傅清、拉布敦召至廨，誅之。其徒卓呢、羅卜藏札什等遂叛，傅清、拉布敦死之。公班第達執卓呢、羅卜藏札什等，班第至，按訊，又得其黨德什奈等凡二十七人，悉誅之。上以藏酋授王爵名位過重，命班第達以公爵管格隆事，令班第宣諭。班第又疏陳珠爾默特那木札勒與準噶爾通書謀叛狀，上命誅珠爾默特那木札勒妻子。四川總督策楞等以師至，會議西藏善後諸事。西藏大定。十六年，授都統銜。十七年，還京師，仍在軍機處行走，授正紅旗漢軍都統。出署兩廣總督。

十九年，師征準噶爾，復授兵部尚書，署定邊左副將軍，出北路。準噶爾內亂，輝特臺吉阿睦爾撒納來降。詔以明歲進兵，諭班第籌畫。班第以軍中駝馬牛羊宜牧地，得扎布堪、呢圭諸處，冬令暖，富水草，令喀爾喀親王額琳沁多爾濟等往督牧。遣兵擒烏梁海宰桑東根、赤倫等，收其眾數千戶。復令參贊大臣薩喇爾將兵擒準噶爾宰桑庫克新瑪木特、通瑪木特，收其眾，得牲畜無算。上獎班第奮勇果斷，予子爵，世授正黃旗領侍衛內大臣，賜白金千。十二月，授定北將軍，召來京示方略。

二十年正月，大舉討準噶爾，班第出北路，阿睦爾撒納授定邊左副將軍為副；永常以定西將軍出西路，薩喇爾授定邊右副將軍為副。班第與阿睦爾撒納等議以二月出師。阿睦爾撒納將六千人先行，班第將二千人繼其後。班第至齊齊克淖爾，以馬不給，令千五百人先，留五百人待馬再進。至喇托輝，與阿睦爾撒納軍合。上以阿睦爾撒納為準噶爾人所知，令其前行易招撫，戒班第仍令阿睦爾撒納先行毋合軍。班第至額爾得裏克，復令阿睦爾撒納先行。四月，師至博羅塔拉，得達瓦齊所遣徵兵使者，知伊犁無備。班第謀約西路軍銳進。五月，遂克伊犁。達瓦齊以萬人保格登山，侍衛阿玉錫以二十餘騎擊之，驚走。上獎班第功，封一等誠勇公，賜寶石頂、四團龍補服、金黃絳朝珠。班第以伊犁厄魯特生計甚艱，不足供大兵，六月，疏請留察哈爾兵三百、喀爾喀兵二百移駐伊犁河北尼楚袞治事。諸軍次第遣還。是月，獲達瓦齊，獻俘京師。

軍初出，上察阿睦爾撒納有異志，令班第嚴約束。及伊犁既定，上令和碩特四部部置汗，將以阿睦爾撒納為輝特汗。阿睦爾撒納覬總統四部，意不慊，置副將軍印不用，用故準噶爾臺吉噶爾丹策凌菊形小印檄諸部，諱其降，言以中國兵定亂，叛跡漸著。上召阿睦爾撒納，以九月至熱河行在，行飲至禮，與他部汗同受封。參贊大臣色布騰巴爾珠爾率遣還諸軍以歸。阿睦爾撒納乞代奏，冀總統四部，期七月俟命。色布騰巴爾珠爾歸，不敢聞。以班第趣阿睦爾撒納詣熱河，令參贊大臣額林沁多爾濟與俱。阿睦爾撒納怏怏就道，而上念阿睦爾撒納終且叛，諭班第宜乘其未發討之，毋濡忍貽後患。諭至，阿睦爾撒納已行。上又命鄂容安等擒治。

八月，阿睦爾撒納行至烏隴古，解副將軍印還額林沁多爾濟，走額爾齊斯，遂叛。伊犁道梗。阿睦爾撒納之黨克什木、巴朗、敦克多曼集、烏克圖等作亂，班第與鄂容安以五百人拒戰，自固勒札赴空格斯，轉戰至烏蘭庫圖勒，賊大至，圍合。班第拔劍自剄，鄂容安同殉。上初聞班第等陷賊，令參贊大臣策楞自巴里坤間使傳諭毋以身殉。策楞聞訛傳班第等自賊中出，以聞，上解所佩荷包為賜。既聞班第等死事狀，降詔謂：「班第、鄂容安見危授命，固為可憫；然於事無補，非傅清、拉布敦為國除兇者比。」二十一年，師復定伊犁。喪還，上親臨奠，並令執克什木、巴朗等，馘耳以祭。又以薩喇爾同陷賊不能死，令監往旁視。尋以班第義烈，仍如傅清、拉布敦故事，京師建祠，亦曰雙忠。旋復命圖形紫光閣。

子巴祿，初以察哈爾總管從軍，襲一等誠勇公，授鑲紅旗蒙古都統，從定伊犁。師討霍集占，授參贊大臣，授將軍兆惠有功，命駐軍和闐。戰伊西洱庫爾淖爾，屢敗霍集占。師還，加雲騎尉世職，圖形紫光閣，為後五十功臣首。出為涼州、綏遠城將軍、察哈爾都統。卒。

鄂容安，字休如，西林覺羅氏，滿洲鑲藍旗人，大學士鄂爾泰長子。雍正十一年進士，改庶吉士。世宗命充軍機處章京。乾隆元年，授編修，南書房行走。再遷，五年，授詹事府詹事。鄂爾泰承旨固辭，上曰：「鄂容安與張廷玉子若靄，皇考命在軍機處行走，本欲造就成材。朕茲擢用，鄂爾泰毋以己意辭。」是時直軍機處大臣與章京皆曰行走，無異辭也。尋又命上書房行走。七年，以與聞左副都御史仲永檀密奏留中事，奪職，語在永檀傳。八年，命仍在上書房行走，授國子監祭酒。十年，襲三等伯爵，後五年加號襄勤。十二年，授兵部侍郎。

十三年，出為河南巡撫，賜孔雀翎。河南境伏牛山界陜西、湖北二省，袤延八百餘里，鄂容安行部入山親勘。又以界上諸關通大道，易藏奸宄，飭行保甲，入奏，上嘉焉。衛輝參將阮玉堂督操，鞭所部兵，兵譁。鄂容安疏請先治譁兵罪，然後罷玉堂，毋令兵驕，亦當上指。鄂容安又令糴補諸府、州、縣常平倉榖都二十九萬石有奇，浚治開封、歸德、陳州三府幹枝諸水，以慎蓄洩、廣灌溉。上獎其留心本務。

十五年，上巡幸河南，鄂容安疏言河南士民樂輸銀五十八萬七千有奇，上曰：「朕巡幸方岳，從不以絲毫累民，曾何藉於輸將？且省方問俗，勤恤民隱，尚慮助之弗周，豈容供用轉資於下？鄂容安此奏失政體。其以輸銀還之士民。」鄂容安疏請罪，又言：「士民輸銀出本原，還之恐不免胥吏中飽，仍請允其奏。」上意終不懌。還幸保定，鄂容安入見，不引謝，上詰責，令痛自改悔，不得有絲毫糜費粉飾，為補過之地。

十六年，移山東巡撫。濟南被水，米貴。鄂容安請用乾隆十三年例，暫弛海禁，招商往奉天糴運。旋與東河總督顧琮規塞張秋掛劍臺河決，培築運河堤，自臺兒莊至德州千有餘里，循堤建堡房。塞太行堤涵洞，以紓寧陽等縣水患。十七年，疏陳山東州縣吏交代庫銀倉榖多有虧缺，下各府考覈。又移江西巡撫。

十八年，授兩江總督。十九年，疏言：「江南地廣事繁，胥役弊滋甚。淮安等府藉賑為弊，蘇州等府藉漕為弊，徐州府藉應徭為弊，當嚴覈懲治。令各屬胥吏遵經制原額，禁偽冒及額外無名白役。」是年考績，加太子少傅。

上將用兵準噶爾取達瓦齊，以鄂容安年力方盛，勇壯曉暢，召授參贊大臣。二十年，永常以定西將軍出西路，薩喇爾以定邊右副將軍為副，鄂容安實從。諭曰：「漢西域塞外地甚廣，唐初都護開府擴地及西北，今遺阯久湮。鄂容安在軍，凡準噶爾所屬及回部諸地，有與漢、唐史傳相合可援據者，並漢、唐所未至處，當一一諮詢記載。」旋偕薩喇爾入告，途中撫降諸部落，並檄諭達瓦齊，賚荷包、鼻煙壺。

及師定伊犁，值胡中藻以賦詩誹上誅。中藻為鄂爾泰門生，鄂爾泰從子鄂昌與唱和，連坐。上責鄂容安不為陳奏，行賞獨不及。命與班第駐守伊犁。

阿睦爾撒納叛跡漸著，鄂容安入告。上令與薩喇爾率師至塔爾巴哈臺相機捕治。阿睦爾撒納入覲，中途遂叛，伊犁諸宰桑應之。鄂容安與班第力戰不支，相顧曰：「今日徒死，於事無濟，負上付託矣！」班第自剄。鄂容安腕弱不能下，命其僕剚刃於腹，乃死。故事，大臣予謚者，內閣擬二謚請上裁，以翰林起家者例謚「文」，至是擬「文剛」、「文烈」，上抹二「文」字，謚剛烈。圖形紫光閣，上親為贊，有曰：「用違其才，實予之失。」蓋重惜之也。以次子鄂津襲爵，官至伊犁領隊大臣，坐事奪官；以鄂容安長子鄂岳襲爵。

納穆札爾，圖伯特氏，蒙古正白旗人，都統拉錫子。納穆札爾自閒散授藍翎侍衛。累遷工部侍郎、鑲藍旗滿洲副都統。乾隆十五年，西藏珠爾默特那木札勒之亂既定，命偕班第駐西藏。議增設噶卜倫，皆予扎薩克銜。自喀喇烏蘇至庫車增臺八，設兵。準噶爾通藏，凡阿里、那克桑、騰格里淖爾、阿哈雅克四路，各於隘口設卡倫。又有勒底雅路，為準噶爾犯藏時間道，亦駐兵防守。迭疏陳請，皆如議行。

十九年，杜爾伯特諸部來降，命赴北路料理游牧。偕喀爾喀親王得親扎布規畫安置輝特、和碩特十三旗於固爾班舒魯克，杜爾伯特十旗於鄂爾海西喇烏蘇，分界駐牧，設卡倫防範。納穆札爾撫降人頗至，當夏，慮赴京領餉不耐炎暑，請遣使轉餉至張家口散給；及秋，杜爾伯特諸旗遇霜雪損畜，入告，予米五百石賑撫。輝特、和碩特諸旗生計絀，奏濟以糧畜。

阿睦爾撒納叛，命駐烏里雅蘇臺。旋移戶部侍郎。二十一年，和托輝特臺吉青滾雜卜亦叛，納穆札爾慮喀爾喀諸部為所動，傳檄諭以利害。上嘉之，授參贊大臣，從將軍成袞扎布率索倫兵追捕青滾雜卜。十一月，師至杭哈獎噶斯，已近俄羅斯境，捕得青滾雜卜，檻送京師。上獎納穆札爾勇往，封一等伯，世襲，號曰勤襄。二十二年，授工部尚書、正紅旗滿洲都統，命駐科布多。旋又命移駐布延圖。十月，署定邊左副將軍。二十三年，議烏梁海降人酋曰察達克所屬鄂拓克置得木齊、收楞額，治庶事。請以得木齊改佐領，收楞額改驍騎校，歲貢貂皮送烏里雅蘇臺，賚以緞布。疏入，如所議。

師討霍集占，復授參贊大臣，出西路。尋授靖逆將軍，會雅爾哈善攻庫車。及兆惠代雅爾哈善，將師自阿克蘇進逼葉爾羌，至喀喇烏蘇，為霍集占所圍。納穆札爾及參贊大臣三泰先奉命帥師濟兆惠軍，兆惠遣副都統愛隆阿、侍衛奎瑪岱來迎。納穆札爾道遣愛隆阿先還，而與三泰、奎瑪岱將二百騎夜進，遇賊三千餘，圍數重，力戰矢盡，遂沒於陣。上聞，追封三等義烈公，謚武毅。祀昭忠祠。回部平，圖形紫光閣。

子保寧，自有傳。保泰，自拜唐阿累遷察哈爾都統，與雅滿泰同為駐藏大臣，廓爾喀侵藏，保泰坐請達賴喇嘛、班禪額爾德尼避兵，又匿廓爾喀未構兵前表貢方物，及遣使有所請不以入奏，上改其名曰俘習渾，與雅滿泰同奪職荷校，先後予杖者四。藏事定，戍俘習渾黑龍江。赦還。雅滿泰復授侍衛。

三泰，石氏，漢軍正白旗人，都統石文炳孫也。父觀音保，官至都統。三泰，自藍翎侍衛累遷正紅旗漢軍副都統、吏部侍郎。乾隆二十三年，命軍機處行走，調戶部侍郎。命以參贊大臣行走從納穆札爾出西路。七月，命納穆札爾、三泰率健銳營及索倫、察哈爾兵應兆惠。夜進，期以黎明至兆惠軍。遇賊，眾寡勢不敵，力戰，三泰墜馬，徒步擊賊，中創死。三等侍衛彰武、藍翎侍衛班泰、管站四品花翎西拉布、護軍校委署章京齊旺扎布及兆惠所遣迎師三等侍衛奎瑪岱，皆死。上聞，追封三等子，謚果勇。

石廷柱之裔，本以散秩大臣世襲，至是，別授其兄祥泰散秩大臣。回部平，圖形紫光閣。上追悼納穆札爾、三泰死事，為賦雙義詩，以傅清、拉布敦殉西藏，班第、鄂容安死伊犁相擬。謂「此六人者，事異心同，皆與國休戚之藎臣也」。子佛柱，襲子爵、散秩大臣，官阿克蘇領隊大臣。

論曰：高宗朝徼外諸叛，霍集占最桀驁耐戰，方其困兆惠保葉爾羌，非師武臣力，幾不能克。阿睦爾撒納既叛，師未接，輒遠竄，非霍集占比也。珠爾默特那木札爾欲背中國，乃汗準噶爾，尤愚妄，殆不足數。六臣所遇異，故其效亦殊。大誅既加，罪人斯得，咸廩廩稱義烈矣。


\end{pinyinscope}