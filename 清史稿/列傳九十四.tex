\article{列傳九十四}

\begin{pinyinscope}
尹繼善劉於義陳大受張允隨陳宏謀

尹繼善，字元長，章佳氏，滿洲鑲黃旗人，大學士尹泰子。雍正元年進士，改庶吉士，授編修。五年，遷侍講，尋署戶部郎中。上遣通政使留保等如廣東按布政使官達、按察使方原瑛受賕狀，以尹繼善偕。鞫實，即以尹繼善署按察使。六年，授內閣侍讀學士，協理江南河務。是秋，署江蘇巡撫，七年，真除。疏禁收漕規費，定石米費六分，半給旗丁，半給州縣，使無不足，然後裁以法。平糶盈餘，非公家之利，應存縣庫，常平倉捐穀聽民樂輸，不得隨漕勒徵。命如議行。又疏請崇明增設巡道，兼轄太倉、通州。並釐定永興、牛羊、大安諸沙分防將吏。福山增隸沙船，與京口、狼山諸汛會哨。又請移按察使駐蘇州，蘇松道駐上海。皆從之。旋署河道總督。九年，署兩江總督。十年，協辦江寧將軍，兼理兩淮鹽政。疏言：「鎮江水兵駐高資港，江寧水兵駐省會，各增置將吏。狼山復設趕糸曾大船，與鎮江、江寧水兵每月出巡察，庶長江數千里聲勢聯絡。」上嘉之。尹繼善請清察江蘇積欠田賦，上遣侍郎彭維新等助為料理，又命浙江總督李衛與其事。察出康熙五十一年至雍正四年都計積虧一千十一萬，上命分別吏蝕、民欠，逐年帶徵。尹繼善等並議敘。又請改三江營同知為鹽務道，並增設緝私將吏。

十一年，調雲貴廣西總督。思茅土酋刁興國為亂，總督高其倬發兵討之，擒興國，餘黨未解。尹繼善至，諮於其倬，得翾要，檄總兵楊國華、董芳督兵深入，斬其酋三，及從亂者百餘。元江、臨安悉定。分兵進攻攸樂、思茅，東道撫定攸樂三十六寨，西道攻六囤，破十五寨，降八十餘寨。疏聞，上諭曰：「剿撫名雖二事，恩威用豈兩端？當撫者不妨明示優容，當剿者亦宜顯施斬馘，俾知順則利，逆則害。今此攻心之師，即寓將來善後之舉，是乃仁術也。識之！」十二年，奏定新闢苗疆諸事，請移清江鎮總兵於臺拱，並移設同知以下官，增兵設汛，從之。又奏雲南濬土黃河，自土黃至百色，袤七百四十餘里。得旨嘉獎。尋詔廣西仍隸廣東總督。十三年，奏定貴州安籠等營制。貴州苗復亂，尹繼善發雲南兵，並徵湖廣、廣西兵策應。遣副將紀龍剿清平，參將哈尚德收新舊黃平二城，合兵徇重安。副將周儀等復餘慶，獲苗酋羅萬象等。總兵王無黨、韓勛剿八寨，總兵譚行義剿鎮遠。又令無黨合廣西、湖南兵與行義會，破苗寨，斬千餘級，獲苗酋阿九清等，苗亂乃定。乾隆元年，貴州別設總督，命尹繼善專督云南。二年，奏豁雲南軍丁銀萬二千二百有奇。入覲，以父尹泰老，乞留京侍養。授刑部尚書，兼管兵部。三年，丁父憂。四年，加太子少保。五年，授川陜總督。郭羅克部番復為亂，尹繼善檄諭番酋執為盜者以獻，事旋定。六年。奏陳郭羅克善後諸事，請設土目，打牲予號片，寬積案，撤戍兵，上皆許之。七年，丁母憂。

八年，署兩江總督，協理河務。疏言：「毛城鋪天然壩，高郵三壩，皆宜仍舊。」上諭令斟酌，因時制宜。九年，衛入覲，還，上命傳旨開天然壩，且曰：「衛奏河水小，壩宜開。」尹繼善覆奏，略言：「衛不問河身深淺，但問河水大小，非知河者也。河淺壩開，宣流太過。湖弱不敵黃強，為害滋甚。」上卒用尹繼善議。十年，實授兩江總督。十二年，疏言：「阜寧、高、寶諸地圩岸分年修治，務令圩外取土，挑濬成溝，量留涵洞，使旱澇有備。鳳、潁、泗三屬頻遭水患，河渠次第開濬，而田間圩塍實與為表裏，亦陸續興修。俟有成效，推行遠近。」上諭曰：「此誠務本之圖，實力為之。」

十三年，入覲，調兩廣，未行，授戶部尚書、協辦大學士、軍機處行走，兼正藍旗滿洲都統。未幾，復出署川陜總督。嗣以四川別設總督，命專督陜、甘。大學士傅恆經略金川，師經陜西，上獎尹繼善料理臺站、馬匹諸事，調度得宜。十四年，命參贊軍務，加太子太保。十五年，西藏不靖，四川總督策楞統兵入藏，命兼管川陜總督。

十六年，復調兩江。十七年，尹繼善以上江頻被水，疏請濬宿州睢河、彭家溝，泗州謝家溝，虹縣汴河上游，築宿州符離橋，靈壁新馬橋，砂礓河尾黃甿橋、翟家橋，詔如所請。羅田民馬朝柱為亂，檄總兵牧光宗捕治，並親赴天堂寨，獲朝柱家屬、徒黨，得旨嘉獎，召詣京師。十八年，復調署陜甘總督。雍正間，開哈密蔡伯什湖屯田，乾隆初，以畀回民。貝子玉素富以屢歉收請罷。尹繼善奏言：「從前開渠引水，幾費經營。回民不諳耕作，頻歲歉收。萬畝屯田，棄之可惜。請選西安兵丁子弟，或招各衛民承種。」上韙其言。

調江南河道總督。十九年，疏言：「河水挾沙而行，停滯成灘。有灘則水射對岸，即成險工。銅、沛、邳、睢、宿、虹諸地河道多灘，宜遵聖祖諭，於曲處取直，開引河，導溜歸中央，借水刷沙。河堤歲令加高，務使穩固，而青黃不接，亦寓賑於工。」詔如議行。命署兩江總督，兼江蘇巡撫。二十一年，疏請濬洪澤湖入江道，開石羊溝，引東西灣兩壩所減之水，疏芒稻閘達董家溝引河，引金灣閘壩所減之水，加寬廖家溝河口，引璧虎、鳳凰兩橋所減之水，並濬各河道上游，修天妃、青龍、白駒諸閘，從之。實授兩江總督。二十二年，疏言：「沛縣地最卑，昭陽、微山諸湖環之，濟、泗、汶、滕諸水奔注。請於荊山橋外增建閘壩，使湖水暢流入運。又沂水自山東南入駱馬湖，出盧口入運，阻荊山橋出水。當相度堵修。」上以所言中形勢，嘉之。旋與侍郎夢麟等會督疏治淮、揚、徐、海支幹各河暨高、寶各工，是冬事竟，議敘。二十五年，上命增設布政使，尹繼善請分設江寧、蘇州二布政使，而移安徽布政使駐安慶。二十七年，上南巡，命為御前大臣。二十九年，授文華殿大學士，仍留總督任。三十年，上南巡，尹繼善年七十，御書榜以賜。召入閣，兼領兵部事，充上書房總師傅。三十四年，兼翰林院掌院學士。三十六年，上東巡，命留京治事。四月，卒，贈太保，發帑五千治喪。令皇八子永璇奠醊，永璇，尹繼善壻也。賜祭葬，謚文端。

尹繼善釋褐五年，即任封疆，年才三十餘。蒞政明敏，遇糾紛盤錯，紆徐料量，靡不妥貼。一督云、貴，三督川、陜，四督兩江。在江南前後三十年，最久，民德之亦最深。世宗最賞李衛、鄂爾泰、田文鏡，嘗諭尹繼善，謂當學此三人。尹繼善奏曰：「李衛，臣學其勇，不學其粗。田文鏡，臣學其勤，不學其刻。鄂爾泰，宜學處多，然臣亦不學其愎。」世宗不以為忤。高宗嘗謂：「我朝百餘年來，滿洲科目中惟鄂爾泰與尹繼善為真知學者。」御制懷舊詩復及之。子慶桂，自有傳。

劉於義，字喻旃，江蘇武進人。康熙五十一年進士，改庶吉士，授編修。在翰林文譽甚著，凡有撰擬，輒稱旨。雍正元年，命直南書房，遷中允。再遷侍講，督山西學政。三年，遷庶子，上諭以留心民事。歲饑，無積貯，奏請歲以耗羨四萬於太原、平陽、潞安、大同買米貯倉，春糶秋補，上命巡撫伊都立酌量舉行。四年，一歲四遷，擢倉場侍郎。倉吏積習，鬻正米以購篩颺耗米抵額。於義嚴出入，稽餘米定數，宿弊一清。七年，命察覈西寧軍需。八年，遷吏部侍郎。命與侍郎牧可登如山東察賑，並按按察史唐綏祖劾濟南知府金允彞袒鄒平知縣袁舜裔虧空，論如律。

九年，授直隸河道總督。奏天津截留漕糧，省津貼諸費，但給地方官耗米百之一。又奏青龍灣諸地，侍郎何國宗議建雞心閘十四阻水，當停。並請展壩面，使無礙水道。均如議行。擢刑部尚書，仍理河務。尋署直隸總督。直隸盜犯，依律不分首從皆斬。大名劫盜十餘案，每案數十人。於義以兇器祗田具，贓物僅米穀，乃饑民借糧爭奪，非盜，奏請得末減。直隸盜案視各省分首從自此始。

十年，署陜西總督。十一年，授吏部尚書，仍署總督。累疏言甘、涼為軍需總匯，糧草價昂，兵餉不敷養贍。請酌借耔糧農器，於瓜州諸地開墾屯種，耕犁以馬代牛，並募耕夫二百，教回民農事。又於赤金、靖逆之北湃帶湖及塔兒灣築臺堡為保障，安家窩鋪口別開渠供灌溉。又疏請甘、涼設馬廠，牧長、牧副，視太僕寺條例，歲十一月，察馬匹孳生多寡，為弁兵升降賞罰。均如所請行。十三年，命大學士查郎阿代於義領陜西總督，予於義欽差大臣關防，留肅州專筦軍儲。乾隆元年，奏言：「蘭州浮橋始於前明，用二十四艘，兩埠鐵纜百二十丈。自有司遞減四舟，纜僅七十丈，於是埠基砌入河心，水益湍急，沖潰屢見。請動用公帑改復原式。庶河寬水緩，以便行旅。」得旨允行。

查郎阿入覲，於義仍署陜西總督。二年，召還京。三年，查郎阿劾承辦軍需道沈青崖等私運侵帑，辭連於義。上遣侍郎馬爾泰會查郎阿按治，於義坐奪官，並責償麥稞價銀三萬餘兩。甘肅自康熙末至雍正初，虧帑金一百六十餘萬，文書散缺。於義奉命察覈，逮任總督，部署西師往返，凡四年，屯田築堡，安集流移，輸送軍糧戰馬，其勞最多。以簿領過繁，得過亦由此。

五年，起署直隸布政使。七年，授福建巡撫，疏請裁減閩鹽課外加派。漳州民陳作謀、臺灣民王永興等謀為亂，遣將吏捕治。八年，調山西，召補戶部尚書。九年，調吏部尚書、協辦大學士。御史柴潮生請修治直隸水利，命同直隸總督高斌勘察。議濬檿牛河；開白溝河支流，西澱亦開支河，東澱河道裁灣取直，子牙河疏河口，築堤界，別清渾；疏鳳河；濬塌河澱；引唐河入保定河；濬正定諸泉，引以溉田；並修復營田舊渠閘。是為初次應舉各工。十年，署直隸總督，加太子太保。是冬，報初次工竟。復議還鄉河裁灣取直，築運薊河西堤；挑張青口支河、新安新河；拓廣利渠，望都至安肅開溝；並裁永定河兜灣。是為二次應舉各工。引塌河澱漲水入薊運河；疏天津賈家口、靜海蘆北口諸河；及慶雲馬頰河、鹽山宣惠河。是為三次應舉各工。又令署直隸河道總督，疏請減慶雲賦額。上命減地丁十之三，著為令。十二年夏，報二、三次工竟。召還。

十三年二月，奏事養心殿，跪久致僕，遽卒。賜祭葬，謚文恪。

陳大受，字占咸，湖南祁陽人。幼沉敏，初授內則，即退習其儀。既長，家貧，躬耕山麓。同舍漁者夜出捕魚，為候門，讀書不輟。雍正十一年，成進士，選庶吉士。乾隆元年，授編修。二年，大考翰詹諸臣，日午，上御座以待。大受卷先奏，列第一，超擢侍讀。五遷吏部侍郎。四年，授安徽巡撫。初視事，決疑獄，老吏駭其精敏。廬、鳳、潁諸府時多盜，有司多諱匿，大受定限嚴緝，月獲盜五十輩，得旨褒美。淮南、北洊饑，發倉穀賑之。穀且盡，繼以麥。又告糶江南、廣東，且發且儲。時頻歲饑民掠米麥以食，有司以盜論。哀其情，奏原六十餘人。麥熟，禁鵕麴造酒及大商囤積。又以高阜斜陂不宜稻麥。福建安溪有旱稻名畬粟，不須溉灌，前總督郝玉麟得其種，教民試藝有獲。因令有司多購，分給各州縣，俾民因地種植。事聞，上諭曰：「諸凡如此留心，甚慰朕懷。」

是年，調江蘇，疏請飭糧道較定各州縣漕斛，及先冬令民搜蝻子。屢諭嘉獎，並以搜蝻子法令直隸總督高斌仿行。常州、鎮江、太倉三府州被水災，發倉治賑。江南舊多借堰圩塘，或有久廢者，被水後尤多潰敗，工鉅費重，民力不能勝。大受出官粟借之，召民興築，計時而成。於江浦繕三合、永豐、北城諸圩，於句容復郭西塘黃堰，蘇州、太倉疏劉家河，灌溉瀦洩，諸工畢舉。七年秋，黃河決古溝、石林，高、寶、興、泰、徐諸州縣罹其患，大受馳視以聞。上命截漕米協濟，大受乃命多具舟，候水至分載四出，舳艫數百里，一日而遍。丹陽運河口藉湖水灌輸，淤沙需疏濬，大受奏定六年大修，每年小修。後高宗南巡，禦制反李白丁都護歌曰：「豈無疏濬方，天工在人補。輪年大小修，往來通商賈。」蓋嘉其奏定歲修法利於漕運也。

十年，有旨蠲明年天下錢糧，大受疏請核準漕項科則，曉諭周知；匯覈地丁耗羨，同漕項並完；酌定業戶減租分數，通飭遵行。得旨嘉獎。戶部議禁商人貯米，大受謂：「商人貯米，得少利即散，貯不過一歲，民且利焉。請弛禁便。」又言：「城工核減，意在節用。用省而工惡，再修且倍之。」上皆韙其言。常州俗好佛，家設靜堂，自立名教。江寧、松江、太倉漸染其習。大受疏請飭有司防禁，移佛入廟；堂內人田屋產，量為處置。上諭曰：「此等事須實力，不可欲速。不然，則所謂好事不如無也。」

十一年，加太子少保，調福建。十二年，疏言：「近海商民，例許往暹羅造船販米。內渡時若有船無米，應倍稅示罰。」部議從之。疏言：「巡臺御史巡南北二路，臺灣、鳳山、諸羅、彰化四縣具廚傳犒賞，往往濫準詞訟。又於額設胥役外，俾奸民注籍，恃符生事。」上命自乾隆五年起，巡臺御史均下部嚴議。又疏言：「臺灣番民生業艱難，向漢民重息稱貸。子女田產，每被盤折。請撥臺穀二萬石分貯諸羅、彰化、淡水諸縣，視鳳山例接濟。其不原借者聽。」報可。臺灣民、番雜處，土音非譯不通。有奸民殺人賄通事，移坐番罪，疑之，再鞫，竟得白。或言海上有島十四，為田萬餘畝，可開墾，前政以入告。大受以島地久在禁令，一旦開禁，聚人既多，生奸尤易。設兵彈壓，為費彌甚，利不敵害，輒奏罷之。召授兵部尚書。十三年，調吏部，協辦大學士、軍機處行走。十四年，金川平，晉太子太傅。秋，署直隸總督。十五年，授兩廣總督。陛辭請訓，上曰：「汝直軍機處兩年，萬幾之事，皆所目擊，即朕訓也。何贅辭？惟中外一心足矣。」尋命協理粵海關。兩粵去京師遠，吏媮民哤，大受以猛治之，舉劾不法吏，政令大行。十六年，以病乞解任，溫詔慰留。未幾，卒，賜祭葬，謚文肅，祀賢良祠。

大受眉目皆上起，豐髯有威。清節推海內。以微時極貧，祿不逮親養，自奉如布衣時。子輝祖，自有傳。

張允隨，字覲臣，漢軍鑲黃旗人。祖一魁，福建邵武知府，有政績，祀名宦。允隨入貲為光祿寺典簿，遷江南寧國同知，擢雲南楚雄知府。雍正元年，調廣南。丁母憂，總督鄂爾泰等請留司銅廠。二年，授曲靖知府，擢糧儲道。鄂爾泰復薦可大任，上召入見。五年，擢按察使。未幾，遷布政使。雲南產銅供鑄錢，寶源、寶泉二局需銅急，責委員領帑採洋銅，洋銅不時至。允隨綜銅廠事，察知舊廠產尚富，增其值。民樂於開採，舊廠復盛。又開大龍、湯丹諸新廠，歲得銅八九百萬斤供用。乃停採洋銅，國帑省，官累亦除。八年，調貴州。未幾，授雲南巡撫。允隨官云南久，熟知郡國利病，山川險要，苗、夷情狀。十一年，思茅土酋刁興國糾徼外苦蔥蠻等為亂，蔓延數州縣。允隨與總督高其倬遣兵討之，思茅圍解。亂苗遁攸樂，知縣章綸以事詣會城，至蟃蜯村，遇寇死。允隨趣兵進，擒興國。餘眾走臨安，復擊破之。允隨疏以鎮沅、思樂府縣皆新改土為流，請立學，設教職，定學額。又疏以雲南各府州或兵少米多，請以額徵秋米石折銀一兩；或兵多米少，請以額徵條銀兩收米一石。十二年，疏請於廣西府開爐鼓鑄。皆下部議行。十三年，疏報蒙化墾田二十六頃有奇。

乾隆二年，署云南總督。疏言：「雲南水利與他省不同，水自山出，勢若建瓴。大率水高田低，自上而下，當濬溝渠，使盤旋曲折，承以木見、石槽，引使溉田。偶有田高水低，則宜車戽。又或雨後水急，則宜塘蓄。低道小港水阻恐傍溢，則宜疏水口使得暢流。山多沙磧，水發嫌迅激，則宜築堤墊，俾護田畝。臣令有司勘修，工小，令於農隙按田出夫，督率興作；工稍大者，出夫外，應需工料，令集士民公議需費多寡。有田用水者，按田定銀數，借庫帑興工。工畢，分年還款。工大非民力能勝，詳情覆勘，以官莊變價，留充工費。」報聞。

三年，請停鑄錢運京。是冬，入覲。四年，正歲，上宴廷臣，賦柏梁體詩，允隨與焉。五年，疏言：「雲南鹽不敷民食，安寧得洪源井，試煎，年獲二十一萬餘斤。麗江得老姆井，試煎，年獲十八萬餘斤。分地行銷，定為年額。」上獎為有益之事。署貴州總督。六年，廣東妖民黃順等遁匿貴州境，有司捕得奏聞。上諭曰：「汝不以五日京兆自居，盡心治事可嘉。」

復署云南總督。兵部議各省有增設兵額，量加裁減。允隨奏：「雲南昭通、普洱二鎮有增設兵額，地處邊要，未可裁減。惟有通覈合省標、鎮、營、協，按額均減，分計則兵裁無幾，合計則餉省已多。標、鎮、營、協應裁兵一千一百六十，先裁餘丁四百四十八。餘俟缺出停補。」從之。允隨請濬金沙江，上命都統新柱、四川總督尹繼善會勘。疏言：「金沙江發源西域，入雲南，經麗江、鶴慶、永北、姚安、武定、東川、昭通七府，至敘州入川江。東川府以下，南岸隸雲南，北岸隸四川。營汛分布，田廬相望。至大井壩以上，南岸尚有田廬，北岸皆高山。山後沙馬、阿都兩土司地，從前舟楫所不至。自烏蒙改流設鎮，雲南兵米，每歲糴自四川，皆自敘州新開灘至永嘉黃草坪五百八十里，溯流而上。更上自黃草坪至金沙廠六十里，商舶往來。臣等相度，內有大漢漕、凹崖、三腔、鑼鍋耳諸灘險惡，應行修理。更上自金沙廠至濫田壩二百二十七里，十二灘，濫田壩最險，次則小溜筒。臣等相度開鑿子河。更上自雙佛灘至蜈蚣嶺，十五灘相接，石巨工艱。臣等令改修陸路，以避其險。雲南地處極邊，民無蓋藏，設遇水旱，米價增昂。今開通川道，有備無患。」上諭曰：「既可開通，妥協為之，以成此善舉。」允隨主辦其役，計程千三百餘里，費帑十餘萬，經年而工成。

八年，疏言：「大理洱海發源鶴慶濔沮河，至大理，合蒼山十八溪，匯而成海。下自波羅甸出天生橋，趨瀾滄江。海袤百二十里，廣二十餘里；而天生橋海口寬不及丈，每致倒流，淹浸濱海民田。臣飭將海口疏治寬深，自波羅甸下達天生橋，分段開濬，疊石為堤，外栽茨柳，為近水州縣袪漫溢之患。海口涸出田萬餘畝，令附近居民承墾，即責墾戶五年一大修，按田出夫，合力疏濬。」授雲南總督，兼管巡撫。九年，疏報東川阿壩租得銅礦，試煎，月得銅四萬餘斤。十年，加太子少保。

十二年，授雲貴總督。疏言：「苗、惈種類雖殊，皆具人心。如果撫馭得宜，自不至激成事變。臣嚴飭苗疆文武，毋許私收濫派，並禁胥役滋擾。至苗民為亂，往往由漢奸勾結。臣飭有司稽察捕治。」又疏言：「貴州思州諸府與湖南相接，今有辰、沅饑民百餘入貴州境採蕨而食。臣已飭貴州布政使、糧驛道以公使銀賑濟。如有續至，一體散給安置。」諸疏上，並嘉獎。十五年，入覲，授東閣大學士，兼禮部尚書，加太子太保。十六年，卒，賜祭葬，謚文和。

陳宏謀，字汝咨，廣西臨桂人。為諸生，即留心時事，聞有邸報至，必借觀之。自題座右，謂「必為世上不可少之人，為世人不能作之事。」雍正元年恩科，世所謂春鄉秋會。宏謀舉鄉試第一，成進士，改庶吉士，授檢討。四年，授吏部郎中。七年，考選浙江道御史，仍兼郎中。監生舊有考職，多以人代。世宗知其弊，令自首，而州縣吏藉察訪為民擾。宏謀疏請禁將來，寬既往。召見，徵詰再三，申論甚晰，乃允其奏，以是知其能。授揚州知府，仍帶御史銜，得便宜奏事。丁父憂，上官留之，辭，不許。遷江南驛鹽道，仍帶御史銜，攝安徽布政使。又丁母憂，命留任，因乞假歸葬。

十一年，擢雲南布政使。初，廣西巡撫金鉷奏令廢員墾田報部，以額稅抵銀得復官，報墾三十餘萬畝。宏謀奏言：「此曹急於復官，止就各州縣求有餘熟田，量給工本，即作新墾。田不增而賦日重，民甚病之，請罷前例。」上命雲南廣西總督尹繼善察實，尹繼善請將虛墾地畝冒領工本覈實追繳。乾隆元年，部議再敕兩廣總督鄂彌達會鉷詳勘。宏謀劾鉷欺公累民，開捐報墾不下二十餘萬畝，實未墾成一畝，請盡數豁除。時鉷內遷刑部侍郎，具疏辨。上命鄂彌達會巡撫楊超曾確勘。二年，宏謀復密疏極論其事。高宗責「宏謀不待議覆，又為是瀆奏。粵人屢陳粵事，恐啟鄉紳挾持朝議之漸」。交部議，降調。尋鄂彌達等會奏，報墾田畝多不實，請分別減豁。鉷下下降黜有差。

三年，授宏謀直隸天津道。五年，遷江蘇按察使。六年，遷江寧布政使，甫到官，擢甘肅巡撫，未行，調江西。九年，調陜西。十一年，復調回江西。尋又調湖北。十二年，川陜總督慶復劾宏謀在陜西愛憎任情，好自作聰明，不持政體。部議奪官，上命留任。未幾，復調陜西。上諭曰：「此汝駕輕就熟之地，當秉公持重，毋立異，毋沽名。能去此結習，尚可造就也。」署陜甘總督。十五年，加兵部侍郎。其冬，河決陽武。調河南巡撫。十七年，調福建。十九年，復調陜西。二十年，調甘肅。再調湖南，疏劾布政使楊灝侵扣穀價。上嘉其不瞻徇，論水顥罪如律。二十一年，又調陜西。

二十二年，調江蘇。入覲，上詢及各省水災，奏言皆因上游為眾水所匯，而下游無所歸宿，當通局籌辦。上以所言中肯綮，命自河南赴江蘇循途察勘。十二月，遷兩廣總督，諭曰：「宏謀籍廣西，但久任封疆，朕所深信。且總督節制兩省，專駐廣東，不必回避。」二十三年，命以總督銜仍管江蘇巡撫，加太子少傅。二十四年，坐督兩廣時請增撥鹽商帑本，上責「宏謀巿恩沽名，痼習未改」。下部議奪官，命仍留任。又以督屬捕蝗不力，奪總督銜，仍留巡撫任。二十六年，又以失察滸墅關侵漁舞弊，議罷任，詔原之，諭責「宏謀模棱之習，一成不變」。調撫湖南。二十八年，遷兵部尚書，署湖廣總督，仍兼巡撫。召入京，授吏部尚書，加太子太保。

宏謀外任三十餘年，歷行省十有二，歷任二十有一。蒞官無久暫，必究人心風俗之得失，及民間利病當興革者，分條鉤考，次第舉行。諸州縣村莊河道，繪圖懸於壁，環復審視，興作皆就理。察吏甚嚴，然所劾必擇其尤不肖者一二人，使足怵眾而止。學以不欺為本，與人言政，輒引之於學，謂：「仕即學也，盡吾心焉而已。」故所施各當，人咸安之。

在揚州值水災，奏請遣送饑民回籍，官給口糧，得補入賑冊，報可。鹽政令淮商於稅額外歲輸銀助國用，自雍正元年始，積數千萬，率以空數報部。及部檄移取，始追徵，實陰虧正課，宏謀奏停之。

在雲南，方用兵惈夷，運糧苦道遠，改轉搬遞運，民便之。增銅廠工本，聽民得鬻餘銅，民爭趨之。更鑿新礦，銅日盛，遂罷購洋銅。立義學七百餘所，令苗民得就學，教之書。刻孝經、小學及所輯綱鑒、大學衍義，分布各屬。其後邊人及苗民多能讀書取科第，宏謀之教也。

在天津，屢乘小舟咨訪水利，得放淤法，水漲挾沙行，導之從堤左入、是右出。如是者數四，沙沉土高，滄、景諸州悉成沃壤。按察江蘇，設弭盜之法，重誣良之令，嚴禁淹親柩及火葬者。

在江西，歲饑，告糴於湖廣。發帑繕城垣，築堰埭，修圩堤閘壩，以工代賑。南昌城南羅絲港為贛水所趨，善沖突，建石堤捍之。左蠡硃磯當眾水之沖，亦築堤百丈，水患以平。又以錢貴，奏請俟雲南銅解京過九江，留五十五萬五千斤，開爐鼓鑄；並以舊設爐六，請增爐四：詔並許之。又以倉儲多虧缺，請令民捐監，於本省收穀，以一年為限。限滿，上命再收一年。又以民俗尚氣好訐訟，請令各道按行所屬州縣，察有司，自理詞訟，毋使延閣滋累。上命實力督率，毋徒為具文。

在陜西，募江、浙善育蠶者導民蠶，久之利漸著。高原恆苦旱，勸民種山薯及雜樹，鑿井二萬八千有奇，造水車，教民用以灌溉。陜西無水道，惟商州龍駒寨通漢江，灘險僅行小舟。宏謀令疏鑿，行旅便之。又以陜西各屬常平倉多空廒，亦令以捐監納穀。並請開爐鑄錢，如江西例。戶部撥運洋銅，鑄罄，採雲南銅應用，錢價以平。請修文、武、成、康四王及周公、太公陵墓，即以陵墓外餘地召租得息，歲葺治。皆下部議行。

在河南，請修太行堤。又以歸德地窪下，議疏商丘豐樂河、古宋河，夏邑響河，永城巴溝河，民力不勝，請發帑濬治。

既至福建，歲歉米貴，內地仰食臺灣，而商舶載米有定額，奏弛其禁以便民。又疏言福建民囂競多訟，立限月為稽覈，以已未結案件多寡，課州縣吏勤惰。又言福建地狹民稠，多出海為商，年久例不準回籍。請令察實內地良民或已死而妻妾子女原還里者，不論年例，許其回籍，從之。

在湖南，禁洞庭濱湖民壅水為田，以寬湖流，使水不為患，歲大熟。江南災，奏運倉穀二十萬石濟之，仍買民穀還倉。

再至陜西，聞甘肅軍需缺錢，撥局錢二百萬貫濟餉，上嘉其得大臣任事體。疏請興關外水利，濬赤金、靖逆、柳溝、安西、沙州諸地泉源，上命後政議行。又以準噶爾既內附，請定互巿地，以茶易馬充軍用，詔從之。

其治南河，大要因其故道，開通淤淺，俾暢流入海。督民治溝洫，引水由支達幹，時其蓄洩。徐、海諸州多棄地，遇雨輒淫溢，課民開溝，即以土築圩，多設涵洞為旱潦備；低地則令種蘆葦，薄其賦。其在江蘇，尤專意水利，疏丁家溝，展金灣壩，濬徐六涇白茆口，洩太湖水，築崇明土塘御海潮，開各屬城河。又疏言：「蘇州向設普濟、育嬰、廣仁、錫類諸堂，收養煢獨老病，並及棄嬰。請將通州、崇明濱海淤灘，除附近民業著聽升科，餘撥入堂。又通州、崇明界新漲玉心洲，兩地民互爭，請並撥入，以息爭競。」上諭曰：「不但一舉而數善備，汝亦因此得名也。」

及督湖廣，疏言：「洞庭湖濱居民多築圍墾田，與水爭地，請多掘水口，使私圍盡成廢壤，自不敢再築。」上諭曰：「宏謀此舉，不為煦嫗小惠，得封疆之體。」

逮入長吏部，疏言：「文武官弁，均有捕盜之責。乃州縣捕役，平時豢盜，營兵捕得，就讞時任其狡展，或且為之開脫。嗣後應令原獲營員會訊。」上嘉其所見切中事理。又疏言：「河工辦料，應令管河各道親驗加結。失事例應文武分償，而參游例不及，應酌改畫一。」下河督議行。又言：「匿名揭帖，循例當抵罪，所告款內有無虛實，仍應按治。則宵小不得逞奸，有司亦知所警。」上亦韙之。

二十九年，命協辦大學士。三十二年，授東閣大學士，兼工部尚書。三十四年，以病請告，迭諭慰留。三十六年春，病甚，允致仕，加太子太傅，食俸如故。賜御用冠服，命其孫刑部主事蘭森侍歸。詔所經處有司在二十里內料理護行。上東巡，覲天津行在，賜詩寵其行。六月，行至兗州韓莊，卒於舟次，年七十六。命祀賢良祠，賜祭葬，謚文恭。

宏謀早歲刻苦自勵，治宋五子之學，宗薛瑄、高攀龍，內行修飭。及入仕，本所學以為設施。蒞政必計久遠，規模宏大，措置審詳。嘗言：「是非度之於己，毀譽聽之於人，得失安之於數。」輯古今嘉言懿行，為五種遺規，尚名教，厚風俗，親切而詳備。奏疏文檄，亦多為世所誦。曾孫繼昌，字蓮史。嘉慶二十四年鄉試，二十五年會試、廷試，俱第一，授修撰。歷官至江西布政使。

論曰：乾隆間論疆吏之賢者，尹繼善與陳宏謀其最也。尹繼善寬和敏達，臨事恆若有餘；宏謀勞心焦思，不遑夙夜，而民感之則同。宏謀學尤醇，所至惓惓民生風俗，古所謂大儒之效也。於義督軍儲、策水利，皆秩秩有條理。大受剛正，屬吏憚之若神明，然論政重大體，非茍為苛察者比。允隨鎮南疆久，澤民之尤大者，航金沙江障洱海，去後民思，與江南之懷尹繼善、陳宏謀略相等，懿哉！


\end{pinyinscope}