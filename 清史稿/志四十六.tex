\article{志四十六}

\begin{pinyinscope}
地理十八

△臺灣

臺灣：古荒服之地，不通中國，名曰東番。隋開皇中，遣虎賁陳棱略澎湖三十六島。明嘉靖四十二年，海寇林道乾掠近海郡縣，都督俞大猷征之，追至澎湖，道乾遁入臺灣。天啟元年，閩人顏思齊引日本國人據其地。久之，為荷蘭所奪。清順治十八年，海寇鄭成功逐荷蘭人據之，偽置承天府，名曰東都，設二縣，曰天興，曰萬年。其子鄭經改東都為東寧省，升二縣為州。康熙二十二年討平之，改置臺灣府，屬福建省，領縣三。雍正元年，增置彰化縣，領縣四。光緒十三年，改建行省。光緒十三年九月庚午，閩浙總督楊昌濬、臺灣巡撫劉銘傳會奏，略云：「臺灣疆域，南北相距七百餘里，東西近者二百餘里，遠或三四百里，崇山大溪，鉤連高下。從前所治，不過山前迤南一線，故僅設三縣而有餘。自後榛莽日開，故屢增治而猶不足。光緒元年，沈葆楨請設臺北府、縣以固北路，又將同知移治卑南以顧後山，全臺官制，粗有規模。然彼時局勢，未聞擇要修舉，非一勞永逸之計也。臣等公同商酌，竊謂建置之法，恃險與勢，分治之道，貴持其平。臺省治理，視內地為難，而各縣幅員，反較多於內地。如彰化、嘉義、鳳山、新竹、淡水等縣，縱橫二百餘里、三百里不等，倉卒有事，鞭長莫及。且防務為治臺要領，轄境太廣，則耳目難周，控制太寬，則聲氣多阻。至山後中、北兩路，延袤三四百里，僅區段所設碉堡，並無專駐治理之員，前寄清虛，亦難遙制。現當改設伊始，百廢俱興，若不量予變通，何以定責成而垂久遠？臣銘傳於上年九月親赴中路督剿叛番，沿途察看地勢，並據各地方官，將境內扼塞道里、田園山溪，繪圖貼說，呈送前來。又據撫番清賦各員弁將撫墾地所陸續稟報，謹就山前後通局籌畫，有應添設者，有應改設者，有應裁撤者。查彰化橋孜圖地方，山環水衣復，中開平原，氣象宏敞，又當全臺適中之地，擬照前撫臣岑毓英議，就該處建立省城，分彰化東北之境設首府曰臺灣府，附郭首縣曰臺灣縣，將原有之臺灣府、縣改為臺南府安平縣。嘉義之東，彰化之南，自濁水溪至姑石圭溪止，截長補短，方長四百餘里，擬添設一縣曰雲林縣。新竹苗慄街一帶，扼內山之沖，東連大湖，沿山新墾荒地甚多，擬於新竹西南各境添設一縣曰苗慄縣，合原有之彰化，及埔里社通判，一、四縣，均隸臺灣府屬。其鹿港同知一缺，應即裁撤。淡水之北，東控三貂嶺，番社歧出，距縣太遠。基隆為臺北第一門戶，通商建埠，交涉紛繁，現值開採煤礦，修造鐵路，商民麕集，尤賴撫綏。擬分淡水東北四堡之地，撤歸基隆管轄，將原設通判改為撫民理番同知，以重事權。此前路添改之大略也。後山形勢，北以蘇溪為總隘，南以卑南為要區，控扼中權，厥惟水尾。其地與擬設之雲林縣東西相直，現開路百九十餘里，由丹社嶺集集街經達彰化，將去省城，建立中路，前後脈絡，呼吸相通，實為臺東鎖鑰。擬添設直隸州知州一員曰臺東直隸州，左界宜蘭，右界恆春，計長五百餘里，寬約四十里、十餘里不等，統歸該州管轄，仍隸於臺灣兵備道。其卑南舊治，擬請改設直隸州同一員。水尾迤南，改為花蓮港。其內已墾熟田約數千畝。其外海口水深數丈，稽查商舶，彈壓民番，擬請添設直隸州判一員，常川駐扎，均隸臺東直隸州屬。此後路添設之大略也。謹按臺灣疆土賦役，日增月廣，與舊時羈縻僑置情形迥不相同，因地制宜，似難再緩。況年來生番歸化，狉榛之性初就範圍，尤須分道拊循，藉收實效。輯遐牖邇，在在需員，臣等身在局中，既不敢遇事紛更，以紊典章之舊，亦不敢因陋就簡，以失富庶之基，損益酌中，期歸妥協。」二十一年，割隸日本。省在福建東南五百四十里。西北距京師七千二百五十里。東界海；西界澎湖島；南界磯頭海；北界基隆城海。廣五百里，袤一千八百里。一統志載戶口原額人丁一萬八千八百二十七，滋生男婦大小口共一百七十八萬六千八百八十三，戶二十二萬四千六百四十六。領府三，州一，三，縣十一。臺灣屹峙海中，為東南屏障，四面環海，崇山峻嶺，橫截其中，背負崇岡，襟帶列島。浪嶠南屏，雞籠北衛，澎湖為門戶，鹿耳為咽喉。七鯤身毗連環護，三茅港匯聚澄泓。畜牧之饒，無異中土。誠東南一大都會也。

臺灣府：沖，繁，疲，難。為臺灣省治。巡撫、布政使、分巡兵備道兼按察使銜，共駐。其地東及東南界臺東州；西及北界海；南及西南界臺南府；東北界臺北府。廣袤里數闕。北極高二十四度三十三分。京師偏東四度二十分。領縣四，一。臺灣沖，繁，疲，難。倚。分彰化縣治。葫蘆墩，巡司駐。彰化繁，難。府北百里。鹿港，縣丞駐。雲林難。林圮埔，縣丞駐。苗慄沖。大甲，巡司駐。埔里社調。府東南。其山在府境者，西北：五鶴、牛困山。西：史老榻山。南：蘆芝、芎根、郡坑、松柏山、土山。東：內山。濁水出埔里社東南山，西南流，左合二水，經雲林縣東北，一水自南來注之。曲北，右納一水，經縣北。又西北，一水自嘉義縣來，北流注之。又西經牛埔厝，歧為三支：一支曰石龜溪，西為牛椆溪；一支曰虎尾溪，經汕頭厝為麥藔港，並經縣西入於海；一支為東螺溪，又歧為三，曰刺桐港即番挖港，曰鹿港，曰二林港，並經彰化縣西入於海。大肚溪上源曰合水溪，出埔里社東南魚池仔，西北流，合南硿溪，經西北，北港溪、北硿溪並西流注之。又西，珠子山二水合西北流注之，經府治南，左右各納一水，經大肚街為大肚溪，又西北入於海。大甲溪出苗慄縣東南，合數小水，西南流，右出支津注於吞霄溪。正渠南流，左納一水，折西北，經鐵砧山南，又西北入於海。吞霄溪出苗慄縣東南，合大甲溪支津，經縣南，西北流入於海。後壟溪出苗慄縣東南山，合一水，西北流，經五鶴山，南至鋼羅灣，夾二洲，又西北，經縣治北，右通中港溪，左納一水，入於海。中港溪出縣東山，緣界西北流，經縣治，左出支津合後壟港支水為烏眉溪，與正渠並西北入於海。

臺南府：沖，繁，難。舊臺灣府改設。東北距省治二百里。東及東南界臺東州；西及南界海；北及東北界臺灣府。廣袤里數闕。北極高二十三度。京師偏東三度三十一分。領縣四，一。噶瑪蘭頭圍，巡司駐。安平沖，繁，難。倚。大武壟、斗六門二巡司。鳳山繁，難。府南八十里。下淡水，縣丞駐。枋寮，巡司駐。嘉義繁，難。府北一百十七里。笨港，縣丞駐。佳里興，巡司駐。恆春疲，難。澎湖簡。府西水程二百四十里。澎湖，總兵駐。澎湖八罩巡司。其山在府境者，北：太湖、白水、木岡山。東北：大福興、大利山。東：觀音、枕頭山。北：華山。東南：武吉、草山。南：虎頭、龜山。西：鳳山，鳳山縣以此得名。鳳山北大岡滾水、大武壟、大木岡山。縣東傀儡山，俗曰加禮山。澎湖懸居海中。牛椆溪出嘉義縣東，西北流，經治北，與布袋嘴港並西流入於海。八掌溪出雲林縣界，西北流，經平鼻山北半月山，南合瀵箕湖及一小水，西流至鹽水港，入於海。急水溪二源，並出雲林縣西界，經嘉義縣東南，合西流，又經急水鋪南，左納十八重溪，又經鐵線橋街北，又西入於海。曾文溪出府治東北，西北流，經大武壟北，右納茄拔溪，左納一小水，經府治北，又西經倒風港，入於海。柴頭港出府治東北山，西北流，經治北，又西合德慶港為安平港，入於海。二層行溪出府治東，茄定港出雁門關嶺，阿公店溪出鳳山縣東北，並西流入於海。淡水溪出府治東六張犁，西南流，右納一水，左納二水，經下淡水西，鳳山縣治東，至潮州厝汛北，西冷水溝水出縣東芋匏山，合二水西南流注之。又西南匯為東港，入於港海。茄藤港在鳳山縣南，西流入於海。率芒溪出恆春縣北武吉山，合一水，西流入於海。刺桐港、楓港、五重溪、三重港、射寮溪並在恆春縣北，西流入於海。龍鑾潭在恆春縣南，西北流入於海。豬犬勞束港在恆春縣東，東流入於海。

臺北府：沖，繁。西南距省治三百五十里。東、北、西界海；南界臺東州；西南界臺灣府。廣袤里數闕。北極高二十五度十七分。京師偏東五度十五分。領縣三，一。淡水沖。倚。新竹疲，難。府西南。宜蘭疲，難。府東南。頭圍，縣丞駐。基隆沖，繁。府東北二百七十五里。其山在府境者，北：大屯、沙帽、大武壟山。東北：雞籠山，在基隆東。府城東：攀山。南：瓦窯山、大羈尖山、五指山。西南：橫山、金面山、虎頭山。西南：嵌山。海環府東、北、西三面。基隆口在基隆東北。扈尾口在府治西北。磺溪出府治南山，合石頭溪，東北流，左右各納一小水，至枋橋街，紅仙水合擺接溪諸水西流注之。又北經府治西，艋舺、十八重溪水北流折東注之。至大稻埕。大隆洞溪出基隆東雞籠山，合一水西流注之。又西北，分流復合，經扈尾港入於海。南崁港上流為大過溪，在府治西北。中瀝溪、土牛溝、紅毛港、鳳山崎溪、舊港、油車港、香山港並在新竹縣西北入於海。三貂溪在基隆東南，草嶺大溪、加禮遠港、蘇澳門並在宜蘭縣南，俱入於海。

臺東直隸州：沖，繁，疲，難。卑南改設。西北距省治五百里。東及南界海；西及西北界臺灣府；北界臺北府；西南界臺南府。廣袤里數闕。北極高二十二度二十五分。京師偏東四度。卑南，州同駐。花蓮港，州判駐。其山在州境者，北：岐來山、能高山。西：秀姑巒山。東：丁象山。西出八同關，為秀姑巒山一帶番社，系屬巒番所居。西南一帶高山番社，系屬昆番所居。大港上源曰打馬溪，出秀姑巒山，東流經治北，右合網網溪，左合一水，經奇密社北，入於海。卑南大溪出州西南新武洛社，合三水東南流入於海。花蓮港二源，並出州西北，合數小水，經太平廠南入於海。東澳、南澳、大濁水溪、大清水溪、小清水溪、得其黎溪、三棧溪、尤丹溪、米侖港並在州東北，入於海。紅蝦港、黎仔阬溪、郎阿郎溪、馬武窟溪、八里芒溪、呂家望溪、知本溪、大苗里溪、虷子侖溪、大足高溪、乾子壁溪、大烏萬溪、巴塱衛溪、魯木鹿溪、牡丹灣、八磘灣並在州東南，入於海。


\end{pinyinscope}