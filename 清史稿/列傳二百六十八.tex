\article{列傳二百六十八}

\begin{pinyinscope}
儒林二

顧炎武張爾岐馬驌萬斯大兄斯選子經侄言

胡渭子彥升葉佩蓀毛奇齡陸邦烈閻若璩李鎧吳玉搢

惠周惕子士奇孫棟餘蕭客陳厚耀臧琳玄孫庸禮堂

任啟運全祖望蔣學鏞董秉純沈彤蔡德晉盛世佐

江永程瑤田褚寅亮盧文弨顧廣圻錢大昕族子塘坫

王鳴盛金曰追吳凌云戴震金榜段玉裁鈕樹玉徐承慶

孫志祖翟灝梁玉繩履繩汪家禧劉臺拱硃彬孔廣森

邵晉涵周永年王念孫子引之李惇賈田祖宋綿初

汪中江德量徐復汪光爔武億莊述祖莊綬甲莊有可

戚學標江有誥陳熙晉李誠丁傑周春

孫星衍畢亨李貽德王聘珍凌廷堪洪榜汪龍

桂馥許瀚江聲孫沅錢大昭子東垣繹侗硃駿聲

顧炎武，字寧人，原名絳，昆山人。明諸生。生而雙瞳，中白邊黑。讀書目十行下。見明季多故，講求經世之學。明南都亡，奉嗣母王氏避兵常熟。昆山令楊永言起義師，炎武及歸莊從之。魯王授為兵部司務，事不克，幸而得脫，母遂不食卒，誡炎武弗事二姓。唐王以兵部職方郎召，母喪未赴，遂去家不返。炎武自負用世之略，不得一遂，所至輒小試之。墾田於山東長白山下，畜牧於山西雁門之北、五臺之東，累致千金。遍歷關塞，四謁孝陵，六謁思陵，始卜居陜之華陰。謂「秦人慕經學，重處士，持清議，實他邦所少；而華陰綰轂關河之口，雖足不出戶，亦能見天下之人、聞天下之事。一旦有警，入山守險，不過十里之遙；若有志四方，則一出關門，亦有建瓴之便」。乃定居焉。

生平精力絕人，自少至老，無一刻離書。所至之地，以二騾二馬載書，過邊塞亭障，呼老兵卒詢曲折，有與平日所聞不合，即發書對勘；或平原大野，則於鞍上默誦諸經注疏。嘗與友人論學云：「百餘年來之為學者，往往言心言性，而茫然不得其解也。命與仁，夫子所罕言；性與天道，子貢所未得聞。性命之理，著之易傳，未嘗數以語人。其答問士，則曰『行己有恥』，其為學，則曰『好古敏求』。其告哀公明善之功，先之以博學。顏子幾於聖人，猶曰『博我以文』。自曾子而下，篤實無如子夏，言仁，則曰『博學而篤志、切問而近思』。今之君子則不然，聚賓客門人數十百人，與之言心言性；舍多學而識以求一貫之方，置四海之困窮不言，而講危微精一；是必其道高於夫子，而其弟子之賢於子貢也。孟子一書，言心言性亦諄諄矣，乃至萬章、公孫丑、陳代、陳臻、周霄、彭更之所問，與孟子之所答，常在乎出處去就辭受取與之間。是故性也、命也、天也，夫子之所罕言，而今之君子之所恆言也。出處去就辭受取與之辨，孔子、孟子之所恆言，而今之君子之所罕言也。愚所謂聖人之道者如之何？曰『博學於文，行己有恥』。自一身以至於天下國家，皆學之事也。自子臣弟友以至出入往來辭受取與之間，皆有恥之事也。士而不先言恥，則為無本之人；非好古多聞，則為空虛之學。以無本之人，而講空虛之學，吾見其日從事於聖人，而去之彌遠也。」

炎武之學，大抵主於斂華就實。凡國家典制、郡邑掌故、天文儀象、河漕兵農之屬，莫不窮原究委，考正得失，撰天下郡國利病書百二十卷；別有肇域志一編，則考索之餘，合圖經而成者。精韻學，撰音論三卷。言古韻者，自明陳第，雖創闢榛蕪，猶未邃密。炎武乃推尋經傳，探討本原。又詩本音十卷，其書主陳第詩無協韻之說，不與吳棫本音爭，亦不用棫之例，但即本經之韻互考，且證以他書，明古音原作是讀，非由遷就，故曰本音。又易音三卷，即周易以求古音，考證精確。又唐韻正二十卷，古音表二卷，韻補正一卷，皆能追復三代以來之音，分部正帙而知其變。又撰金石文字記、求古錄，與經史相證。而日知錄三十卷，尤為精詣之書，蓋積三十餘年而後成。其論治綜覈名實，於禮教尤兢兢。謂風俗衰，廉恥之防潰，由無禮以權之，常欲以古制率天下。炎武又以杜預左傳集解時有闕失，作杜解補正三卷。其他著作，有二十一史年表、歷代帝王宅京記、營平二州地名記、昌平山水記、山東考古錄、京東考古錄、譎觚、菰中隨筆、亭林文集、詩集等書，並有補於學術世道。清初稱學有根柢者，以炎武為最，學者稱為亭林先生。

又廣交賢豪長者，虛懷商榷，不自滿假。作廣師篇云：「學究天人，確乎不拔，吾不如王寅旭；讀書為己，探賾洞微，吾不如楊雪臣；獨精三禮，卓然經師，吾不如張稷若；蕭然物外，自得天機，吾不如傅青主；堅苦力學，無師而成，吾不如李中孚；險阻備嘗，與時屈伸，吾不如路安卿；博聞強記，群書之府，吾不如吳志伊；文章爾雅，宅心和厚，吾不如硃錫鬯；好學不倦，篤於朋友，吾不如王山史；精心六書，信而好古，吾不如張力臣。至於達而在位，其可稱述者，亦多有之，然非布衣之所得議也。」

康熙十七年，詔舉博學鴻儒科，又修明史，大臣爭薦之，以死自誓。二十一年，卒，年七十。無子，吳江潘耒敘其遺書行世。宣統元年，從祀文廟。

張爾岐，字稷若，濟陽人。明諸生。父行素，官石首縣丞，罹兵難，爾岐欲身殉，以母老止。順治七年，貢成均，亦不出。遜志好學，篤守程、硃之說，著天道論、中庸論，為時所稱。又著學辨五篇：曰辨志，曰辨術，曰辨業，曰辨成，曰辨徵。又著立命說辨，斥袁氏功過格、立命說之非。年三十，覃思儀禮，以鄭康成注文古質，賈公彥釋義曼衍，學者不能尋其端緒；乃取經與注章分之，定其句讀，疏其節，錄其要，取其明注而止，有疑義則以意斷之，亦附於末：成儀禮鄭注句讀十七卷，附以監本正誤、石經正誤二卷。顧炎武游山東，讀而善之，曰：「炎武年過五十，乃知『不學禮無以立』。若儀禮鄭注句讀一書，根本先儒，立言簡當，以其人不求聞達，故無當世名，然書實可傳，使硃子見之，必不僅謝監獄之稱許矣。」爾岐又著周易說略八卷，詩說略五卷，蒿菴集三卷，蒿菴閒話二卷。所居敗屋不修，藝蔬果養母，集其弟四人，講說三代古文於母前，愉愉如也。妻硃，婉娩執婦道，勸爾岐勿出，取蓼莪詩意，題其室曰蒿庵，遂教授鄉里終其身。康熙十六年，卒，年六十六。乾隆中，按察使吳江陸燿建蒿菴書院以祀之，而顏其堂曰辨志。山東善治經者，爾岐同時有馬驌。

驌，字宛斯，鄒平人。順治十六年進士，除淮安府推官。尋推官議裁，補靈壁縣知縣。蠲荒除弊，流亡復業。康熙十二年，卒於官，年五十四。士民奉祀名宦祠。驌於左氏融會貫通，著左傳事緯十二卷，附錄八卷，所論有條理，圖表亦考證精詳。驌又撰繹史一百六十卷，纂錄開闢至秦末之事，博引古籍。疏通辨證，非路史、皇王大紀所可及也。時人稱為馬三代。四十四年，聖祖命大學士張玉書物色驌所著書，令人至鄒平購板入內府。

萬斯大，字充宗，鄞縣人。父泰，明崇禎丙子舉人，與陸符齊名。寧波文學風氣，泰實開之。以經、史分授諸子，使從黃宗羲游，各名一家。

斯大治經，以為非通諸經不能通一經；非悟傳注之失，則不能通經；非以經釋經，則亦無由悟傳注之失。其為學尤精春秋、三禮。於春秋，則有專傳論世、屬辭比事、原情定罪諸義；於三禮，則有論社、論禘、論祖宗、論明堂泰壇、論喪服諸義；其辨正商、周改月改時，周詩周正及兄弟同昭穆，皆極確實。宗法十餘篇，亦頗見推衍。答應手為謙書，辨治朝無堂，尤為精覈。根柢三禮，以釋三傳，較宋、元以後空談書法者殊。然其說經以新見長，亦以鑿見短，置其非存其是，未始非一家之學。

斯大性剛毅，慕義若渴。明臣張煌言死後棄骨荒郊，斯大葬之南屏。父執陸符死無後，斯大為葬其兩世六棺。所著有學春秋隨筆十卷，學禮質疑二卷，儀禮商三卷，禮記偶箋三卷，周官辨非二卷。康熙二十二年，卒，年六十。

兄斯選，字公擇。學於黃宗羲。嘗謂學者須驗之躬行，方為實學。於是切實體認，知意為心之存主，非心之所發。理即在氣中，非理先氣後。涵養純粹，年六十，卒。宗羲哭之慟，曰：「甬上從游，能續蕺山之傳者，惟斯選一人，而今已矣！」

斯大子經，字授一。黃宗羲移證人書院於鄞，申明劉宗周之學。經侍席末，與聞其教。及長，傳父、叔及兄言之學，又學於應手為謙、閻若璩。康熙四十二年，成進士，選庶吉士，散館授編修。五十年，充山西鄉試副考官。五十三年，提督貴州學政。及還，以派修通州城工罄其家。素工分隸，經乃賣所作字，得錢給朝夕。晚增補斯大禮記集解數萬言，春秋定、哀二公未畢，又續纂數萬言。又重修斯同列代紀年，又續纂兄言尚書說、明史舉要，皆先代未成之書。乾隆初，舉博學鴻詞科，不就。年八十二，家遭大火，遺書悉焚。經終日涕洟，自以為負罪先人，逾年卒。著有分隸偶存二卷。

言，字貞一，斯選兄斯年子。副榜貢生。少隨諸父講社中，號精博。著有尚書說、明史舉要。嘗與修明史，獨成崇禎長編，故國輔相子弟多以賄求減先人罪，言悉拒之。尤工古文，同縣李鄴嗣嘗曰：「事古而信，篤志不分，吾不如充宗；粹然有得，造次儒者，吾不如公擇；學通古今，無所不辨，吾不如季野；文章名世，居然大家，吾不如貞一。吾邑有萬氏，誠天下之望。」有管村文集。晚出為五河知縣，忤大吏，論死，子承勛，狂走數千里，裒金五千贖之歸，時稱孝子。

承勛，字開遠。諸生。以薦，用為磁州知州。工詩，有冰雪集。

胡渭，初名渭生，字朏明，德清人。渭年十二而孤，母沈，攜之避亂山谷間。十五為縣學生，入太學，篤志經義，尤精輿地之學。嘗館大學士馮溥邸。尚書徐乾學奉詔修一統志，開局洞庭山，延常熟黃儀、顧祖禹，太原閻若璩及渭分纂。渭著禹貢錐指二十卷，圖四十七篇。謂漢、唐二孔氏，宋蔡氏，於地理多疏舛。如三江當主鄭康成說；禹貢「達於河」，「河」當從說文作「菏」；「滎波既豬」，當從鄭康成作「播」；梁州黑水與導川之黑水，不可溷為一。乃博稽載籍，考其同異而折衷之。山川形勢，郡國分合，道里遠近夷險，一一討論詳明。又漢、唐以來，河道遷徙，為民生國計所系，故於導河一章，備考決溢改流之跡，留心經濟，異於迂儒不通時務。間有千慮一失，則不屑闕疑之過。

又撰易圖明辨十卷，專為辨定圖、書而作。初，陳摶推闡易理衍為諸圖，其圖本準易而生，故以卦爻反覆研求無不符合。傳者務神其說，遂歸其圖於伏羲，謂易反由圖而作。又因系辭「河圖、洛書」之文，取大衍算數作五十五點之圖，以當河圖；取乾鑿度太乙行九宮法，造四十五點之圖，以當洛書；其陰陽奇偶，亦一一與易相應。傳者益神其說，又真以為龍馬神龜之所負，謂伏羲由此而有先天之圖。實則唐以前書絕無一字符驗，而突出於北宋之初，由邵子以及硃子，亦但取其數之巧合，而未暇究其太古以來從誰授受，故易學啟蒙、易本義前九圖皆沿其說。同時袁樞、薛季宣皆有異論，然宋史儒林傳：易學啟蒙硃子本囑蔡元定創槁，非硃子自撰，晦菴大全集載答劉君房書曰：「啟蒙本欲學者且就大傳所言卦畫蓍數推尋，不須過為浮說。而自今觀之，如河圖、洛書，亦不免尚有賸語。」至於本義卷首九圖，為門人所依附，硃子當日未嘗堅主其說。元陳應潤作爻變義蘊，始指諸圖為道家假借。吳澄、歸有光諸人亦相繼排擊，毛奇齡、黃宗羲爭之尤力。然皆各據所見抵其罅隙，尚未能窮溯本末，一一抉所自來。渭則於河圖、洛書，五行、九宮，參同、先天、太極，龍圖，易數鉤隱圖，啟蒙圖、書，先天、後天、卦變、象數流弊，皆引據舊文，互相參證，以箝依託之口。使學者知圖、書之說，乃修鍊、術數二家旁分易學之支流，非作易之根柢，視禹貢錐指尤為有功經學。

又撰洪範正論五卷，謂漢人專取災祥，推衍五行，穿鑿附會，事同讖緯，亂彞倫攸敘之經，其害一；洛書本文具在洪範，非龜文，宋儒創為黑白之點，方員之體，九十之位，變書為圖，以至九數十數，劉牧、蔡季通紛紜更定，其害二；洪範元無錯簡，王柏、胡一中等任意改竄，其害三。渭又撰大學翼真七卷，大旨以硃子為主，僅謂格致一章不必補傳，力闢王學改本之誤。所見切實，視泛為性命理氣之談者，勝之遠矣。

渭經術湛深，學有根柢，故所論一軌於正。漢儒傅會之談，宋儒變亂之論，掃而除焉。康熙四十三年，聖祖南巡，渭以禹貢錐指獻行在，聖祖嘉獎，御書「耆年篤學」四大字賜之，儒者咸以為榮。五十三年，卒，年八十有二。

渭子彥升，字國賢。雍正八年進士，授刑部主事，改山東定陶縣知縣。著春秋說、四書近是、叢書錄要。又於樂律尤有心得，著樂律表微八卷。

渭同郡葉佩蓀，字丹穎，歸安人。亦治古易，不言圖、書，著易守四十卷。於易中三聖人所未言者不加一字，故曰「守」。

毛奇齡，字大可，又名甡，蕭山人。四歲，母口授大學即成誦。總角，陳子龍為推官，奇愛之，遂補諸生。明亡，哭於學宮三日。山賊起，竄身城南山，築土室，讀書其中。

順治三年，明保定伯毛有倫以寧波兵至西陵，奇齡入其軍中。是時馬士英、方國安與有倫犄角，奇齡曰：「方、馬國賊也，明公為東南建義旗，何可與二賊共事？」國安聞之大恨，欲殺之，奇齡遂脫去。後怨家屢陷之，乃變姓名為王士方，亡命浪游。及事解，以原名入國學。康熙十八年，薦舉博學鴻儒科，試列二等，授翰林院檢討，充明史纂修官。二十四年，充會試同考官，尋假歸，得痺疾，遂不復出。

初著毛詩續傳三十八卷，既以避仇流寓江、淮間，失其槁，乃就所記憶著國風省篇、詩札、毛詩寫官記。復在江西參議道施閏章所與湖廣楊洪才說詩，作白鷺洲主客說詩一卷。明嘉靖中，鄞人豐坊偽造子貢詩傳、申培詩說行世，奇齡作詩傳詩說駁議五卷，引證諸書，多所糾正。洎通籍，進所著古今通韻十二卷，聖祖善之，詔付史館。

歸田後，僦居杭州，著仲氏易，一日著一卦，凡六十四日而書成，託於其兄錫齡之緒言，故曰「仲氏」。又著推易始末四卷，春秋占筮書三卷，易小帖五卷，易韻四卷，河圖洛書原舛編一卷，太極圖說遺議一卷。其言易發明荀、虞、乾、侯諸家，旁及卦變、卦綜之法。奇齡分校會闈時，閱春秋房卷，心非胡傳之偏，有意撰述，至是乃就經文起義，著春秋毛氏傳三十六卷，春秋簡書刊誤二卷，春秋屬辭比事記四卷，條例明晰，考據精核。又欲全著禮經，以衰病不能，乃次第著昏、喪、祭禮、宗法、廟制及郊、社、禘、祫、明堂、學校諸問答，多發先儒所未及。至於論語、大學、中庸、孟子，各有考證，而大學證文及孝經問，援據古今，辨後儒改經之非，持論甚正。

奇齡淹貫群書，所自負者在經學，然好為駁辨，他人所已言者，必力反其詞。古文尚書自宋吳棫後多疑其偽，及閻若璩作疏證，奇齡力辨為真，遂作古文尚書冤詞。又刪舊所作尚書廣聽錄為五卷，以求勝於若璩，而周禮、儀禮，奇齡又以為戰國之書。所作經問，指名攻駁者，惟顧炎武、閻若璩、胡渭三人。以三人博學重望，足以攻擊，而餘子以下不足齒錄，其傲睨如此。

素曉音律，家有明代宗籓所傳唐樂笛色譜，直史館，據以作竟山樂錄四卷。及在籍，聞聖祖論樂諭群臣以徑一圍三隔八相生之法，因推闡考證，撰聖諭樂本解說二卷，皇言定聲錄八卷。三十八年，聖祖南巡，奇齡迎駕於嘉興，以樂本解說二卷進，溫諭獎勞。聖祖三巡至浙，奇齡復謁行在，賜御書一幅。五十二年，卒於家，年九十一。門人蔣樞編輯遺集，分經集、文集二部，經集自仲氏易以下凡五十種，文集合詩、賦、序、記及他雜著凡二百三十四卷。四庫全書收奇齡所著書目多至四十餘部。奇齡辨正圖、書，排擊異學，尤有功於經義。弟子李恭、陸邦烈、盛唐、王錫、章大來、邵廷寀等，著錄者甚眾。李恭、廷寀自有傳。

邦烈，字又超，平湖人。嘗取奇齡經說所載裒為聖門釋非錄五卷，謂聖問口語未可盡非雲。

閻若璩，字百詩，太原人。世業鹽筴，僑寓淮安。父修齡，以詩名家。若璩幼多病，讀書闇記不出聲，年十五，以商籍補山陽縣學生員。研究經史，深造自得。嘗集陶弘景、皇甫謐語題其柱云：「一物不知，以為深恥；遭人而問，少有暇日。」其立志如此。海內名流過淮，必主其家。年二十，讀尚書至古文二十五篇，即疑其譌。沉潛三十餘年，乃盡得其癥結所在，作古文尚書疏證八卷。引經據古，一一陳其矛盾之故，古文之偽大明。所列一百二十八條，毛奇齡尚書古文冤詞百計相軋，終不能以強辭奪正理，則有據之言先立於不可敗也。

康熙元年，游京師，旋改歸太原故籍，補廩膳生。十八年，應博學鴻儒科試，報罷。昆山顧炎武以所撰日知錄相質，即為改定數條，炎武虛心從之。編修汪琬著五服考異，若璩糾其謬，尚書徐乾學嘆服。及乾學奉敕修一統志，開局洞庭山，若璩與其事。若璩於地理尤精審，山川形勢，州郡沿革，了如指掌，撰四書釋地五卷，及於人名物類訓詁典制，事必求其根柢，言必求其依據，旁參互證，多所貫通。又據孟子七篇，參以史記諸書，作孟子生卒年月考一卷。又著潛丘劄記六卷，毛硃詩說一卷，手校困學紀聞二十卷，因浚儀之舊而駮正箋說推廣之。又有日知錄補正，喪服異注，宋劉攽、李燾、馬端臨、王應麟四家逸事，博湖掌錄諸書。

世宗在潛邸聞其名，延人邸中，索觀所著書，每進一篇必稱善。疾革，請移就城外，以大床為輿，上施青紗帳，二十人舁之出，安穩如床簀。康熙四十三年，卒，年六十九。世宗遣使經紀其喪，親制詩四章，復為文祭之。有云：「讀書等身，一字無假，孔思周情，旨深言大。」僉謂非若璩不能當也。

子詠。康熙四十八年進士，官中書舍人，亦能文。同時山陽學者，有李鎧、吳玉搢。

鎧，字公凱。順治十八年進士，補奉天蓋平縣知縣。康熙十八年，薦應博學鴻儒科試，授翰林院編修，與修明史，洊官內閣學士。所著有讀書雜述、史斷，王士禎稱為有本之學。

玉搢，字藉五。官鳳陽府訓導。著山陽志遺、金石存、說文引經考、六書述部敘考，又著別雅五卷，辨六書之假借，深為有功，非俗儒剽竊所能徬彿也。

惠周惕，字元龍，原名恕，吳縣人。父有聲，以九經教授鄉里，與徐枋善。周惕少從枋游，又曾受業於汪琬。康熙十八年，舉博學鴻儒科，丁憂，不與試。三十年，成進士，選翰林院庶吉士。散館，改密雲縣知縣，有善政，卒於官。

周惕邃於經學，為文章有矩度，著有易傳、春秋三禮問及硯谿詩文集。其詩說二卷，謂大、小雅以音別，不以政別。謂正雅、變雅美刺錯陳，不必分六月以上為正、六月以下為變；文王以下為正、民勞以下為變。謂二南二十六篇，皆房中之樂，不必泥其所指何人。謂天子諸侯均得有頌，魯頌非僭，其言並有依據。清二百餘年談漢儒之學者，必以東吳惠氏為首。惠氏三世傳經，周惕其創始者也。

子士奇，字天牧。康熙五十年進士，選翰林院庶吉士，授編修。兩充會試同考官。聖祖嘗問廷臣，誰工作賦，內閣學士蔣廷錫以王頊齡、湯右曾及士奇三人對。五十七年，孝惠章皇后升祔禮成，特命祭告炎帝陵、舜陵。故事，祭告使臣，學士以上乃得開列，士奇以編修與，異數也。五十九年，充湖廣鄉試正考官，尋提督廣東學政，以經學倡多士，三年之後，通經者多。又謂：「校官古博士也，校官無博士之才，弟子何所效法？」訪得海陽進士翁廷資，即具疏題補韶州府學教授，部議格不行。聖祖曰：「惠士奇所舉，諒非徇私，著如所請，後不為例。」

雍正初，復命留任。召還，入對不稱旨，罰修鎮江城，以產盡停工削籍，乾隆元年，復起為侍讀，免欠修城銀，令纂修三禮。越四年，告歸，卒於家。

士奇盛年兼治經史，晚尤邃於經學，撰易說六卷，禮說十四卷，春秋說十五卷。於易，雜釋卦爻，以象為主，力矯王弼以來空疏說經之弊。於禮，疏通古音、古字，俱使無疑似，復援引諸子百家之文，或以證明周制，或以參考鄭氏所引之漢制，以遞觀周制，而各闡其制作之深意。於春秋，事實據左氏，論斷多採公、穀，大致出於宋張大亨春秋五禮例宗、沈棐春秋比事，而典核過之。大學說一卷晚出，「親民」不讀「新民」。論格物不外本末終始先後，即絜矩之不外上下前後左右，亦能根極理要，又著交食舉隅三卷，琴笛理數考四卷。子七人，棟最知名。

棟，字定宇。元和學生員。自幼篤志向學，家多藏書，日夜講誦。於經、史、諸子、稗官野乘及七經毖緯之學，靡不津逮。小學本爾雅，六書本說文，餘及急就章，經典釋文，漢、魏碑碣，自玉篇、廣韻而下勿論也。乾隆十五年，詔舉經明行修之士，陜甘總督尹繼善、兩江總督黃廷桂交章論薦。會大學士、九卿索所著書，未及呈進，罷歸。

棟於諸經熟洽貫串，謂詁訓古字古音，非經師不能辨，作九經古義二十二卷。尤邃於易，其撰易漢學八卷，掇拾孟喜、虞翻、荀爽緒論，以見大凡。其末篇附以己意，發明漢易之理，以辨正河圖、洛書、先天、太極之學。易例二卷，乃鎔鑄舊說以發明易之本例，實為棟論易諸家發凡。其撰周易述二十三卷，以荀爽、虞翻為主，而參以鄭康成、宋咸、干寶之說，約其旨為注，演其說為疏。書垂成而疾革，遂闕革至未濟十五卦及序卦、雜卦兩傳，雖為未善之書，然漢學之絕者千有五百餘年，至是而粲然復明。撰明堂大道錄八卷，禘說二卷，謂禘行於明堂，明堂法本於易。古文尚書考二卷，辨鄭康成所傳之二十四篇為孔壁真古文，東晉晚出之二十五篇為偽。又撰後漢書補注二十四卷，王士禎精華錄訓纂二十四卷，九曜齋筆記、松崖文鈔諸書。嘉定錢大昕嘗論：「宋、元以來說經之書盈屋充棟，高者蔑古訓以言誇心得，下者襲人言以為己有。獨惠氏世守古學，而棟所得尤精。擬諸前儒，當在何休、服虔之間，馬融、趙岐輩不及也。」卒，年六十二。其弟子知名者，餘蕭客、江聲最為純實。

蕭客，字古農，長洲人。撰古經解鉤沉三十卷，凡唐以前舊說，自諸家經解所引，旁及史傳、類書，片語單詞，悉著於錄。清代經學昌明，著述之家，爭及於古，蕭客是書其一也。蕭客又撰文選紀聞三十卷，文選音義八卷。聲自有傳。

陳厚耀，字泗源，泰州人。康熙四十五年進士，官蘇州府學教授。大學士李光地薦其通天文、算法，引見，改內閣中書。上命試以算法，繪三角形，令求中線及弧背尺寸，厚耀具劄以進，皆如式。授翰林院編修，入直內廷。厚耀學問淵博，直內廷後，兼通幾何算法，於是其學益進。遷國子監司業，轉左春坊左諭德，以老乞致仕，卒於家。

厚耀以天算之法治春秋，嘗補杜預長歷為春秋長歷十卷，其凡有四：一曰歷證，備引漢書、續漢書、晉書、隋書、唐書、宋史、元史、左傳注疏、春秋屬辭、天元歷理諸說，以證推步之異。其引春秋屬辭載杜預論日月差謬一條，為注疏所無。又引大衍歷義春秋歷考一條，亦唐志所未錄。二曰古歷，以古法十九年為一章，一章之首，推合周歷正月朔日冬至，前列算法，後以春秋十二公紀年，橫列為四章，縱列十二公，積而成表，以求歷元。三曰歷編，舉春秋二百四十二年，推其朔閏及月之大小，而以經、傳干支為證佐，述杜預之說而考辨之。四曰歷存，古歷推隱公元年正月庚戌朔，杜氏長歷則為辛巳朔，乃古歷所推上年十二月朔，謂元年以前失一閏，蓋以經、傳干支排次知之。厚耀則謂如預之說，元年至七年中書日者雖多不失，而與二年八月之庚辰、四年二月之戊申又不能合。且隱公三年二月己巳朔日食，桓公三年七月壬辰朔日食，亦皆失之。蓋隱公元年以前非失一閏，乃多一閏，因定隱公元年正月為庚辰朔，較長歷退兩月，推至僖公五年止。以下朔、閏，一一與杜歷相符，故不復續推焉。

又撰春秋戰國異辭五十四卷、通表二卷、摭遺一卷，春秋世族譜一卷。鄒平馬驌為繹史，兼採三傳、國語、國策，厚耀則皆摭於五書之外，獨為其難。氏族一書，與顧棟高大事表互證，春秋氏族之學，幾乎備矣。厚耀又著禮記分類、十七史正譌諸書，今不傳。

臧琳，字玉林，武進人。諸生。治經以漢注唐疏為主，教人先以爾雅、說文，曰：「不解字，何以讀書？不通訓詁，何以明經？」鍵戶著述，世無知者。有尚書集解百二十卷，經義雜記三十卷。閻若璩稱其深明兩漢之學，錢大昕校定其書，云：「實事求是，別白精審，而未嘗輕詆前哲，斯真務實而不近名者。」

玄孫庸，本名鏞堂，字在東。與弟禮堂俱事錢塘盧文弨。沉默樸厚，學術精審。續其高祖將絕之學，儗經義雜記為拜經日記八卷，高郵王念孫亟稱之。其敘孟子年譜，辨齊宣王、湣王之譌，閩縣陳壽祺嘆為絕識。又著拜經文集四卷，月令雜說一卷，樂記二十三篇注一卷，孝經考異一卷，子夏易傳一卷，詩考異四卷，韓詩遺說二卷、訂譌一卷，校鄭康成易注二卷。其輯子夏易傳，辨此傳為漢韓嬰作，非卜子夏。其詩考異大旨如王伯厚，但逐條必自考輯，不依循王本。庸初因寶應劉臺拱獲交儀徵阮元，其後館元署中為多。元寫其書為副本，以原本還其家。嘉慶十六年，卒，年四十五。

禮堂，字和貴。事親孝。父繼宏，久瘧，冬月畏火，禮堂潛以身溫被。居喪如禮，笑不見齒。母遘危疾，刲股合藥，私禱於神，減齒以延親壽。娶婦胡，初婚夕教以孝弟，長言令熟聽，乃合巹，一家感而化之。尤精小學，善讎校，為四方賢士所貴。師事錢大昕，業益進。好許氏說文解字，為說文經考十三卷。慕古孝子、孝女、孝婦事，作孝傳百數十卷。尚書集解案六卷，三禮注校字六卷，春秋注疏校正六卷。卒，年三十。

任啟運，字翼聖，宜興人。少讀孟子，至卒章，輒哽咽，大懼道統無傳。家貧，無藏書，從人借閱。夜乏膏火，持書就月，至移墻不輟。事父母孝以聞。年五十四，舉於鄉。雍正十一年，計偕至都，會世宗問有精通性理之學者，尚書張照以啟運名上。特詔廷試，以「太極似何物」對，進呈御覽，得旨嘉獎。會成進士，遂於臚唱前一日引見，特授翰林院檢討，在阿哥書房行走。上嘗問以「朝聞夕死」之旨，啟運對以「生死一理，未知生，焉知死」。上曰：「此是賢人分上事，未到聖人地位。從此作去，久自知之。」逾年抱疾，賜藥賜醫，越月謝恩，特諭繞廊而進。面稱：「知汝非堯、舜不敢以陳於王前。」務令自愛。令侍臣扶掖以出，且遙望之。

高宗登基，仍命在書房行走，署日講起居注官，尋擢中允。乾隆四年，遷侍講，晉侍講學士。七年，擢都察院左僉都御史。八年，充三禮館副總裁官，尋升宗人府府丞。九年，卒於賜第，年七十五。賜帑金治喪具，賜祭葬。

啟運學宗硃子，嘗謂諸經已有子硃子傳，獨未及禮經，乃著肆獻祼饋食禮三卷。以儀禮特性、少牢、饋食禮皆士禮，因據三禮及他傳記之有關王禮者推之，不得於經，則求諸注疏以補之，凡五篇：一曰祭統，二曰吉蠲，三曰朝踐，四曰正祭，五曰繹祭。其名則取周禮「以肆獻祼享先王」、「以饋食享先王」之文，較之黃幹所續祭禮，更為精密。又宮室考十三卷，於李如圭釋宮之外別為類次：曰門，曰觀，曰朝，曰廟，曰寢，曰塾，曰寧，曰等威，曰名物，曰門大小廣狹，曰明堂，曰方明，曰闢雍，考據頗為精核。儀禮一經，久成絕學，啟運研究鉤貫，使條理秩然，不愧窮經之目。又禮記章句十卷，以大學、中庸，硃子既成章句，則曲禮以下四十七篇，皆可釐為章句。但所傳篇次序列紛錯，爰仿鄭康成序儀禮例，更其前後，並為四十二篇。其有關倫紀之大，而為秦、漢、元、明輕變易者，則眾著其說，以俟後之論禮者酌取。外有周易洗心九卷，四書約指十九卷，孝經章句十卷，夏小正注，竹書紀年考，逸書補，孟子時事考，清芬樓文集等書，其周易洗心則年六十時作，觀象玩辭，時闡精理。

啟運研窮刻苦，既受特達之知，益思報稱。年七十二，猶書自責語曰：「孔、曾、思、孟，實惟汝師。日面命汝，汝頑不知，痛自懲責，涕泗漣洏。嗚呼老矣，瞑目為期。」及總裁三禮館，喜甚，因盡發中秘所儲，平心參訂，目營手寫，漏常二十刻不輟。論必本天道，酌人情，務求合硃子遺意，而心神煎耗，竟以是終。

十四年，詔舉經學，上諭有「任啟運研窮經術，敦樸可嘉」之語。三十七年，命中外蒐集古今群書，高宗諭曰：「歷代名臣，洎本朝士林夙望，向有詩文專集及近時沉潛經史，原本風雅，如顧棟高、陳祖範、任啟運、沈德潛輩，亦各著成編，並非剿說卮言可比。均應概行查明，在坊肆者或量為給價，家藏者或官為裝印。至有未經鐫刊祗系鈔本存留者，不妨鈔錄副本，仍將原本給還。庶幾副在石渠，用儲一覽。」於是上啟運所著書四種，入四庫中。

全祖望，字紹衣，鄞縣人。十六歲能為古文。討論經史，證明掌故。補諸生。雍正七年，督學王蘭生選以充貢，入京師，旋舉順天鄉試。戶部侍郎李紱見其文，曰：「此深寧、東發後一人也！」乾隆元年，薦舉博學鴻詞。是春會試，先成進士，選翰林院庶吉士，不再與試。時張廷玉當國，與李紱不相能，並惡祖望，祖望又不往見，二年，散館，寘之最下等，歸班以知縣用，遂不復出。方詞科諸人未集，紱以問祖望，祖望為記四十餘人，各列所長。性伉直，既歸，貧且病，饔飧不給，人有所餽，弗受。主蕺山、端谿書院講席，為士林仰重。二十年，卒於家，年五十有一。

祖望為學，淵博無涯涘，於書無不貫串。在翰林，與紱共借永樂大典讀之，每日各盡二十卷。時開明史館，復為書六通移之，先論藝文，次論表，次論忠義、隱逸兩列傳，皆以其言為韙。生平服膺黃宗羲，宗羲表章明季忠節諸人，祖望益廣修枌社掌故、桑海遺聞以益之，詳盡而核實，可當續史。宗羲宋元學案甫創草槁，祖望博採諸書為之補輯，編成百卷。又七校水經注，三箋困學紀聞，皆足見其汲古之深。又答弟子董秉純、張炳、蔣學鏞、盧鎬等所問經史疑義，錄為經史問答十卷。儀徵阮元嘗謂經學、史才、詞科三者得一足傳，而祖望兼之。其經史問答，實足以繼古賢，啟後學，與顧炎武日知錄相埒。晚年定文槁，刪其十七，為鮚埼亭文集五十卷。

弟子同縣蔣學鏞，字聲始。乾隆三十六年舉人。從祖望得聞黃、萬學派，學鏞尤得史學之傳。

董秉純，字小鈍。乾隆十八年拔貢，補廣西那地州州判，升秦安縣知縣。全祖望文內、外集，均秉純一手編定。

沈彤，字果堂，吳江人。自少力學，以窮經為事。貫串前人之異同，折衷至當。乾隆元年，薦舉博學鴻詞報罷，與修三禮及一統志。書成，授九品官，以親老歸。

彤淹通三禮，以歐陽修有周禮官多田少，祿且不給之疑，後人多沿其說，即有辨者，不過以攝官為詞。乃詳究周制，撰周官祿田考，以辨正歐說。分官爵數、公田數、祿田數三篇，積算至為精密。其說自鄭注、賈疏以後，可云特出。又撰儀禮小疏一卷，取士冠禮、士昏禮、公食大夫禮、喪服、士喪禮為之疏箋，足訂舊義之譌。其果堂集十二卷，多訂正經學之文，若周官頒田異同說，五溝異同說，井田軍賦說，釋周官地征等篇，皆援據典核。又撰春秋左氏傳小疏，尚書小疏，氣穴考略，內經本論。

彤性至孝，親歿，三年中不茹葷，不內寢。居恆每講求經世之務，所著保甲論，其後吳德旋見之，稱為最善云。卒，年六十五。

蔡德晉，字仁錫，無錫人。雍正四年舉人。乾隆二年，禮部尚書楊名時薦德晉經明行修，授國子監學正，遷工部司務。德晉嘗謂橫渠以禮教人，最得孔門博約之旨，故其律身甚嚴。其論三禮，多前人所未發。著禮經本義十七卷，禮傳本義二十卷，通禮五十卷。

盛世佐，字庸三，秀水人。官貴州龍裡知縣。撰儀禮集編四十卷，集眾解而研辨之，持論謹嚴。又楊復儀禮圖久行於世，然其說本注疏，而時有並注疏之意失之者，一一是正，至於諸家謬誤，辨之尤詳焉。

江永，字慎修，婺源人。為諸生數十年，博通古今，專心十三經注疏，而於三禮功尤深。以硃子晚年治禮，為儀禮經傳通解。書未就，黃氏、楊氏相繼纂續，亦非完書。乃廣摭博討，大綱細目，一從吉、兇、軍、嘉、賓五禮舊次，題曰禮經綱目，凡八十八卷。引據諸書，釐正發明，實足終硃子未竟之緒。嘗一至京師，桐城方苞、荊谿吳紱質以禮經疑義，皆大折服。讀書好深思，長於比勘，明推步、鐘律、聲韻。歲實消長，前人多論之者，梅文鼎略舉授時，而亦疑之。永為之說，當以恆氣為率，隨其時之高沖以算定氣，而歲實消長勿論，其說至為精當。其論黃鍾之宮，據管子、呂氏春秋以正淮南子，其論古韻平、上、去三聲，皆當為十三部，入聲當為八部，而三代以上之音，始有條不紊。晚年讀書有得，隨筆撰記。謂周易以反對為次序，卦變當於反對取之。否反為泰，泰反為否，故「小往大來」，「大往小來」，是其例也。凡曰來、曰下、曰反，自反卦之外卦來居內卦也。曰往、曰上、曰進、曰升，自反卦之內卦往居外卦也。又謂兵、農之分，春秋時已然，不起於秦、漢。證以管子、左傳，兵常近國都，野處之農固不隸於師旅也。其於經、傳稽考精審多類此。

所著有周禮疑義舉要七卷，禮記訓義擇言六卷，深衣考誤一卷，律呂闡微十卷，律呂新論二卷，春秋地理考實四卷，鄉黨圖考十一卷，讀書隨筆十二卷，古韻標準四卷，四聲切韻表四卷，音學辨微一卷，河洛精蘊九卷，推步法解五卷，七政衍、金水二星發微、冬至權度、恆氣注歷辨、歲實消長辨、歷學補論、中西合法擬草各一卷，近思錄集注十四卷，考訂硃子世家一卷。乾隆二十七年，卒，年八十二。弟子甚眾，而戴震、程瑤田、金榜尤得其傳。雲、榜自有傳。

瑤田，字易疇，歙人。讀書好深沉之思，學於江氏。乾隆三十五年舉人，選授太倉州學正。以身率教，廉潔自持。告歸之日，錢大昕、王鳴盛皆贈詩推重，至與平湖陸隴其並稱。嘉慶元年，舉孝廉方正。同時舉者，推錢大昭、江聲、陳鱣三人，阮元獨謂瑤田足以冠之。平生著述，長於旁搜曲證，不屑依傍傳注，所著曰喪服足徵記，宗法小記，溝洫疆里小記，禹貢三江考，九穀考，磬折古義，水地小記，解字小記，聲律小記，考工創物小記，釋草釋蟲小記。年老目盲，猶口授孫輩成琴音記。東原戴氏自謂尚遜其精密。

褚寅亮，字搢升，長洲人。乾隆十六年召試舉人，授內閣中書，官至刑部員外郎。寅亮少以博雅名，心思精銳，於史書魯魚，一見便能訂其誤謬。中年覃精經術，一以注疏為歸。從事禮經幾三十年，墨守家法，專主鄭學。鄭氏周禮、禮記注，妄庸人群起嗤點之，獨儀禮為孤學，能發揮者固絕無，而謬加指摘者亦尚少。惟敖繼公集說，多巧竄經文，陰就己說。後儒苦經注難讀，喜其平易，無疵之者。萬斯大、沈彤於鄭注亦多所糾駮，至張爾岐、馬駉但粗為演繹，其於敖氏之似是而非，均未能正其失也。寅亮著儀禮管見三卷，於敖氏洞見其癥結，驅豁其雺霧。

時公羊何氏學久無循習者，所謂五始、三科、九旨、七等、六輔、二類之義，不傳於世，惟武進莊存與默會其解，而寅亮能闡發之，撰公羊釋例三十篇。謂三傳惟公羊為漢學，孔子作春秋，本為後王制作，訾議公羊者，實違經旨。又因何劭公言禮有殷制，有時王之制，與周禮不同，作周禮公羊異義二卷，世稱為絕業。又長於算術，著句股廣問三卷，校正三統術衍刊本誤字甚多，其中月相求六扐之數句，六扐當作七扐；推閏餘所在加十得一句，加十當作加七：皆寅亮說也。

著有十三經筆記十卷，諸史筆記八卷，諸子筆記二卷，名家文集筆記七卷，藏於家。四十六年，以病告歸，主常州龍城書院八年。五十五年，卒，年七十六。

盧文弨，字召弓，餘姚人。父存心，乾隆初舉博學鴻詞科。文弨，乾隆十七年一甲進士，授翰林院編修，上書房行走。歷官左春坊左中允、翰林院侍讀學士。三十年，充廣東鄉試正考官。三十一年，提督湖南學政，以條陳學政事宜，部議降三級用。三十三年，乞養歸。

文弨孝謹篤厚，潛心漢學，與戴震、段玉裁友善。好校書，所校逸周書、孟子音義、荀子、呂氏春秋、賈誼新書、韓詩外傳、春秋繁露、方言、白虎通、獨斷、經典釋文諸善本，鏤板惠學者。又苦鏤板難多，則合經、史、子、集三十八種而名之曰群書拾補。所自著書有抱經堂集三十四卷，儀禮注疏詳校十七卷，鍾山劄記四卷，龍城劄記三卷，廣雅釋天以下注二卷，皆使學者諟正積非，蓄疑渙釋。其言曰：「唐人之為義疏也，本單行，不與經注合。單行經注，唐以後尚多善本，自宋後附疏於經注，而所附之經注非必孔、賈諸人所據之本也，則兩相齟矣。南宋後又附經典釋文於注疏間，而陸氏所據之經注，又非孔、賈諸人所據也，則齟更多矣。淺人必比而同之，則彼此互改，多失其真，幸有改之不盡，以滋其齟，啟人考核者，故注疏、釋文合刻，似便而非古法也。」其特識多類此。

文弨歷主江、浙各書院講席，以經術導士，江、浙士子多信從之，學術為之一變。六十年，卒，年七十九。

文弨校書，參合各本，擇善而從，頗引他書改本書，而不專主一說，故嚴元照詆其儀禮詳校，顧廣圻譏其釋文考證，後黃丕烈影宋刻書，各本同異另編於後，兩家各有宗旨，亦互相補苴云。

顧廣圻，字千里，元和人。諸生。吳中自惠氏父子後，江聲繼之，後進翕然多好古窮經之士。廣圻讀惠氏書，盡通其義。論經學云：「漢人治經，最重師法。古文今文，其說各異。若混而一之，則轇轕不勝矣。」論小學云：「說文一書，不過為六書發凡，原非字義盡於此。」

廣圻天質過人，經、史、訓詁、天算、輿地靡不貫通，至於目錄之學，尤為專門，時人方之王仲寶、阮孝緒。兼工校讎，同時孫星衍、張敦仁、黃丕烈、胡克家延校宋本說文、禮記、儀禮、國語、國策、文選諸書，皆為之札記，考定文字，有益後學。乾、嘉間以校讎名家，文弨及廣圻為最著雲。又時為漢學者多譏宋儒，廣圻獨取先儒語錄，摘其切近者，為遯翁苦口一卷，以教學者。著有思適齋文集十八卷。道光十九年，卒，年七十。

錢大昕，字曉徵，嘉定人。乾隆十六年召試舉人，授內閣中書。十九年進士，選翰林院庶吉士，散館授編修。大考二等一名，擢右春坊右贊善。累充山東鄉試、湖南鄉試正考官，浙江鄉試副考官。大考一等三名，擢翰林院侍講學士。三十二年，乞假歸。三十四年，補原官。入直上書房，遷詹事府少詹事，充河南鄉試正考官。尋提督廣東學政。四十年，丁父艱，服闋，又丁母艱，病不復出。嘉慶九年，卒，年七十七。

大昕幼慧，善讀書。時元和惠棟、吳江沈彤以經術稱，其學求之十三經注疏，又求之唐以前子、史、小學。大昕推而廣之，錯綜貫串，發古人所未發。任中書時，與吳烺、褚寅亮同習梅氏算術。及入翰林，禮部尚書何國宗世業天文，年已老，聞其善算，先往見之，曰：「今同館諸公談此道者鮮矣。」

大昕於中、西兩法，剖析無遺。用以觀史，自太初、三統、四分，中至大衍，下迄授時，朔望薄蝕，凌犯進退，抉摘無遺。漢三統術為七十餘家之權輿，訛文奧義，無能正之者。大昕衍之，據班志以闡劉歆之說，裁志文之訛，二千年已絕之學，昭然若發蒙。大昕又謂：「古法歲陰與太歲不同，淮南天文訓攝提以下十二名，皆謂歲陰所在。史記太初元年年名焉逢、攝提格者，歲陰，非太歲也。東漢後不用歲陰紀年，又不知太歲超辰之法，乃以太初元年為丁丑歲，則與史、漢之文皆悖矣。」又謂：「尚書緯四游升降之說，即西法日躔最高、卑之說，宋楊忠輔統天術以距差乘躔差，減氣汎積為定積，梅文鼎謂郭守敬加減歲餘法出於此。但統天求汎積，必先減氣差十九日有奇，與郭又異，文鼎不能言。大昕推之同，凡步氣朔，必以甲子日起算，今統天上元冬至乃戊子日，不值甲子，依授時法當加氣應二十四日有奇，乃得從甲子起。今減去氣差，是以上元冬至後甲子日起算也。既如此，當減氣應三十五日有奇，今減十九日有奇者，去躔差之數不算也。求天正經朔又減閏差者，經朔當從合朔起算。今推得統天上元冬至後第一朔乃乙丑戌初二刻弱，故必減閏差而後以朔實除之，即授時之朔應也。」

大昕始以辭章名，沈德潛吳中七子詩選，大昕居一。既乃研精經、史，於經義之聚訟難決者，皆能剖析源流。文字、音韻、訓詁、天算、地理、氏族、金石以及古人爵里、事實、年齒，了如指掌。古人賢奸是非疑似難明者，典章制度昔人不能明斷者，皆有確見。惟不喜二氏書，嘗曰：「立德立功立言，吾儒之不朽也。先儒言釋氏近於墨，予以為釋氏亦終於楊氏為己而已。彼棄父母而學道，是視己重於父母也。」

大昕在館時，常與修音韻述微、續文獻通考、續通志、一統志、天球圖諸書。所著有唐石經考異一卷，經典文字考異一卷，聲類四卷，廿二史考異一百卷，唐書史臣表一卷，唐五代學士年表二卷，宋學士年表一卷，元史氏族表三卷，元史藝文志四卷，三史拾遺五卷，諸史拾遺五卷，通鑒注辨證三卷，四史朔閏考四卷，吳興舊德錄四卷，先德錄四卷，洪文惠、洪文敏、王伯厚、王弇州四家年譜各一卷，疑年錄三卷，潛揅堂文集五十卷，詩集二十卷，潛揅堂金石文跋尾二十五卷，養新錄二十三卷，恆言錄六卷，竹汀日記鈔三卷。族子塘、坫，能傳其學。

塘，字學淵。乾隆四十五年進士，改教職，選江寧府學教授。塘少大昕七歲，相與共學，又與大昕弟大昭及弟坫相切磋，為實事求是之學，於聲音文字、律呂推步尤有神解。著律呂古義六卷，據所得漢慮俿銅尺正荀勖以劉歆銅斛尺為周尺之非。謂周本八寸尺，不可以制律，律必用十寸尺，即昔人所云夏尺。周因夏、商，夏、商因唐、虞，古律當無異度。又史記三書釋疑三卷，於律歷天官家言皆究其原本，而以他書疏通證明之。律書「上九、商八、羽七、角六、宮五、徵九」數語，注家皆不能曉，小司馬疑其數錯。塘據淮南子、太玄經證之，始信其確。又著泮宮雅樂釋律四卷，說文聲系二十卷，淮南天文訓補注三卷。其所作古文曰述古編凡四卷。卒，年五十六。

坫，字獻之。副榜貢生。游京師，硃筠引為上客。以直隸州州判官於陜，與洪亮吉、孫星衍討論訓詁輿地之學，論者謂坫沉博不及大昕，而精當過之。嘉慶二年，教匪擾陜西，坫時署華州，率眾乘城，力遏其沖。城無弓矢，仿古為合竹強弓，厚背紙為翎，二人共發之，達百五十步；又以意為發石之法，石重十斤，達三百步：前後斃賊無算，城獲全。以積勞得末疾，引歸。著史記補注百三十卷，詳於音訓及郡縣沿革、山川所在。陜甘總督松筠重其品學，親至臥榻問疾，索未刊著述，坫取付之。曰：「三十年精力，盡於此書矣！」十一年，卒，年六十六。又有詩音表一卷，車制考一卷，論語後錄五卷，爾雅釋義十卷，釋地以下四篇注四卷，十經文字通正書十四卷，說文斠銓十四卷，新斠注地理志十六卷，漢書十表注十卷，聖賢塚墓志十二卷。

王鳴盛，字鳳喈，嘉定人。幼從長洲沈德潛受詩，後又從惠棟問經義，遂通漢學。乾隆十九年，以一甲進士授翰林院編修，大考翰詹第一，擢侍讀學士。充福建鄉試正考官，尋擢內閣學士，兼禮部侍郎。坐濫支驛馬，左遷光祿寺卿。丁內艱，遂不復出。

鳴盛性儉素，無聲色玩好之娛，晏坐一室，吚唔如寒士。嘗言：「漢人說經必守家法，自唐貞觀撰諸經義疏而家法亡，宋元豐以新經學取士而漢學殆絕，今好古之儒皆知崇注疏矣，然注疏惟詩、三禮及公羊傳猶是漢人家法，他經注則出魏、晉人。未為醇備。」著尚書後案三十卷，專述鄭康成之學，若鄭注亡逸，採馬、王注補之。孔傳雖出東晉，其訓詁猶有傳授，間一取焉。又謂東晉所獻之太誓偽，而唐人所斥之太誓非偽，故附書今文太誓一篇，存古之功，自謂不減惠氏周易述也。又著周禮軍賦說四卷，發明鄭氏之旨。又十七史商榷一百卷，於一史中紀、志、表、傳互相稽考，因而得其異同，又取稗史叢說以證其舛誤，於輿地、職官、典章、名物每致詳焉。別撰蛾術編一百卷，其為目十：說錄、說字、說地、說制、說人、說物、說集、說刻、說通、說系，蓋仿王應麟、顧炎武之意，而援引尤博。詩以才輔學，以韻達情。古文用歐、曾之法，闡許、鄭之義，有詩文集四十卷。嘉慶二年，卒，年七十六。

弟子同縣金曰追，字對揚。諸生。深於九經正義，每有疑譌，隨條輒錄，先成儀禮注疏正偽十七卷。阮元奉詔校勘儀禮石經，多採其說。

時同縣通經學者，有吳凌雲，字得青。嘉慶五年歲貢。讀書深造，經師遺說，靡不通貫。嘗假館錢大昕孱守齋，盡讀所藏書，學益邃。所著十三經考異，援據精核，多前人所未發。又經說三卷，小學說、廣韻說各一卷，海鹽陳其幹為合刊之，題曰吳氏遺著。

戴震，字東原，休寧人。讀書好深湛之思，少時塾師授以說文，三年盡得其節目。年十六七，研精注疏，實事求是，不主一家。與郡人鄭牧、汪肇龍、方矩、程瑤田、金榜從婺源江永游，震出所學質之永，永為之駭嘆。永精禮經及推步、鐘律、音聲、文字之學，惟震能得其全。

性特介。年二十八補諸生，家屢空，而學日進。與吳縣惠棟、吳江沈彤為忘年友。以避仇入都，北方學者如獻縣紀昀、大興硃筠，南方學者如嘉定錢大昕、王鳴盛，餘姚盧文弨，青浦王昶，皆折節與交。尚書秦蕙田纂五禮通考，震任其事焉。

乾隆二十七年，舉鄉試，三十八年，詔開四庫館，徵海內淹貫之士司編校之職，總裁薦震充纂修。四十年，特命與會試中式者同赴殿試，賜同進士出身，改翰林院庶吉士。震以文學受知，出入著作之庭。館中有奇文疑義，輒就咨訪。震亦思勤修其職，晨夕披檢，無間寒暑。經進圖籍，論次精審。所校大戴禮記、水經注尤精核。又於永樂大典內得九章、五曹算經七種，皆王錫闡、梅文鼎所未見。震正譌補脫以進，得旨刊行。四十二年，卒於官，年五十有五。

震之學，由聲音、文字以求訓詁，由訓詁以尋義理。謂：「義理不可空憑胸臆，必求之於古經。求之古經而遺文垂絕，今古懸隔，必求之古訓。古訓明則古經明，古經明則賢人聖人之義理明，而我心之同然者，乃因之而明。義理非他，存乎典章制度者也。彼歧古訓、義理而二之，是古訓非以明義理，而義理不寓乎典章制度，勢必流入於異學曲說而不自知也。」

震為學精誠解辨，每立一義，初若創獲，乃參考之，果不可易。大約有三：曰小學，曰測算，曰典章制度。

其小學書有六書論三卷，聲韻考四卷，聲類表九卷，方言疏證十卷。漢以後轉注之學失傳，好古如顧炎武，亦不深省。震謂：「指事、象形、諧聲、會意四者為書之體，假借、轉注二者為書之用。一字具數用者為假借，數字共一用者為轉注。初、哉、首、基之皆為始，工⼙、吾、臺、予之皆為我，其義轉相注也。」又自漢以來，古音浸微，學者於六書之故，靡所從入。顧氏古音表，入聲與廣韻相反。震謂：「有入無入之韻，當兩兩相配，以入聲為之樞紐。真至仙十四韻，與脂、微、齊、皆、灰五韻同入聲；東至江四韻及陽至登八韻，與支、之、佳、咍、蕭、宵、肴、豪、尤、侯、幽十一韻同入聲；浸至凡九韻之入聲，則從廣韻，無與之配。魚、虞、模、歌、戈、麻六韻，廣韻無入聲，今同以鐸為入聲，不與唐相配。而古音遞轉及六書諧聲之故，胥可由此得之。」皆古人所未發。

其測算書原象一卷，迎日推策記一卷，句股割圜記三卷，歷問一卷，古歷考二卷，續天文略三卷，策算一卷。自漢以來，疇人不知有黃極，西人入中國，始云赤道極之外又有黃道極，是為七政恆星右旋之樞，詫為六經所未有。震謂：「西人所云赤極，即周髀之正北極也，黃極即周髀之北極璿璣也。虞書『在璿璣玉衡，以齊七政』，蓋設璿璣以擬黃道極也。黃極在柱史星東南，上弼、少弼之間，終古不隨歲差而改。赤極居中，黃極環繞其外，周髀固已言之，不始於西人也。」

震所著典章制度之書未成。有詩經二南補注二卷，毛鄭詩考四卷，尚書義考一卷，儀經考正一卷，考工記圖二卷，春秋即位改元考一卷，大學補注一卷，中庸補注一卷，孟子字義疏證三卷，爾雅文字考十卷，經說四卷，水地記一卷，水經注四十卷，九章補圖一卷，屈原賦注七卷，通釋三卷，原善三卷，緒言三卷，直隸河渠書一百有二卷，氣穴記一卷，藏府算經論四卷，葬法贅言四卷，文集十卷。

震卒後，其小學，則高郵王念孫、金壇段玉裁傳之；測算之學，曲阜孔廣森傳之；典章制度之學，則興化任大椿傳之：皆其弟子也。後十餘年，高宗以震所校水經注問南書房諸臣曰：「戴震尚在否？」對曰：「已死。」上惋惜久之。王念孫、段玉裁、孔廣森、任大椿自有傳。

金榜，字輔之，歙縣人。乾隆二十九年召試舉人，授內閣中書，軍機處行走。三十七年一甲一名進士，授翰林院修撰。散館後，養痾讀書不復出，卒於家。師事江永，友戴震，著禮箋十卷，刺取其大者數十事為三卷，寄硃珪，珪序之，以為詞精義核。榜治禮最尊康成，然博稽而精思，慎求而能斷。嘗援鄭志答趙商云：「不信亦非，悉信亦非。」曰：「斯言也，敢以為治經之大法。故鄭義所未衷者必糾正之，於鄭氏家法不敢誣也。」

段玉裁，字若膺，金壇人。生而穎異，讀書有兼人之資。乾隆二十五年舉人，至京師見休寧戴震，好其學，遂師事之。以教習得貴州玉屏縣知縣，旋調四川，署富順及南溪縣事，又辦理化林坪站務。時大兵征金川，輓輸絡繹，玉裁處分畢，輒篝鐙著述不輟。著六書音均表五卷。古韻自顧炎武析為十部，後江永復析為十三部，玉裁謂支、佳一部也，脂、微、齊皆、灰一部也，之、咍一部也，漢人猶未嘗淆借通用。晉、宋而後，乃少有出入。迄乎唐之功令，支注「脂、之同用」，佳注「皆同用」，灰注「咍同用」，於是古之截然為三者，罕有知之。又謂真、臻、先、與諄、文、殷、魂、痕為二，尤、幽與侯為二，得十七部。其書始名詩經韻譜，群經韻譜。嘉定錢大昕見之，以為鑿破混沌，後易其體例，增以新加，十七部蓋如舊也。震偉其所學之精，雲自唐以來講韻學者所未發。尋任巫山縣，年四十六，以父老引疾歸，鍵戶不問世事者三十餘年。

玉裁於周、秦、兩漢書，無所不讀，諸家小學，皆別擇其是非。於是積數十年精力，專說說文，著說文解字注三十卷，謂：「爾雅以下，義書也；聲類以下，音書也；說文，形書也。凡篆一字，先訓其義，次釋其形，次釋其音，合三者以完一篆，故曰形書。」又謂：「許以形為主，因形以說音、說義。其所說義，與他書絕不同者，他書多假借，則字多非本義，許惟就字說其本義。知何者為本義，乃知何者為假借，則本義乃假借之權衡也。說文、爾雅相為表裏，治說文而後爾雅及傳注明。」又謂：「自倉頡造字時至唐、虞、三代、秦、漢以及許叔重造說文，曰『某聲』、曰『讀若某』者，皆條理合一不紊。故既用徐鉉切音，又某字志之曰古音第幾部，後附六書音均表，俾形、聲相為表裏。始為長編，名說文解字讀，凡五百四十卷。既乃隱括之成此注。」玉裁又以：「說文者，說字之書，故有『讀如』、無『讀為』，說經、傳之書，必兼是二者。漢人作注，於字發疑正讀，其例有三：『讀如』、『讀若』者，擬其音也，比方之詞；『讀為』『讀曰』者，易其字也，變化之詞；『當為』者，定為字之誤、聲之誤，而改其字也，救正之詞：三者分，而漢注可讀，而經可讀。」述漢讀考，先成周禮六卷，又撰禮經漢讀考一卷，其他十六卷未成。儀徵阮元謂玉裁書有功於天下後世者三：言古音一也，言說文二也，言說文二也，漢讀考三也。其他說經之書，以漢志毛詩經、毛詩古訓傳本各自為書，因釐次傳文，還其舊著，重訂毛詩古訓傳三十卷。以諸經惟尚書離厄最甚，古文幾亡，賈逵分別古今，劉陶是正文字，其書皆不存。乃廣蒐補闕，正晉、唐之妄改，存周、漢之駮文，著古文尚書撰異三十二卷。又錄左氏經文，取鄭注禮、周禮，存古文、今文故書之例，附見公羊、穀梁經文之異，著春秋左氏古經十二卷，而以左氏傳五十凡附後。外有毛詩小學三十卷，汲古閣說文訂六卷，經韻樓集十二卷。嘉慶二十年，卒，年八十一。

初，玉裁與念孫俱師震，故戴氏有段、王兩家之學，玉裁少震四歲，謙，專執弟子禮，雖耄，或稱震，必垂手拱立，朔望必莊誦震手札一通。卒後，王念孫謂其弟子長洲陳奐曰：「若膺死，天下遂無讀書人矣！」玉裁弟子，長洲徐頲、嘉興沈濤及女夫仁和龔麗正俱知名，而奐尤得其傳，奐自有傳。

鈕樹玉，字匪石，吳縣人。篤志好古，不為科舉之業，精研文字聲音訓詁。謂說文懸諸日月而不刊者也，後人以新附淆之，誣許君矣。因博稽載籍，著說文新附考六卷，續考一卷。又著說文解字校錄三十卷。樹玉後見玉裁書，著段氏說文注訂八卷，所駮正之處，皆有依據。

徐承慶，字夢祥，元和人。乾隆五十一年舉人，官至山西汾州府知府。著段注匡謬十五卷，其攻瑕索瘢，尤勝鈕氏之書，皆力求其是，非故為吹求者。

孫志祖，字詒穀，仁和人。乾隆三十一年進士，改刑部主事，洊升郎中，擢江南道監察御史，乞養歸。志祖清修自好，讀經史必釋其疑而後已，著讀書脞錄七卷，考論經、子、雜家，折衷精詳，不為武斷之論。又家語疏證六卷，謂王肅作聖證論以攻康成，又偽撰家語，飾其說以欺世。因博集群書，凡肅所剿竊者，皆疏通證明之。又謂孔叢子亦王肅偽託，其小爾雅亦肅借古書以自文，並作疏證以辨其妄。幼熟精文選，後乃仿韓文考異之例，參稽眾說，正俗本之誤，為文選考異四卷。又輯前人及朋輩論說，為文選注補正四卷。又有文選理學權輿補一卷。輯風俗通逸文一卷，補正姚之駰輯謝承後漢書五卷。嘉慶六年，卒，年六十五。

翟灝，字大川，亦仁和人。乾隆十九年進士，官金華、衢州府學教授。水顥見聞淹博，又能搜奇引痺，嘗與錢塘梁玉繩論王肅撰家語難鄭氏，欲搜考以證其譌，因握筆互疏所出，頃刻數十事。時方被酒，旋罷去，未竟槁，其精力殊絕人也。著有爾雅補郭二卷，以爾雅郭注未詳、未聞者百四十二科，邢疏補言其十，餘仍闕如，乃參稽眾家，一一備說。又云：「古爾雅當有釋禮篇，與釋樂篇相隨。祭名與講武、旌旂三章，乃釋禮之殘缺失次者。」又著四書考異七十二卷，皆貫串精審，為世所推。他著又有家語發覆、通俗篇、湖山便覽、無不宜齋詩文槁。五十三年，卒。

梁玉繩，字曜北，錢塘人。增貢生。家世貴顯，玉繩不志富貴，自號清白士。嘗語弟履繩曰：「後漢襄陽樊氏，顯重當時。子孫雖無名德盛位，世世作書生門戶，原與弟共勉之！」故玉繩年未四十，棄舉子業，專心撰著。其瞥記七卷，多釋經之文，有裨古義。玉繩尤精乙部書，著史記志疑三十六卷，據經、傳以糾乖違，參班、荀以究同異，錢大昕稱其書為龍門功臣。著人表考九卷，謂班氏借用禹貢田賦九等之目，造端自馬遷。史記李將軍傳云：「李蔡為人在下中。」其說頗是。

履繩，字處素。乾隆五十三年舉人。與兄玉繩相礱錯，有元方、季方之目。其於眾經中尤精左氏傳，謂隋志載賈逵解詁、服虔解義各數十卷，今俱亡佚。杜氏參用賈、服，仲達作疏，間有稱引，未睹其全。亦如馬融諸儒之說，僅存單文只義。唐以後注左氏者，惟張洽、趙汸最為明晰，大抵詳書法而略紀載。履繩綜覽諸家，旁採眾籍，以廣杜之所未備，作左通補釋三十二卷。又有未成者五門：曰廣傳、考異、駁證、古音、臆說。錢大昕見其書，嘆為絕恉。通說文，下筆鮮俗字。年四十六，卒。

汪家禧，字漢郊，仁和人。諸生。穎敏特異，通漢易，作易消息解。所著書數十卷，毀於火。其友秀水莊仲方、門人仁和許乃穀輯其遺文，為東里生燼餘集三卷。文多說經，粹然有家法。

劉臺拱，字端臨，寶應人。性至孝，六歲，母硃氏歿，哀如成人。事繼母鍾氏，與親母同。九歲作顏子頌，斐然成章，觀者稱為神童。中乾隆三十五年舉人，屢試禮部不第。是時朝廷開四庫館，海內方聞綴學之士雲集。臺拱在都，與學士硃筠、編修程晉芳、庶吉士戴震、學士邵晉涵及其同郡御史任大椿、給事中王念孫等交游，稽經考古，旦夕討論。自天文、律呂至於聲音、文字，靡不該貫。其於漢、宋諸儒之說，不專一家，而惟是之求。精思所到，如與古作者晤言一室而知其意指之所在，比之閻若璩，蓋相伯仲也。段玉裁每謂「潛心三禮，吾所不如」。

選丹徒縣訓導。取儀禮十七篇除喪服外各繪為圖，與諸生習禮容，為發明先王制作之精意。迎兩親學署，雍雍色養，年雖五十，有孺子之慕。嘗客他所，忽心痛驟歸，母病危甚，乃悉心奉湯藥，衣不解帶者數旬，母病遂愈。逮丁內外艱，水漿不入口。既斂，枕苫、啜粥，哭泣之哀，震動鄰里。居喪蔬食五年，出就外寢，以哀毀過情卒，年五十有五。

與同郡汪中為文章道義交，中歿，撫其孤喜孫，賴以成立。武進臧庸常以說經之文請益，臺拱善之。恤其窮，周其困，飲食教誨，十七年如一日，庸心感焉。臺拱慕黃叔度之為人，王昶稱其有曾、閔之孝。著有論語駢枝、經傳小記、國語補校、荀子補注、方言補校、淮南子補校、漢學拾遺、文集，都為端臨遺書凡八卷。

同邑硃彬，字武曹。乾隆六十年舉人。彬幼有至行，年十一喪母，哀戚如成人。長丁父憂，斂葬盡禮，三年蔬食居外。自少至老，好學不厭。承其鄉王懋竑經法，與外兄劉臺拱互相切磋。每有所得，輒以書札往來辨難，必求其是而後已。於訓詁、聲音、文字之學，用力尤深。著有經傳考證八卷，禮記訓纂四十九卷，虎觀諸儒所論議，鄭志弟子之問答，以及魏、晉以降諸儒之訓釋，書鈔、通典、御覽之涉是書者，一以注疏為主，擷其精要，緯以古今諸說。其附以己意者，皆援據精碻，發前人所未發。他著有游道堂詩文集四卷。道光十四年，卒，年八十有二。子士彥，吏部尚書，自有傳。

孔廣森，字眾仲，曲阜人，孔子六十八代孫，襲封衍聖公傳鐸之孫，戶部主事繼汾之子。乾隆三十六年進士，選翰林院庶吉士，散館授檢討。年少入官，性淡泊，躭著述，不與要人通謁。告養歸，不復出。及居大母與父喪，竟以哀卒，時乾隆五十一年，年三十五。

廣森聰穎特達，嘗受經於戴震、姚鼐之門，經史、小學，沉覽妙解。所學在公羊春秋，嘗以左氏舊學湮於征南，穀梁本義汨於武子。王祖游謂何休志通公羊，往往為公羊疚病。其餘啖助、趙匡之徒，又橫生義例，無當於經，唯趙汸最為近正。何氏體大思精，然不無承訛率臆。於是旁通諸家，兼採左、穀，擇善而從，著春秋公羊通義十一卷，序一卷。凡諸經籍義有可通於公羊者，多著錄之。

其不同於解詁者，大端有數事：謂古者諸侯分土而守，分民而治，有不純臣之義，故各得紀年於其境內。而何劭公謂唯王者然後改元立號，經書元年，為託王於魯，則自蹈所云反傳違戾之失。其不同一也。謂春秋分十二公而為三世，舊說「所傳聞之世」，隱、桓、莊、閔、僖也；「所聞之世」，文、宣、成、襄也；「所見之世」，昭、定、哀也。顏安樂以為：襄公二十三年「邾婁鼻我來奔」，云「邾婁無大夫，此何以書？以近書也」；又昭公二十七年「邾婁快來奔」，傳云「邾婁無大夫，此何以書？以近書也」：二文不異，同宜一世，故斷自孔子生後，即為「所見之世」，從之。其不同二也。謂桓十七年經無夏，二家經皆有夏，獨公羊脫耳。何氏謂：「夏者陽也，月者陰也，去夏者，明夫人不系於公也。」所不敢言。其不同三也。謂春秋上本天道，中用王法，而下理人情。天道者：一曰時，二曰月，三曰日。王法者：一曰譏，二曰貶，三曰絕。人情者：一曰尊，二曰親，三曰賢。此三科九旨。而何氏文謚例云：「三科九旨者，新周故宋，以春秋當新王，此一科三旨也。」又云：「所見異辭，所聞異辭，所傳聞又異辭。」三科六旨也。又「內其國而外諸夏，內諸夏而外夷狄，是三科九旨也」。其不同四也。他如何氏所據間有失者，多所裨損，以成一家之言。又謂左氏之事詳，公羊之義長，春秋重義不重事。皆好學深思，心知其意。其為說能融會貫通，使是非之旨不謬於聖人大旨，見自序中。儀徵阮元謂讀其書始知聖志之所在。

又著有大戴禮記補注十四卷，詩聲類十三卷，禮學卮言六卷，經學卮言六卷，少廣正負術內外篇六卷。駢體兼有漢、魏、六朝、初唐之勝，江都汪中讀之，嘆為絕手。然廣森不自足，作堂於其居，名曰「儀鄭」，自庶幾於康成。桐城姚鼐謂其將以孔子之裔傳孔子之學，雖康成猶不足以限之。惜奔走家難，勞思夭年，不充其志，藝林有遺憾焉。

邵晉涵，字二云，餘姚人。乾隆三十六年進士，歸班銓選。會開四庫館，特詔徵晉涵及歷城周永年、休寧戴震、仁和餘集等入館編纂，改翰林院庶吉士，授編修。四十五年，充廣西鄉試正考官。五十六年，大考遷左中允。擢侍講學士，充文淵閣直閣事日講起居注官。

晉涵左目眚，清羸。善讀書，四部、七錄，靡不研究。嘗謂爾雅者，六藝之津梁，而邢疏淺陋不稱；乃別為正義二十卷，以郭璞為宗，而兼採舍人、樊、劉、李、孫諸家，郭有未詳者，摭他書附之。自是承學之士，多舍邢而從邵。

尤長於史，以生在浙東，習聞劉宗周、黃宗羲諸緒論，說明季事，往往出於正史之外。在史館時，見永樂大典採薛居正五代史，乃薈萃編次，得十之八九，復採冊府元龜、太平御覽諸書，以補其缺。並參考通鑒長編諸史及宋人說部、碑碣，辨證條系，悉符原書一百五十卷之數。書成，呈御覽，館臣請仿劉昫舊唐書之例列於廿三史，刊布學宮，詔從之。由是薛史與歐陽史並傳矣。嘗謂宋史自南渡後多謬，慶元之間，褒貶失實，不如東都有王偁事略也。欲先輯南都事略，使條貫粗具，詞簡事增，又欲為趙宋一代之志，俱未卒業。其後鎮洋畢沅為續宋、元通鑒，囑晉涵刪補考定，故其緒餘稍見於審正續通鑒中。

晉涵性狷介，不為要人屈。嘗與會稽章學誠論修宋史宗旨，晉涵曰：「宋人門戶之習，語錄庸陋之風，誠可鄙也。然其立身制行，出於倫常日用，何可廢耶？士大夫博學工文，雄出當世，而於辭受取與、出處進退之間，不能無簟豆萬鐘之擇。本心既失，其他又何議焉！此著宋史之宗旨也。」學誠聞而聳然。他著有孟子述義、穀梁正義、韓詩內傳考，並足正趙岐、範甯及王應麟之失，而補其所遺。又有皇朝大臣謚跡錄、方輿金石編目、輶軒日記、南江詩文槁。嘉慶元年，卒，年五十有四。

周永年，字書昌，歷城人。博學貫通，為時推許。乾隆三十六年進士，與晉涵同徵修四庫書，改翰林院庶吉士，授編修。四十四年，充貴州鄉試副考官。永年在書館好深沉之思，四部兵、農、天算、術數諸家，鉤稽精義，褒譏悉當，為同館所推重。見宋、元遺書湮沒者多見採於永樂大典中，於是抉摘編摩，自永新劉氏兄弟公是、公非集以下，凡得十餘家，皆前人所未見者，咸著於錄。又以為釋、道有藏，儒者獨無。乃開借書園，聚古今書籍十萬卷，供人閱覽傳鈔，以廣流傳。惜永年歿後，漸就散佚，則未定經久之法也。

王念孫，字懷祖，高郵州人。父安國，官吏部尚書，謚文肅，自有傳。八歲讀十三經畢，旁涉史鑒。高宗南巡，以大臣子迎鑾，獻文冊，賜舉人。乾隆四十年進士，選翰林院庶吉士，散館，改工部主事。升郎中，擢陜西道御史，轉吏科給事中。嘉慶四年，仁宗親政，時川、楚教匪猖獗，念孫陳剿賊六事，首劾大學士和珅，疏語援據經義，大契聖心。是年授直隸永定河道。六年，以河堤漫口罷，特旨留督辦河工。工竣，賞主事銜。河南衡家樓河決，命往查勘，又命馳赴臺莊治河務。尋授山東運河道，在任六年，調永定河道。會東河總督與山東巡撫以引黃利運異議，召入都決其是非。念孫奏引黃入湖，不能不少淤，然暫行無害，詔許之。已而永定河水復異漲，如六年之隘，念孫自引罪，得旨休致。道光五年，重宴鹿鳴，卒，年八十有九。

念孫故精熟水利書，官工部，著導河議上下篇。及奉旨纂河源紀略，議者或誤指河源所出，念孫力辨其譌，議乃定，紀略中辨譌一門，念孫所撰也。既罷官，日以著述自娛，著讀書雜志，分逸周書、戰國策、管子、荀子、晏子春秋、墨子、淮南子、史記、漢書、漢隸拾遺，都八十二卷。於古義之晦，於鈔之誤寫，校之妄改，皆一一正之。一字之證，博及萬卷，其精於校讎如此。

初從休寧戴震受聲音文字訓詁，其於經，熟於漢學之門戶，手編詩三百篇、九經、楚辭之韻，分古音為二十一部。於支、脂、之三部之分，段玉裁六書音均表亦見及此，其分至、祭、盍、輯為四部，則段書所未及也。念孫以段書先出，遂輟作。

又以邵晉涵先為爾雅正義，乃撰廣雅疏證。日三字為程，閱十年而書成，凡三十二卷。其書就古音以求古義，引伸觸類，擴充於爾雅、說文，無所不達。然聲音文字部分之嚴，一絲不亂。蓋藉張揖之書以納諸說，而實多揖所未知，及同時惠棟、戴震所未及。

嘗語子引之曰：「詁訓之旨，存乎聲音，字之聲同、聲近者，經傳往往假借。學者以聲求義，破其假借之字而讀本字，則渙然冰釋。如因假借之字強為之解，則結夋不通矣。毛公詩傳多易假借之字而訓以本字，已開改讀之先。至康成箋詩注禮，屢云某讀為某，假借之例大明。後人或病康成破字者，不知古字之多假借也。」又曰：「說經者，期得經意而已，不必墨守一家。」引之因推廣庭訓，成經義述聞十五卷，經傳釋辭十卷，周秦古字解詁，字典考證。論者謂有清經術獨絕千古，高郵王氏一家之學，三世相承，與長洲惠氏相埒云。

引之，字伯申。嘉慶四年一甲進士，授編修。大考一等，擢侍講。歷官至工部尚書。福建署龍溪令硃履中誣布政使李賡蕓受賕，總督汪志伊、巡撫王紹蘭劾之。對簿無佐證，而持之愈急。賡蕓不堪，遂自經。命引之讞之，平反其獄，罷督撫官。為禮部侍郎時，有議為生祖母承重丁憂三年者，引之力持不可。會奉使去，持議者遽奏行之。引之還，疏陳庶祖母非祖敵體，不得以承重論。緣情，即終身持服不足以報罔極；制禮，則承重之義，不能加於支庶。請復治喪一年舊例，遂更正。道光十四年，卒，謚文簡。

同州李惇，字成裕。乾隆四十五年進士。惇與同縣王念孫、賈田祖同力於學。始為諸生，為學使謝墉所賞。將選拔貢，會田祖卒於旅舍，惇經營殯事，不與試，墉嘆為古人。江籓好詆訶前人，惇謂之曰：「王子雍若不作聖證論以攻康成，豈非醇儒？」其面規人過如此。著有群經識小八卷，考諸經古義二百二十餘事，多前人所未發。四十九年，卒，年五十一。

田祖，字稻孫。諸生。通左氏春秋，有春秋左氏通解。

宋綿初，字守端，亦高郵人。乾隆四十二年拔貢生，官五河、清河訓導。邃深經術，長於說詩，著韓詩內傳徵四卷。又有釋服二卷。

汪中，字容甫，江都人。生七歲而孤，家貧不能就外傅。母鄒，授以四子書。稍長，助書賈鬻書於市，因遍讀經、史、百家，過目成誦，遂為通人。年二十，補諸生。乾隆四十二年拔貢生，提學使者謝墉，每試別置一榜，署名諸生前。嘗曰：「余之先容甫，爵也。若以學，當北面事之。」其敬中如此。以母老竟不朝考。五十一年，侍郎硃珪主江南試，謂人曰：「吾此行必得汪中為選首。」不知其不與試也。

中顓意經術，與高郵王念孫、寶應劉臺拱為友，共討論之。其治尚書，有尚書考異。治禮，有儀禮校本，大戴禮記校本。治春秋，有春秋述義。治小學，有爾雅校本，及小學說文求端。中嘗謂國朝古學之興，顧炎武開其端。河、洛矯誣，至胡渭而絀。中、西推步，至梅文鼎而精。力攻古文者，閻若璩也。專治漢易者，惠棟也。凡此皆千餘年不傳之絕學，及戴震出而集其大成。擬作六儒頌，未成。

又嘗博考先秦古籍三代以上學制廢興，使知古人所以為學者。凡虞、夏第一，周禮之制第二，周衰列國第三，孔門第四，七十子後學者第五。又列通論、釋經、舊聞、典籍、數典、世官，目錄凡六。而自題其端曰：「觀周禮太史雲云，當時行一事則有一書，其後執書以行事，又其後則事廢而書存。至宋儒以後，則並其書之事而去之矣。」又曰：「有官府之典籍，有學士大夫之典籍，故老之傳聞。行一事有一書，傳之後世，奉以為成憲，此官府之典籍也。先王之禮樂政事，遭世之衰廢而不失，有司徒守其文，故老能言其事。好古之君子，憫其浸久而遂亡也，而書之簡畢，此學士大夫之典籍也。」又曰：「古之為學士者，官師之長，但教之以其事，其所誦者詩書而已。其他典籍，則皆官府藏而世守之，民間無有也。茍非其官，官亦無有也。其所謂士者，非王侯公卿大夫之子，則一命之士，外此則鄉學、小學而已。自闢雍之制無聞，太史之官失守，於是布衣有授業之徒，草野多載筆之士。教學之官，記載之職，不在上而在下。及其衰也，諸子各以其學鳴，而先王之道荒矣。然當諸侯去籍，秦政焚書，有司所掌，蕩然無存。猶賴學士相傳，存其一二，斯不幸中之幸也。」又曰：「孔子所言，則學士所能為者，留為世教。若其政教之大者，聖人無位，不復以教子弟。」又曰：「古人學在官府，人世其官，故官世其業。官既失守，故專門之學廢。」其書槁草略具，亦未成。後乃即其考三代典禮及文字訓詁、名物象數，益以論撰之文，為述學內、外篇，凡六卷。

其有功經義者，則有若釋三九，婦人無主答問，女子許嫁而壻死從死及守志議，居喪釋服解義。其表章經傳及先儒者，則有若周官徵文，左氏春秋釋疑，荀卿子通論，賈誼新書序。其他考證之文，亦有依據。

中又熟於諸史地理，山川厄要，講畫了然，著有廣陵通典十卷，秦蠶食六國表，金陵地圖考。生平於詩文書翰無所不工，所作廣陵對、黃鶴樓銘、漢上琴臺銘，皆見稱於時。他著有經義知新記一卷，大戴禮正誤一卷，遺詩一卷。五十九年，卒，年五十一。

中事母以孝聞，左右服勞，不辭煩辱。居喪，哀戚過人，其於知友故舊，沒後衰落，相存問過於從前。道光十一年，旌孝子。中子喜孫，自有傳。同郡人為漢學者，又有江德量、徐復、汪光爔。

德量，字量殊，江都人。父恂，好金石文字。伯父昱，通聲音訓詁之學。德量少承家學，及長，與汪中友，勵志肄經，學益進。乾隆四十四年一甲進士，授翰林院編修，改江西道御史。居朝多識舊聞，博通掌故。公餘鍵戶，以文籍自娛。著有古泉志三十卷。五十八年，卒，年四十二。

復，字心仲，亦江都人。通九章算術。

光爔，字晉蕃，儀徵人。廩生。博通經史，嘗辨惠氏易爻辰圖之謬，又作荑稗釋，時人服其精核。

武億，字虛谷，偃師人。父紹周，進士，官吏部郎中。億居父母喪，哀痛毀瘠，以讀書自勵。時伊、洛溢，屋圮，架洿以居，斧朽木燎寒，誦讀不輟。已，復從大興硃筠游，益為博通之學。乾隆四十五年進士，五十六年，授山東博山縣知縣。縣山多土瘠，民不務農。地產石炭、石礬，燒作玻璃器皿，商賈輻輳。億問土俗利病，免玻璃入貢，革煤炭供饋，里馬草豆不以累民。創範泉書院，進其秀者與之講敦倫理，務實學。而決辭無留獄，禱雨即沛。有以賄乾者，未敢進，億廉知之，值迅雷，曰：「汝不聞雷聲乎？吾矢禱久矣。」賄者惶悚而止，輿情大洽。

五十七年，大學士和珅領步軍統領事，聞妄人言山東逆匪王倫未定死，密遣番役四出蹤跡之。於是番役頭目杜成德等十一人橫行州縣，入博山境，手鐵尺飲博，莫敢誰何，億悉執之，成德尤倔強，按法痛杖之。喧傳其事者曰：「億鹵莽刑無罪，將累上官。」巡撫吉慶遂以濫責平民劾罷之，而不直書其事。億蒞任僅七月，及去，民攜老弱千餘人走大府乞留「我好官」，不可得，則日為運致薪米，門如市焉。吉慶亦感動，因入覲，偕億行，為籌捐復。大學士、公阿桂謂吉慶曰：「例禁番役出京畿，奈何責縣令按法之非，且隱其實而劾強項吏，何也？」吉慶深自悔，而格於部議，遂歸。嘉慶四年十月，仁宗諭朝臣密舉京、外各員內操守端潔、才猷幹濟、於平日居官事跡可據者，得赴部候旨召用，億在所舉中。十一月，縣令捧檄至門，而億先以十月卒矣，年五十有五。

億學問醰粹，於七經注疏、三史、涑水通鑒，皆能闇誦。既罷官，貧不能歸，所至以經史訓詁教授生徒。勇於著錄，有群經義證七卷，經讀考異九卷，金石三跋十卷，金石文字續跋十四卷，偃師金石記四卷，安陽金石錄十三卷。又有三禮義證、授堂劄記、詩文集等書，皆旁引遠徵，遇微罅，輒剖抉精蘊，比辭達意，以成一例。大興硃珪稱億不愧好古遺直云。

莊述祖，字葆琛，武進人。世父存與，官禮部侍郎，自有傳。述祖，乾隆四十五年進士，官山東濰縣知縣。明暢吏治，刑獄得中，豪猾斂跡。嘗勘鹼地，眾以為斥鹵也，述祖指路旁草問何名，曰馬帚。述祖笑曰：「此於經名荓，夏正『荓秀』記時，凡沙土草荓者宜禾，何謂鹼？」眾皆服。甲寅，以卓異引見，還，檄授桃源同知。不一月，乞養歸。著書色養者十六年，未嘗一日離左右。二十一年，卒。

述祖傳存與之學，研求精密，於世儒所忽不經意者，覃思獨闢，洞見本末。著述皆義理宏達，為前賢未有。以為連山亡而尚存夏小正，歸藏亡而尚有倉頡古文，略可稽求義類。故著夏小正經傳考釋，以斗柄南門織女記天行之不變，以參中大中記日度之差，以二月丁卯知夏時，以正月甲寅啟蟄為歷元，歲祭為郊，萬用入學為禘。著古文甲乙篇，謂許叔重始一終亥，偏旁條例所由出，日辰幹支，黃帝世大撓所作，沮誦、蒼頡名之以易結繩，伏羲畫八卦作十言之教之後，以此三十二類為正名百物之本。故歸藏為黃帝易，就許氏偏旁條例，以幹支別為序次，凡許書所存及見於金石文字者，分別部居，書未竟，而條理粗具。其餘五經，悉有撰著。旁及逸周書、尚書大傳、史記、白虎通，於其舛句訛字，佚文脫簡，易次換弟，草薙腋補，咸有證據，無不疏通，曠然思慮之表，若面稽古人而整比之也。所著夏小正經傳考釋十卷，尚書今古文考證七卷，毛詩考證四卷，毛詩周頌口義三卷，五經小學述二卷，歷代載籍足徵錄一卷，弟子職集解一卷，漢鐃歌句解一卷，石鼓然疑一卷，文鈔七卷，詩鈔二卷。

存與孫綬甲，字卿珊。盡通家學，尤為述祖所愛重。著尚書考異三卷，釋書名一卷。

同族莊有可，字大久。勤學力行，老而彌篤。取諸注、傳，精研義理，句櫛字比，合諸儒之書以正其是非，而自為之說。於易、書、詩、禮、春秋皆有撰述，凡四十二種，四百三十餘卷。

戚學標，字鶴泉，太平人。幼從天臺齊召南游，稱高第。高宗巡江、浙，學標獻南巡頌。乾隆四十五年，成進士，官河南涉縣知縣。縣苦闊布徵，學標請於大府得減額。權林縣，有兄弟爭產者，集李白句為斗粟謠以諷，皆感悔。性強項，多與上官齟，卒以是罷。後改寧波教授，未幾歸，從事撰述。

精考證，著漢學諧聲二十三卷、總論一卷。用說文以明古音，謂六書之學，三曰形聲，聲不離形，形者聲之本也。而聲又隨乎氣，氣有陰有陽，故一字之音，或從陰，或從陽，或陽而陰，或陰而陽，或陰陽各造其偏。昔人知其然，故但以某聲者明字音所出，以耑其本。以讀若某設為譬況之詞，使人依類而求。即離絕遠去，而因此聲之本以究此聲之變，無患其不合。說文從某某聲，從某某亦聲，從某某省聲，從某讀若某，從某讀與某某同，並二端兼舉。聲音之學，莫備於此。後人惑於徐氏所附孫愐音切，不究本讀，而一二宿儒言古音如吳棫、陳第、顧炎武、江永之流，亦第就韻書辨析。不知說文形聲相系，韻書就聲言聲；說文聲氣相求，韻書祗論同聲之應。其部居錯雜分合，類出肊見。學者茍趣其便，衷於一讀。且狃於平上去入之界之不可移易，諧聲之法廢，而說文之學晦矣。其書論聲一本許氏，由本聲以推變聲，既列本注，旁搜古讀以為之證。末附說文補考二卷，多辨正二徐謬誤。

又有毛詩證讀若干卷，詩聲辨定陰陽譜四卷，四書偶談四卷，內外篇二卷，字易二卷，鶴泉文鈔二卷。

江有誥，字晉三，歙縣人。通音韻之學，得顧炎武、江永兩家書，嗜之忘寢食。謂江書能補顧所未及，而分部仍多罅漏，乃析江氏十三部為二十一，與戴震、孔廣森多暗合。書成，寄示段玉裁，玉裁深重之，曰：「餘與顧氏、孔氏皆一於考古，江氏、戴氏則兼以審音。晉三於前人之說擇善而從，無所偏徇，又精於呼等字母，不惟古音大明，亦使今韻分為二百六部者得其剖析之故，韻學於是大備矣。」著有詩經韻讀、群經韻讀、楚辭韻讀、先秦韻讀、漢魏韻讀、唐韻四聲正、諧聲表、入聲表、二十一部韻譜、唐韻再正、唐韻更定部分，總名江氏音學十書，王念孫父子胥服其精。晚歲著說文六書錄、說文分韻譜。道光末，室災，焚其稿。有誥老而目盲，鬱鬱遂卒。

陳熙晉，原名津，字析木，義烏人。優貢生。以教習官貴州開泰、龍里、普定知縣，仁懷同知，擢湖北宜昌府知府。權開泰時，教匪蔣昌華擾黎平，將興大獄，熙晉縛其渠而貸諸脅從，全活無算。龍里民以釘奚殺人，已誣服，而兇驗不合，心疑焉。一日，方慮囚，見叢人中有曳釘奚竊睨者，命執而鞫之，痕宛合，遂款服。普定俗糾聚相雄長，號其魁曰「牛叢」。其獲盜，不謁之官，輒積薪焚殺之。先是有挾仇焚三尸者，吏不敢捕。熙晉期必得，重繩以法，風頓革。其守宜昌也，楚大水，流民聚宜昌，畢力撫綏，繕城垣，以工代賑。會秩滿將行，為留六閱月，蕆其事。送者數千人，皆泣下。乞養歸，未幾卒。

熙晉邃於學，積書數萬卷，訂疑糾謬，務窮竟原委，取裁精審。嘗謂杜預解左氏有三蔽，劉光伯規之，而書久佚。惟正義引一百七十三事，孔穎達皆以為非，乃刺取經史百家及近儒著述，以明劉義。其杜非而劉是者申之，杜是而劉非者釋之，杜、劉兩說義俱未安，則證諸群言，斷以己意，成春秋規過考信九卷。又謂隋經籍志載光伯左氏述義四十卷，不及規過，據孔穎達序稱習杜義而攻杜氏，疑規過即在述義中。舊唐書經籍志載述義三十七卷，較隋志少三卷，而多規過三卷，此其證也。正義於規杜一百七十三事外，又得一百四十三事，蓋皆述義之文。其異杜者三十事，駁正甚少。殆唐初奉敕刪定，著為令典，黨同伐異，勢會使然。乃參稽得失，援據群言，成春秋述義拾遺八卷。

他著有古文孝經述義疏證五卷，帝王世紀二卷，貴州風土記三十二卷，黔中水道記四卷，宋大夫集箋注三卷，駱臨海集箋注十卷，日損齋筆記考證一卷，文集八卷，征帆集四卷。

李誠，字靜軒，黃巖人。嘉慶十八年拔貢生，官云南姚州州判，終順寧知縣。撰十三經集解二百六十卷，首臚漢、魏諸家之說，次採近人精確之語，而唐、宋諸儒之徵實者亦不廢焉。嘗謂記水之書，自酈道元下，代不乏人，而言山者無成編，乃作萬山綱目六十卷。又水道提綱補訂二十八卷，宦游日記一卷，微言管窺三十六卷，醫家指迷一卷。

丁傑，原名錦鴻，字升衢，歸安人。乾隆四十六年進士，官寧波府學教授。傑純孝誠篤，嘗奔走滇南迎父柩歸葬。少家貧，就書肆中讀。肆力經史，旁及說文、音韻、算數。初至都，適四庫館開，任事者延之佐校，遂與硃筠、戴震、盧文弨、金榜、程瑤田等相講習。

傑為學長於校讎，與盧文弨最相似。得一書必審定句讀，博稽他本同異。於大戴禮用功尤深，著有大戴禮記繹。又易鄭注久佚，宋王應麟裒輯成書，惠棟復有增入。傑審視兩本，以為多羼入鄭氏易乾鑿度注，又漢書注所云鄭氏，乃即注漢書之人，非康成。乃刊其譌，定其是，復摘補其未備，著周易鄭注後定凡十二卷。胡渭禹貢錐指號為絕學，傑摘其誤甚多。嘗謂緯書「移河為界，在齊呂填閼八流以自廣」。河患之棘，由九河堙廢，而害始於齊。管仲能臣，必不自貽伊戚。班固敘溝洫志云：「商竭周移，秦決南涯，自茲距漢，北亡八支。」則九河之塞，當在秦、楚之際矣。惠棟尚書大傳輯本，傑以為疏舛，如「鮮度作荊，以詰四方」，誤讀困學紀聞，此謬之甚者。五行傳文不類，讀後漢書注，始知誤連皇覽也。傑嘗與翁方綱補正硃彞尊經義考序年月，博採見聞，以相證合。又與許言彥闡繹墨子上、下經，大有端緒。方言善本，始於戴震，傑採獲裨益最多，盧文弨以為不在戴下。漢隸字原考正，錢塘謂得隸之義例。

傑又言字母三十六字不可增並，不可顛倒：見、端、知、邦、非、精、照為孤清，不可增濁聲也；疑、泥、襄、明、微、來、日為孤濁，不可增清聲也；非即邦之輕脣，不可並於專又；微即明之輕脣，不可並於奉；影為曉之深喉，喻為匣之深喉，曉、匣、影、喻不可顛倒為影、曉、喻、匣也。所著書有小酉山房文集，嘉慶十二年，卒，年七十。

子授經，嘉慶三年優貢；傳經，六年優貢。皆能世其家學，有「雙丁」之目。授經佐其友嚴可均造甲乙丙丁長編，以校定說文。

周春，字松靄，海寧人。乾隆十九年進士，官廣西岑溪縣知縣。革陋規，幾微不以擾民，有古循吏風。以憂去官，岑溪人構祠祀焉。嘉慶十五年，重赴鹿鳴。二十年，卒，年八十七。春博學好古，兩親服闋，年未五十，不謁選。著十三經音略十三卷，專考經音，以陸氏釋文為權輿，參以玉篇、廣均、五經文字諸書音，字必審音，音必歸母，謹嚴細密，絲毫不假。他著又有中文孝經一卷，爾雅補注四卷，小學餘論二卷，代北姓譜二卷，遼金元姓譜一卷，遼詩話一卷，選材錄一卷，杜詩雙聲疊韻譜括略八卷。

孫星衍，字淵如，陽湖人。少與同里楊芳燦、洪亮吉、黃景仁文學相齊。袁枚品其詩，曰「天下奇才」，與訂忘年交。星衍雅不欲以詩名，深究經、史、文字、音訓之學，旁及諸子百家，皆必通其義。乾隆五十二年，以一甲進士授翰林院編修，充三通館校理。五十四年，散館，試厲志賦，用史記「如畏」，大學士和珅疑為別字，置三等改部。故事，一甲進士改部，或奏請留館，又編修改官可得員外，前此吳文煥有成案。珅示意欲使往見，星衍不肯屈節，曰：「主事終擢員外，何汲汲求人為？」自是編修改主事遂為成例。

官刑部，為法寬恕，大學士阿桂、尚書胡季堂悉器重之。有疑獄，輒令依古義平議，所平反全活甚眾。退直之暇，輒理舊業。洊升郎中。六十年，授山東兗沂曹濟道。

嘉慶元年七月，曹南水漫灘潰，決單縣地，星衍與按察使康基田鳩工集夫，五日夜，從上游築堤遏禦之，不果決。基田謂此役省國家數百萬帑金也。尋權按察使，凡七閱月，平反數十百條，活死罪誣服者十餘獄。濰縣有武人犯法，賄和珅門，囑託大吏。星衍訪捕鞫之，械和門來者於衢。及回本任，值曹工漫溢，星衍以無工處所得疏防咎，特旨予留任。曹工分治引河三道，星衍治中段。畢工，較濟東道、登萊道上下段省三十餘萬。先是河工分賠之員或得羨餘，謂之扣費，星衍不取，悉以給引河工費。時曹工尚未合，河督、巡撫亟奏合龍，移星衍任，尋又奏稱合而復開。開則分賠兩次壩工銀九萬兩，當半屬後任，而司事者並以歸星衍。星衍亦任之，曰：「吾既兼河務，不能不為人受過也。」

四年，丁母憂歸，浙撫阮元聘主詁經精舍。星衍課諸生以經史疑義及小學、天部、地理、算學、詞章，不十年，舍中士皆以撰述名家。服闋入都，仍發山東，十年，補督糧道。十二年，權布政使。值侍郎廣興在省，按章供張煩擾，星衍不肯妄支。後廣以賄敗，豫、東兩省多以支庫獲罪，星衍不與焉。十六年，引疾歸。

星衍博極群書，勤於著述。又好聚書，聞人家藏有善本，借鈔無虛日。金石文字，靡不考其原委。嘗病古文尚書為東晉梅賾所亂，官刑部時，即集古文尚書馬鄭注十卷、逸文二卷。歸田後，又為尚書今古文注疏三十九卷，其序例云：「尚書古注散佚，今刺取書傳升為注者五家三科之說：一，司馬遷從孔氏安國問故，是古文說；一，書大傳伏生所傳歐陽高、大夏侯勝、小夏侯建，是今文說；一，馬氏融、鄭氏康成雖有異同，多本衛氏宏、賈氏逵，是孔壁古文說：皆疏明出典。其先秦諸子所引古書說及緯書、白虎通等，漢、魏諸儒今文說、許氏說文所載孔壁古文，注中存其異文、異字，其說則附疏中。」其意在網羅放失舊聞，故錄漢、魏人佚說為多，又兼採近代王鳴盛、江聲、段玉裁諸人書說。惟不取趙宋以來諸人注，以其時文籍散亡，較今代無異聞，又無師傳，恐滋臆說也。凡積二十二年而後成。

其他撰輯，有周易集解十卷，夏小正傳校正三卷，明堂考三卷，考注春秋別典十五卷，爾雅廣雅詁訓韻編五卷，魏三體石經殘字考一卷，孔子集語十七卷，晏子春秋音義二卷，史記天官書考證十卷，建立伏博士始末二卷，寰宇訪碑錄十二卷，金石萃編二十卷，續古文苑二十卷，詩文集二十五卷。二十三年，卒，年六十六。星衍晚年所著書，多付文登畢亨、嘉興李貽德為卒其業。

亨，原名以田，字恬谿。初從休寧戴震游，精漢人古訓之學，尤長於書。星衍撰尚書今古文注疏，多採亨說，每稱以為經學無雙。中嘉慶十二年舉人，道光六年，以大挑知縣分發江西，署安義縣。有兄殺胞弟案，亨執「不念鞠子哀，泯亂倫彞，刑茲無赦」義，不準援赦。大府怒，將劾之，會歙程恩澤重亨，事乃解。後補崇義，以積勞卒官，年且八十矣。著有九水山房文存二卷。

貽德，字次白。嘉慶二十三年舉人。館星衍所，相得甚歡。著春秋左氏解賈服注輯述二十卷。其書援引甚博，字比句櫛，於義有未安者，亦加駁難。雖使沖遠復生，終未敢專樹征南之幟而盡棄舊義也。又有詩考異、詩經名物考、周禮賸義、十七史考異、攬青閣詩鈔、夢春廬詞。

王聘珍，字貞吾，南城人。自幼以力學聞。乾隆五十四年，學使翁方綱拔貢成均，為謝啟昆、阮元參訂古籍。嘗客浙西，與歙凌廷堪論學，廷堪深許之。為人厚重誠篤，廉介自守。

治經確守後鄭之學，著大戴禮記解詁十三卷、目錄一卷。其言曰：「大戴與小戴同受業於後倉，各取孔壁古文說，非小戴刪大戴、馬融足小戴也。禮察、保傅，語及秦亡，乃孔襄等所合藏。是賈誼有取於古記，非古記採及新書也。三朝記、曾子，乃劉氏分屬九流，非大戴所裒集也。」

又曰：「近代校讎，不知家法，王肅本點竄此經，私定孔子家語，反據肅本改易經文。又或據唐、宋類書如藝文類聚、太平御覽之流，增刪字句，或云據永樂大典改某字作某。凡茲數端，率以今義繩古義，以今音證古音，以今文易古文，遂使孔壁古奧之經，變而文從字順，經義由茲而亡。」故其發凡大旨，禮典器數，墨守鄭義，解詁文字，一依爾雅、說文及兩漢經師訓詁。有不知而闕，無杜撰之言。如「五義」義字，據周禮注讀若儀，「五鑿」五字釋若忤，青史子引漢書「君子養之」，讀若「中心養養」之養。皆能根據經史，發蒙解惑。江都焦循稱其不為增刪，一仍其舊，列為三十二讀書贊之一。他著經義考補，九經學。

凌廷堪，字次仲，歙縣人。六歲而孤，冠後始讀書，慕其鄉江永、戴震之學。乾隆五十五年進士，改教職，選寧國府學教授。奉母之官，畢力著述者十餘年。嘉慶十四年，卒，年五十三。

廷堪之學，無所不窺，於六書、歷算以迄古今疆域之沿革、職官之異同，靡不條貫。尤專禮學，謂：「古聖使人復性者學也，所學者即禮也。顏淵問仁，孔子告之者惟禮焉爾，顏子嘆道之高堅前後。迨『博文約禮』，然後『如有所立』，即『立於禮』之立也。禮有節文度數，非空言理者可託。」著禮經釋例十三卷，謂：「禮儀委曲繁重，必須會通其例。如鄉飲酒、鄉射、燕禮、大射不同，而其為獻酢酬旅、酬無算爵之例則同；聘禮、覲禮不同，而其為郊勞執玉、行享庭實之例則同；特牲饋食、少牢饋食不同，而其為尸飯主人初獻、主婦亞獻、賓長三獻、祭畢飲酒之例則同。」乃區為八例，以明同中之異，異中之同：曰通例，曰飲食例，曰賓客例，曰射例，曰變例，曰祭例，曰器服例，曰雜例。禮經第十一篇，自漢以來說者雖多，由不明尊尊之旨，故罕得經意，乃為封建尊尊服制考一篇，附於變例之後。大興硃珪讀其書，贈詩推重之。

廷堪禮經而外，復潛心於樂，謂今世俗樂與古雅樂中隔唐人燕樂一關，蔡季通、鄭世子輩俱未之知。因以隋沛公鄭譯五旦、七調之說為燕樂之本，又參考段安節琵琶錄、張叔夏詞源、遼史樂志諸書，著燕樂考原六卷。江都江籓嘆以為「思通鬼神」。他著有元遺山年譜二卷，校禮堂文集三十六卷、詩集十四卷。儀徵阮元常命子常生從廷堪授士禮，又稱其鄉射五物考、九拜解、九祭解、釋牲、詩楚茨考諸說經之文，多發古人所未發。其尤卓然者，則復禮三篇云。

同邑洪榜，字汝登。乾隆二十三年舉人。四十一年，應天津召試第一，授內閣中書。卒，年三十有五。粹於經學，著明象未成，終於益卦。因鄭康成易贊作述贊二卷。又明聲均，撰四聲均和表五卷，示兒切語一卷。江氏永切字六百十有六，是書增補百三十九字，又以字母見、溪等字注於廣韻之目每字之上，以定喉、吻、舌、齒、脣五音，蓋其書宗江、戴二家之說而加詳焉。為人律身以正，待人以誠。生平服膺戴震。戴震所著孟子字義疏證，當時讀者不能通其義，惟榜以為功不在禹下。撰震行狀，載與彭紹升書，硃筠見之曰：「可不必載，戴氏可傳者不在此。」榜乃上書辨論。江籓在吳下見其書，嘆曰：「洪君可謂衛道之儒矣。」

汪龍，字辰叔，亦廷堪同邑人。乾隆五十一年舉人。嗜古博學，尤精於詩，嘗讀詩生民、玄鳥二篇，疑鄭箋跡乳卵生之說，不若毛詩謂姜嫄、簡狄從帝嚳祀郊禖之正。遂稽傳、箋同異，用力於是經者數十年，成毛詩異義四卷，毛詩申成十卷。卒，年八十二。

桂馥，字冬卉，曲阜人。乾隆五十五年進士，選云南永平縣知縣，卒於官。

馥博涉群書，尤潛心小學，精通聲義。嘗謂：「士不通經，不足致用；而訓詁不明，不足以通經。」故自諸生以至通籍，四十年間，日取許氏說文與諸經之義相疏證，為說文義證五十卷。力窮根柢，為一生精力所在。

馥與段玉裁生同時，同治說文，學者以桂、段並稱，而兩人兩不相見，書亦未見，亦異事也。蓋段氏之書，聲義兼明，而尤邃於聲；桂氏之書，聲亦並及，而尤博於義。段氏鉤索比傅，自以為能冥合許君之旨，勇於自信，自成一家之言，故破字創義為多；桂氏專佐許說，發揮旁通，令學者引申貫注，自得其義之所歸。故段書約而猝難通闢，桂書繁而尋省易了。夫語其得於心，則段勝矣；語其便於人，則段或未之先也。其專臚古籍，不下己意，則以意在博證求通，展轉孳乳，觸長無方，亦如王氏廣雅疏證、阮氏經籍篡詁之類，非以己意為獨斷者。

及馥就宦滇南，追念舊聞，隨筆疏記十卷，以其細碎，比之匠門木材，題曰札樸。然馥嘗引徐幹中論：「鄙儒博學，務於物名，詳於器械，考於訓詁，摘其章句而不能統其大義之所極，以獲先王之心。故使學者勞思慮而不知道，費日月而無功成。」謂近日學者風尚六書，動成習氣，偶涉名物，自負倉、雅，略講點畫，妄議斯、冰，叩以經典大義，茫乎未之聞也。此尤為同時小學家所不能言，足以針肓起廢。他著有晚學集十二卷。

許瀚，字印林，日照人。道光十五年舉人，官嶧縣教諭。博綜經史及金石文字，訓詁尤深。至校勘宋、元、明本書籍，精審不減黃丕烈、顧廣圻。晚年為靈石楊氏校刊桂馥說文義證於清河，甫成而板毀於捻寇，並所藏經籍金石俱盡，遂挹鬱而歿，年七十。他著有韓詩外傳勘誤，攀古小廬文。

江聲，字叔澐，元和人。七歲就傅讀書，問讀書何為，師以取科第為言，聲求所以進於是者。年二十九，遭父疾，晨夕侍衛褥，不解衣帶，至自滌穠窬，視穢以驗疾進退。及居憂，哀毀骨立，逾三年，容戚然如新喪者。侍母疾，居喪，亦如父歿時。族黨哀其至行。既孤，因不復事科舉業。

讀尚書，怪古文與今文不類。又怪孔傳非安國所為。年三十五，師事同郡通儒惠棟，得讀所著古文尚書考及閻若璩古文疏證，乃知古文及孔傳皆晉時人偽作，於是集漢儒之說，以注二十九篇，漢注不備，則旁考他書。精研古訓，成尚書集注音疏十二卷，附補誼九條、識偽字一條，尚書集注音疏前後述外編一卷，尚書經師系表也。經文注疏，皆以古篆書之。疑偽古文者，始於宋之吳才老，硃子以後，吳草廬、郝京山、梅鷟皆不能得其要領。至本朝閻、惠兩徵君所著之書，乃能發其作偽之跡、剿竊之原。若刊正經文，疏明古注，則皆未之及也，及聲出而集大成焉。

聲又病後世深求考老轉注之義，至以篆跡求之，因為六書說，謂建類一首，即始一終亥五百四十部之首，同意相受，即凡某之屬皆從某也。陽湖孫星衍亦推其說，以為爾雅肇、祖、元、胎之屬，始也。始亦建類一首，肇、祖、元、胎皆為始，亦同意相受。說文此類亦甚多，推考老之訓，如口部之咽，嗌也；嗌，咽也。走部之走，趨也；趨，走也。猶之考注老，老轉注考矣。其同在口部、走部，即建類一首也。聲亦以為然，而戴震以為貫全部則義太廣。聲折之曰：「若止考老為轉注，不已隘乎？且諧聲一義，不貫全部乎？」聲與震以學問相推重，其不相附和如此。

生平不作楷書，即與人往來筆札，皆作古篆，俗儒往往非笑之，而聲不顧也。其寫尚書瀍水字，■L0字，不在說文，瀍據淮南作廛，水廛據爾雅義作孟，人始或怪之，後服其非臆說。顧其書終以時俗不便識讀，不甚行於時。

聲性耿介，不慕榮利。交游如王鳴盛、王昶、畢沅，皆重其品藻，而聲未嘗以私事干之，當事益重其人。嘉慶元年，舉孝廉方正。四年，卒，年七十有九。晚年因不諧俗，動與時違，取周易艮背之義，自號艮庭，學者稱為艮庭先生云。

子鏐，吳縣學生。孫沅，優貢生。世傳其學。

沅，字子蘭。金壇段玉裁僑居蘇州，沅出入其門者數十年。沅先著說文釋例，後承玉裁囑，以段書十七部諧聲表之列某聲某聲者為綱，而件系之；聲復生聲，則依其次第，為說文解字音均表凡十七卷。沅於段紕譌處略箋其失，其言曰：「支、脂、之之為三，真、臻、先與諄、文、欣、魂、痕之為二，皆陸氏之舊，而段氏矜為獨得之秘，嚴分其界以自殊異。凡許氏所合韻處，皆多方改使離之，而一部之與十二部，亦不使相通。故皕之讀若秘，改為逼；肊之乙聲，刪去聲字；必之弋亦聲，改為八亦聲。而於開章一篆說解極一物三字，即是一部、十二部、十五部合韻之理，於是絕不敢言其韻，直至亥字下重文說之也。十二、十三兩部之相通者，惟民、昬二字為梗，故力去昬字，以就其說。畀字田聲，十五部也，綥從畀得聲，而翏即古綦字，在一部，遂改畀字為★M1聲，以避十五部與一部之合音。凡此皆段氏之癥結處也。」又曰：「段氏論音謂古無去，故譜諸書平而上入。沅意古音有去無入，平輕去重，平引成上，去促成入。上入之字，少於平去，職是故耳。北人語言入皆成去，古音所沿，至今猶舊，非敢茍異，參之或然。」沅當時面質玉裁，親許駮勘，故有不同雲。卒，年七十二。

錢大昭，字晦之，嘉定人，大昕弟。大昕深於經史，一門群從，皆治古學，能文章，為東南之望。大昭少於大昕者二十年，事兄如嚴師，得其指授，時有兩蘇之比。壯歲游京師，嘗校錄四庫全書，人間未見之秘，皆得縱觀，由是學問益浩博。又善於決擇，其說經及小學之書，能直入漢儒閫奧。嘗欲從事爾雅，大昕與書，謂：「六經皆以明道，未有不通訓詁而能知道者。欲窮六經之旨，必自爾雅始。」大昭乃著爾雅釋文補三卷及廣雅疏義二十卷。

又著說文統釋六十卷，其例十：一曰疏證以佐古義，凡經典古義與許合者在所必收。二曰音切以復古音，以徐鉉、徐鍇等不知古音，往往誤讀，又許君言讀若某者，即有某音，今並補正；又說文本有舊音，隋書經籍志有說文音隱，顏氏家訓引之。唐以前傳注家多稱說文音某，今並採附本字之下。三曰考異以復古本，凡古本暨古書所引有異同者，悉取以折中。四曰辨俗以正譌字，凡經典相承俗字，及徐氏新補、新附字，皆辨證詳明，別為一卷附後。五曰通義以明互借，凡經典之同物同音，於古本是通用者，皆引經證之。六曰從母以明孳乳，如完、刓、髡、軏等字，皆於元下注云從此。七曰別體以廣異義，凡重文中之籀、篆、古文、奇字，皆有所從，其許君未言者，亦略釋之；經典兩用者，則引而證焉。八曰正譌以訂刊誤，凡許君不收之字，注中不應有，又字畫脫誤者，並校正之。九曰崇古以知古字，如鷐、鴠、、之類，經典有不從鳥者，此古今字，今注曰古用某。十曰補字以免漏略，如由、希、免、畾等三十九字，從此得聲者甚多，而書中脫落，有子無母，非許例，今酌補之，亦別為一卷附後。

大昭於正史尤精兩漢，嘗謂注史與注經不同，注經以明理為宗，理寓於訓詁，訓詁明而理自見。注史以達事為主，事不明，訓詁雖精無益也。每怪服虔、應劭之於漢書，裴駰、徐廣之於史記，其時去古未遠，稗官、載記、碑刻尚多，不能會而通之，考異質疑，徒戔戔於訓詁，乃著兩漢書辨疑四十卷，於地理、官制皆有所得。又仿其例著三國志辨疑三卷。又以宋熊方所補後漢書年表祗取材範書、陳志，乃於正史外兼取山經、地志、金石、子集，其體例依班氏之舊，而略變通之，著後漢書補表八卷。計所補王侯，多於熊書百三十人，論者謂視萬斯同歷代史表有過之無不及。他著有詩古訓十二卷，經說十卷，補續漢書藝文志二卷，後漢郡國令長考一卷，邇言二卷。

生平不嗜榮利，名其讀書之所曰可廬，欲蘄至於古之隨遇自足者。嘉慶元年，舉孝廉方正。

子東垣，字既勤。嘉慶三年舉人。官浙江松陽縣知縣，以艱歸。服闋，補上虞縣。東垣與弟繹、侗，皆潛研經、史、金石，時稱「三鳳」。嘗與繹、侗及同縣秦鑒勘訂鄭志，又與繹、侗、鑒及桐鄉金錫鬯輯釋崇文總目，世稱精本。東垣為學沉博而知要，以世傳孟子注疏繆舛特甚，乃輯劉熙、綦毋邃、陸善經諸儒古注及顧炎武、閻若璩、同時師友之論，附以己見。並正其音讀，考其異同，為孟子解誼十四卷。他著有小爾雅校證二卷，補經義考四十卷，列代建元表，勤有堂文集。

侗，字同人。於歷算之學，亦能究其原本。大昕撰宋遼金元四史朔閏考，未竟而卒，侗證以群書、金石文字，增輯一千三百餘條。日夕檢閱推算，幾忘寢食，卒因是感疾而歿。

硃駿聲，字豐芑，吳縣人。年十三，受許氏說文，一讀即通曉。從錢大昕游，錢一見奇之，曰：「衣缽之傳，將在子矣！」嘉慶二十三年舉人，官黟縣訓導。咸豐元年，以截取知縣入都，進呈所著說文通訓定聲及古今韻準、柬韻、說雅，共四十卷。文宗披覽，嘉其洽，賞國子監博士銜。旋遷揚州府學教授，引疾，未之官。八年，卒，年七十一。

駿聲著述甚博，不求知於世，兼長推步，明通象數。嘗論爾雅太歲在寅，推大昕說，謂其時自以實測之歲星在亥，定太歲在寅，命之曰攝提格以紀年，歲星所合之辰，即為太歲。然歲星閱百四十四年而超一辰，在秦、漢而甲寅之年歲星在丑，太歲應在子。漢詔書以太初元年為攝提格者，因六十紀年之名，歷年以次排敘，不能頓超一辰，故仍命以攝提格也。於是後人以寅、卯等為太歲，強以攝提格等為歲陰。其實爾雅所云歲陽、歲陰，非如後人說也。他著有左傳旁通十卷，左傳識小錄三卷，夏小正補傳一卷，離騷補注一卷。

子孔彰，字仲我。能傳父業，著有說文粹三編，十三經漢注，中興將帥別傳。


\end{pinyinscope}