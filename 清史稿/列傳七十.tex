\article{列傳七十}

\begin{pinyinscope}
覺羅武默訥舒蘭拉錫拉錫子旺札爾孫博靈阿圖理琛何國宗

覺羅武默訥，正黃旗人，景祖第三兄索長阿四世孫也。順治四年，授世職拖沙喇哈番，累進三等阿達哈哈番，擢一等侍衛。康熙六年，授內大臣，管佐領。

十六年，命偕侍衛費耀色、塞護禮、索鼐瞻禮長白山，諭曰：「長白山祖宗發祥之地，爾等赴吉林，選識路之人，瞻視行禮，並巡視寧古塔諸處，於大暑前馳驛速往。」五月己卯，武默訥等發京師；己丑，至盛京，東行；戊戌，至吉林。詢土人，無知長白山路者。得舊居額赫訥殷獵戶岱穆布魯，言其父曾獵長白山麓，負鹿歸，道經三宿，似去額赫訥殷不遠。自吉林至額赫訥殷，陸行十日，舟行幾倍之。寧古塔將軍巴海令運米十七艘詣額赫訥殷，先發，並令協領薩布素護武默訥等行。六月丁未，武默訥等攜三月糧，陸行經溫德亨河、庫埒訥嶺、奇爾薩河、布爾堪河、納丹弗埒城、輝發江、法河、卓隆鄂河，抵訥殷江幹，米亦至。乃乘小舟，與薩布素分道行，溯訥殷江逆流上。

丙寅，會於額赫訥殷。一望深林無路，薩布素率眾前行，伐木開道。遣人還告：行三十里，得一山，升其巔，緣木而望，長白山乃在百餘里外，片片白光如積玉，視之甚晰。戊辰，武默訥前行。己巳，遇薩布素於林中。壬申黎明，大霧，莫辨山所向。聞鶴唳，尋聲往，遇鹿蹊，循行至山麓，見周遭密林，中間平迤圓繞，有草無木。前臨小林，盡處有白樺木，整若栽植，及旋行林外，仍瀰漫無所見。跪誦敕旨，拜畢，霧開，峰巒歷歷在目，登陟有路。遙望之，山修而扈，既近，則堂平而宇圜，向所睹積玉光，冰雪所凝也。山峻約百餘里，巔有池，環以五峰，其四峰臨水拱峙，正南一峰稍低，分列雙闕。池廣袤約三四十里，夾山澗水噴注，自左流者為松花江，右流者為大小訥殷河，繞山皆平林。武默訥瞻拜而下。峰巔群鹿奔逸，僕其七，墜武默訥等前。時登山者正七人，方乏食，謝山靈賜。卻行未里許，欻然霧合。癸酉，還至前望處，終不復見山光。七月庚辰，至恰庫河，馬疲甚。甲申，自恰庫河乘舟還，經色克騰、圖伯赫、噶爾漢、噶達渾、薩穆、薩克錫、法克什、多琿諸河，至松花江。八月丁未，還吉林，巡視寧古塔諸處。乙丑，還京師。

疏聞，詔封長白山之神，秩祀如五嶽。十七年，命武默訥齎敕往封，歲時望祭如典禮。十九年，召入養心殿，命工繪其像以賜。諭曰：「以此像俾爾子孫世世供享，以昭恩寵。」二十九年，卒，賜祭葬。

舒蘭，納喇氏，滿洲正紅旗人。父敦多哩，官刑部侍郎，兼佐領。坐鞫總督蔡毓榮罪，附和尚書希福從輕比，奪官，戍黑龍江。

舒蘭自理籓院筆帖式遷主事。康熙三十八年，從侍郎滿丕、都統烏達禪等，招降巴爾瑚三千餘人，安置察哈爾游牧地，編隸佐領。未幾，巴爾瑚佐領額克圖叛，戕察哈爾副總管阿必達、驍騎校班第，掠馬駝以遁。上命喀爾喀公錫卜推哈坦等率蒙古兵追剿，舒蘭持檄傳示蒙古諸貝勒臺吉，並徵察哈爾、厄魯特兵，從烏達禪會剿，擒其渠。遷內閣侍讀。

四十年，命偕侍衛拉錫往探河源，諭曰：「河源雖名古爾班索里瑪勒，其發源處人跡罕到。爾等務窮其源，察視河流自何處入雪山邊內。凡經流諸處，宜詳閱之。」四月辛酉，舒蘭等發京師。五月己亥，至青海。庚子，至庫庫布拉克。貝勒色卜騰扎勒與偕行。

六月癸亥，至鄂棱諾爾。甲子，西行至扎棱諾爾。鄂棱周二百餘里，扎棱周三百餘里，二諾爾距三十里許。乙丑，至星宿海，蒙古名「鄂敦塔拉」。星宿海之源，小泉萬億，歷歷如星，眾山環之。南有山曰古爾班圖勒哈，西南有山曰布瑚珠勒赫，西有山曰巴爾布哈，北有山曰阿克塔齊勒，東北有山曰烏闌都什，蒙古總名曰「庫爾坤」，即昆侖也。山泉出自古爾班圖勒哈者，為噶爾瑪瑭；出自巴爾布哈者，為噶爾瑪楚木朗；出自阿克塔齊勒者，為噶爾瑪沁尼。三山之泉，溢為三支河，即古爾班索里瑪勒也。三河東流入扎棱諾爾，扎棱一支入鄂棱諾爾，黃河自鄂棱出。其他山泉與平地水泉，淵淪縈繞，不可勝數，悉歸黃河東下。

丁卯，舒蘭等自星宿海還，舍故道，循河流東南行。己巳，登哈爾吉山，見黃河折而東，至庫庫陀羅海山，又南繞薩楚克山，復北流，經巴爾陀羅海山之南。庚午，達阿木尼瑪勒占穆遜山，山最高，雲霧蔽之，不可端倪。蒙古人言長三百餘里，有九高峰，積冰終古不消。常雨雪，一月得晴僅三四日。舒蘭等自此返。壬申，至錫喇庫特勒，又南過僧庫爾高嶺，更百餘里，至黃河岸。見黃河自巴爾陀羅海山東北流，經歸德堡北、達喀山南兩山峽中，流入蘭州。自京師至星宿海，七千六百餘里。寧夏西自松山至星宿海，天氣漸低，地勢漸高，人氣閉塞，行多喘息。九月，還京師，具疏述所經，並繪圖以進。

上諭廷臣曰：「朕於古今山川名號，雖在邊徼遐荒，必詳考圖籍，廣詢方言，務得其正。故遣使至昆侖，目擊詳求，載入輿圖。即如黃河源出西塞外庫爾坤山之東，眾泉渙散，燦如列星，蒙古謂之『鄂敦塔拉』，西番謂之『索里瑪勒』，中華謂之『星宿海』，是為河源。匯為扎棱、鄂棱二澤。東南行，折北，復東行，由歸德堡、積石關入蘭州，其原委可得而縷晰也。」

舒蘭累擢內閣學士。四十五年，命往西藏封拉藏為翊法恭順汗。回京得風疾，遣太醫診視。越二年，疾復發，乞休，許解任調治。五十二年，疾愈，起故官。是年以萬壽恩典，復其父敦多哩故秩。尋遷工部侍郎。未幾，坐事，降三秩調用。五十九年，卒。

拉錫，圖伯特氏，蒙古正白旗人。自親軍校三遷二等侍衛，偕舒蘭窮河源，進一等。雍正初，累擢本旗都統。以治事明敏，予拜他喇布勒哈番世職，授議政大臣。拉錫諳習旗務，奏事輒稱旨，累被褒嘉，加授拖沙喇哈番。四年，以隱匿烏梁海事，盡削官職，降授一等侍衛，管太僕寺卿。尋仍擢鑲白旗滿洲都統，迭署江寧將軍、天津滿洲水師營都統，授領侍衛內大臣。卒。

子旺札爾，初授侍衛，襲世職。使從侍郎阿克敦與噶爾丹定界。如蘇州、如浙江按事。累遷鑲白旗滿洲都統、理籓院侍郎、御前大臣。命赴金川察沿途驛站。金川平，擢領侍衛內大臣。卒，謚恪慎。

孫博靈阿，襲世職。初授侍衛，累遷正藍旗蒙古副都統。從征金川，攻當噶爾拉，撲碉受創，卒。贈都統銜，進世職一等輕車都尉，圖形紫光閣。

乾隆四十七年，高宗命侍衛阿彌達詣西寧祭河神，再窮河源。還奏：「星宿海西南有水名阿勒坦郭勒，更西有巨石高數丈，名阿勒坦噶達素齊老。蒙古語『阿勒坦』為黃金，『噶達素』為北極星，『郭勒』為河，『齊老』石也。崖壁黃金色，上有池，池中泉噴湧，釃為百道，皆黃金色。入阿勒坦郭勒，回旋三百餘里，入星宿海，為黃河真源。」高宗命四庫館諸臣輯河源紀略識其事。阿彌達更名阿必達。大學士阿桂子，附見阿桂傳。

圖理琛，阿顏覺羅氏，滿洲正黃旗人。以國子生考授內閣中書，遷侍讀。坐事，奪職。康熙五十一年，特命復職，出使土爾扈特。

初，土爾扈特汗阿玉奇從子阿喇布珠爾，假道準噶爾赴西藏謁達賴喇嘛。準噶爾臺吉策妄阿喇布坦與阿玉奇構怨，阿喇布珠爾不得歸，款關乞內屬，詔封貝子，賜牧嘉峪關外黨色爾騰。嗣阿玉奇遣使入貢，上欲歸阿喇布珠爾。命圖理琛偕侍讀學士殷扎納、郎中納顏齎敕諭阿玉奇，假道鄂羅斯。

五月，圖理琛等自京師啟行，七月，至鄂羅斯境楚庫柏興。以假道故，待其國察罕汗進止。五十二年正月，許假道，乃行。還烏的柏興，越柏海爾湖而北，抵厄爾庫。鄂羅斯託波爾噶噶林遣其屬博爾科尼來迎。噶噶林者，彼國所稱總管也。圖理琛等欲行，博爾科尼言噶噶林令天使當自水路行，而昂噶拉河冰未泮，請稍駐俟之。三月，自昂噶拉河乘舟抵伊聶謝柏興，登陸。五月，抵麻科斯科，復乘舟自揭的河順流行，經那裡穆柏興、蘇爾呼特柏興、薩瑪爾斯科、狄穆演斯科諸地。七月，至託波爾。其地噶噶林名馬提飛費多里魚赤，迎至廨，留八日。仍遣博爾科尼護之行，抵鴉班沁登陸。自費耶爾和土爾斯科越佛落克嶺，抵索里喀穆斯科，以路濘，守凍十日。復行，經改郭羅多、黑林諾付、喀山、西穆必爾斯科諸地。十一月，至薩拉託付，是為鄂羅斯與土爾扈特界。水自東北來，折而南，鄂羅斯號為佛爾格，土爾扈特號為額濟勒。阿玉奇汗駐牧地曰瑪努託海，距此十日程，以雪盛不能行。

五十三年四月，阿玉奇遣臺吉祥偉徵等來迎。五月，圖理琛等渡額濟勒河，阿喇布珠爾之父納扎爾瑪穆特遣獻馬，卻之。六年朔，至瑪努託海，阿玉奇擇日聽宣敕。圖理琛等以上意諭之曰：「阿喇布珠爾已賜爵優養，欲遣歸爾牧地，以策妄阿喇布坦方與爾交惡，恐為所戕。爾若欲令阿喇布珠爾歸，當自鄂羅斯來迎。」阿玉奇曰：「我雖外夷，然冠服與中國同。鄂羅斯乃嗜欲不同、言語不通之國也，天使歸道當察其情狀。鄂羅斯若以往來數故不假道，則我無由入貢矣。阿喇布珠爾荷厚恩，與歸土爾扈特同，復何疑慮？」阿玉奇及納扎爾瑪穆特等各贈馬及方物，圖理琛等以越境無私交，卻不受。阿玉奇待之有隆禮，留十四日，筵宴不絕。復附表奏謝。圖理琛等遂行，由舊路歸，鄂羅斯遣護如初。五十四年三月，還京師。

是役也，往返三載餘，經行數萬里。蓋土爾扈特為鄂羅斯所隔，遠阻聲教，而鄂羅斯又故導我使紆道行。圖理琛奉使無辱命，既歸國，入對，述往還事狀，並撰異域錄，首冠輿圖，次為行記，呈上覽。上嘉悅，尋授兵部員外郎。阿喇布珠爾亦遂留牧黨色爾騰不復遣，再傳至其子丹忠，雍正中，遷牧額濟內河。

圖理琛遷郎中。世宗即位，命赴廣東察籓庫，就擢廣東布政使。調陜西。三年，擢巡撫。五年，召為兵部侍郎，調吏部。偕喀爾喀郡王額駙策凌等往定喀爾喀與鄂羅斯界。仍調兵部。六年，追議前定界時，與鄂羅斯使臣薩瓦鳴砲謝天，私立木牌，並擅納鄂羅斯貿易人入界；又前任陜西巡撫時，將天下兵數繕摺私給將軍延信，逮問論斬。詔宥免，遣築扎克拜達里克城。高宗即位，授內閣學士，遷工部侍郎。乾隆元年，以老解侍郎任，仍為內閣學士。二年，引疾去。五年，卒。

何國宗，字翰如，順天大興人。康熙五十一年進士，改庶吉士，命直內廷學算法。五十二年，命編輯律歷淵源。未散館，授編修。三遷至庶子。雍正初，授侍讀學士，再遷至內閣學士。

三年，命視黃、運河道，奏請增築戴村石壩，疏濬東昌城南七里河、城北魏家灣及德州城南減河；又以汶、泗泉源紆遠，請專設管泉通判；又請修高家堰石堤。上皆允其請，並以高家堰石堤工沖要，命發帑興修。復奏言：「運河自臨清以上，賴衛水以濟。衛水發源百泉，益以丹、洹二水，其流始盛。請疏百泉為三渠，洹河亦築壩開渠引水，一分灌田，三分濟運。」上從其議。旋以山東巡撫塞楞額奏言國宗等奉使所經州縣，供億白金七千六百有奇。上責國宗不惜物力，負任使，坐降調。五年，授大理寺卿。六年，復擢內閣學士，遷工部侍郎。八年，命與侍郎牛鈕督修北運河減水壩，並濬引河。國宗等議捍護河西務北堤及耍兒渡魚鱗壩，別開塌河澱下流賈家沽洩水河，建築三里淺、筐兒港、張家莊諸處挑水壩，上命如議速行。九年，兼河東河道總督。田文鏡奏戴村初建玲瓏、亂石、滾水三壩。汶水盛漲，自壩面流入鹽河歸海。國宗等增築石壩，水不能過，瀕河連年被患。請毀石壩，復為亂石、滾水壩。上責國宗勘工錯誤，貽害民間，奪官。

乾隆初，起充算學館、律呂館總裁。九年，賜秩視三品。尋授左副都御史。十年，兼領飲天監正。十三年，遷工部侍郎。

康熙間，聖祖命制皇輿全覽圖，以天度定準望，一度當二百里，遣使如奉天，循行混同、鴨綠二江，至朝鮮分界處，測繪為圖。以鴨綠、圖門二江間未詳晰，五十年，命烏喇總管穆克登偕按事部員復往詳察。國宗弟國棟亦以通歷法直內廷。五十三年，命國棟等周歷江以南諸行省，測北極高度及日景。五十八年，圖成，為全圖一，離合凡三十二貞，別為分省圖，省各一貞。命蔣廷錫示群臣，諭曰：「朕費三十餘年心力，始得告成。山脈水道，俱與禹貢合。爾以此與九卿詳閱，如有不合處，九卿有知者，舉出奏明。」乃鐫以銅版，藏內府。

高宗既定準噶爾，乾隆二十一年，命國宗偕侍衛努克三、哈清阿率欽天監西洋人往伊犁，自巴里坤分西北兩路，測天度繪圖。既還報，命署左都御史。二十二年，授禮部尚書。以京察舉弟國棟，坐徇庇，奪官。尋授編修，直上書房。二十八年，復授內閣學士。是歲，上以諸回部悉定，復遣尚書明安圖等往測天度繪圖，是為乾隆內府皇輿圖。二十六年，遷禮部侍郎。二十七年，以老休致。三十一年，卒。

論曰：國家撫有疆宇，謂之版圖，版言乎其有民，圖言乎其有地。聖祖東訪長白山，西探河源，北撫土爾扈特，武默訥、舒蘭、圖理琛奉使稱職。觀所還奏，曲折詳盡，歷歷如繪。國宗以明算事聖祖，又幸老壽，迨高宗朝，詣新疆測繪。康熙、乾隆兩內府圖皆躬與編摹。揆之於古，其裴秀、賈耽之倫歟？


\end{pinyinscope}