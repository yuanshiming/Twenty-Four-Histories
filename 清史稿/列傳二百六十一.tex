\article{列傳二百六十一}

\begin{pinyinscope}
吳三桂耿精忠尚之信孫延齡

吳三桂，字長伯，江南高郵人，籍遼東。父襄，明崇禎初官錦州總兵。三桂以武舉承父廕，初授都督指揮。襄坐失機下獄，擢三桂總兵，守寧遠。洪承疇出督師，合諸鎮兵，三桂其一也。師攻松山，三桂戰敗，夜引兵去。松山破，承疇降，三桂坐鐫三秩，收兵仍守寧遠。三桂，祖大壽甥也，大壽既降，太宗令張存仁書招三桂，不報。

順治元年，李自成自西安東犯，太原、寧武、大同皆陷，又分兵破真定。莊烈帝封三桂平西伯，並起襄提督京營，徵三桂入衛。寧遠兵號五十萬，三桂簡閱步騎遣入關，而留精銳自將為殿。三月甲辰，入關，戊申，次豐潤。而自成已以乙巳破明都，遣降將唐通、白廣恩將兵東攻灤州。三桂擊破之，降其兵八千，引兵還保山海關。自成脅襄以書招之，令通以銀四萬犒師，遣別將率二萬人代三桂守關。三桂引兵西，至灤州，聞其妾陳為自成將劉宗敏掠去，怒，還擊破自成所遣守關將；遣副將楊珅、游擊郭云龍上書睿親王乞師。王方西征，次翁後，三桂使至，明日，進次西拉塔拉，報三桂書，許之。

自成聞三桂兵起，自將二十萬人以東，執襄置軍中；復遣所置兵政部尚書王則堯招三桂，三桂留不遣。越四日，王進次連山，三桂又遣雲龍齎書趣進兵。師夜發，逾寧遠，次沙河，明日，距山海關十里。三桂遣邏卒報自成將唐通出邊立營，王遣兵攻之，戰於一片石，通敗走。又明日，師至關，三桂出迎。王命設儀仗，吹螺，偕三桂拜天畢，三桂率部將謁王，王令其兵以白布系肩為識，前驅入關。自成兵橫亙山海間，列陣以待。王令諸軍向自成兵而陣，三桂兵列右翼之末。陣定，三桂先與自成兵戰，力鬥數十合。及午，大風塵起，咫尺莫能辨，師噪風止。武英郡王阿濟格、豫郡王多鐸以二萬騎自三桂陣右突入，騰躍摧陷。自成方立馬高岡觀戰，詫曰：「此滿洲兵也！」策馬下岡走，自成兵奪氣，奔潰。逐北四十里，即日王承制進三桂爵平西王，分馬步兵各萬隸焉，令前驅逐自成。三桂執則堯送王所，命斬之。自成至永平，殺襄，走還明都，屠襄家，棄明都西走。命三桂從阿濟格逐自成至慶都，屢戰皆勝。自成走山西，乃還師。

世祖定京師，授三桂平西王冊印，賜銀萬、馬三。明福王由崧稱帝南京，使封三桂薊國公，又遣沈廷揚自海道運米十萬、銀五萬犒師，三桂不受；尋遣其侍郎左懋第、都督陳洪範等使於我，復齎銀幣勞三桂，三桂仍辭不受。尋命英親王阿濟格為大將軍，西討自成，三桂率所部從，自邊外趨綏德，二年，克延安、鄜州，進攻西安。自成以數十萬人迎戰，三桂督兵奮擊，斬數萬級。自成出武關南走，師從之，自襄陽下武昌，自成走死。師復東徇九江。八月，師還，賜繡朝衣一襲、馬二，命進稱親王，出鎮錦州，所部分屯寧、錦、中右、中後、中前、前屯諸地。三桂疏言丁給地五晌，各所房屋灰燼，地土磽薄，請增給；並為珅、雲龍及諸將吳國貴、高得捷等請世職，屬吏童達行等乞優擢；又以父襄、母祖氏、弟三輔並為自成所殺，疏乞賜恤：並如所請。三桂辭親王，下部議，許之。三年，入覲，賜銀二萬。

五年，命與定西將軍墨爾根侍衛李國翰同鎮漢中。六年，明宗室硃森滏攻階州，三桂與國翰督兵擊斬之。有王永強者為亂，破延安、榆林等十九州縣，延綏巡撫王正志、靖遠道夏時芳死之；復陷同官、定邊、花馬池。三桂督兵克宜君、同官，擊斬七千餘級。進克蒲城、宜川、安塞、清澗諸縣，誅永強所置吏。定邊、榆林、府穀皆下。八年，入覲，賜金冊印。時明桂王由榔稱帝居南寧，張獻忠將孫可望、李定國等皆降於明，率兵擾川北諸郡縣。命三桂偕國翰率師討之。九年七月，三桂與國翰遣兵西撫漳臘、松潘，東拔重慶；進攻成都，明將劉文秀棄城走；復進克嘉定，駐軍綿州。文秀及王復臣復自貴州向四川，招惈儸為助，陷重慶，進破敘州。三桂屢戰不利。文秀、復臣圍巡按御史郝浴於保寧。浴趣三桂等赴援，擊斬復臣，文秀引兵走。浴疏劾三桂擁兵觀望狀，三桂摘疏中「親冒矢石」語劾浴冒功，浴坐謫徙。三桂敘功，歲增俸千。子應熊尚主，為和碩額駙，授三等精奇尼哈番，加少保兼太子太保。

十四年，可望反明，攻由榔，定國御之，可望敗走長沙，來降。詔授三桂平西大將軍，與國翰率師徇貴州；時大將軍羅託、經略洪承疇等出湖南，將軍卓布泰等出廣西：三道並進。三桂等發漢中，道保寧、順慶，次合州，破明兵，收江中戰艦。定國遣其將劉正國、楊武守三坡、紅關諸隘，石壺關者尤險峻，明兵阻關。三桂令騎兵循山麓，步兵陟其巔，以砲發其伏，明兵驚潰，遂下遵義，克開州。會羅託等已克貴陽，卓布泰亦自都勻、安遠入，信郡王多尼將禁旅至。國翰還師遵義，尋卒。三桂馳與羅託等會於平越楊老堡，議分道進兵。三桂自遵義出天生橋，聞白文選據七星關，遂繞出烏撒土司境，次霑益。多尼師進曲靖，敗文選。卓布泰師進羅平，敗定國。

十六年正月，由榔奔永昌。二月，三桂與尚善、卓布泰合軍克雲南會城，破文選玉龍關，取永昌，由榔走緬甸。師渡潞江，定國設伏磨盤山，詗知之，分八隊迎擊，斬殺過半。取騰越，追至南甸，乃振旅自永昌、大理、姚安還。明將馬寶、李如碧、高啟隆、劉之復、塔新策、王會、劉偁、馬惟興、楊武、楊威、高應鳳、狄三品等，及景東、蒙化、麗江、東川、鎮雄諸土司，先後來降。多尼、卓布泰等師還，留固山額真伊爾德、卓羅等分軍駐守，而詔三桂鎮雲南，命總管軍民事。諭吏、兵二部，雲南將吏聽三桂黜陟。定國求出由榔緬甸，軍孟艮。元江土司那嵩與降將高應鳳舉兵應定國。三桂督兵自石屏進圍元江，逾月，擊斬應鳳，嵩自焚死，收其地為元江府。

十七年，戶部疏言雲南俸餉歲九百餘萬，議檄滿洲兵還京，裁綠旗兵五之二。三桂謂邊疆不寧，不宜減兵力。是時三桂已陰有異志，其籓下副都統楊珅說以先除由榔絕人望。三桂乃疏言：「前者密陳進兵緬甸，奉諭：『若勢有不可，慎勿強，務詳審斟酌而行。』臣籌畫再三，竊謂渠魁不滅，有三患二難：李定國、白文選等分住三宣六慰，以擁戴為名，引潰眾肆擾，其患在門戶；土司反覆，惟利是趨，一被煽惑，遍地蜂起，其患在肘腋；投誠將士，尚未革心，萬一邊關有警，若輩乘隙而起，其患在腠理。且兵糧取之民間，無論各省餉運愆期，即到滇召買，民方懸磬，米價日增，公私交困，措糧之難如此；年年召買，歲歲輸將，民力既盡，勢必逃亡，培養之難又如此。惟及時進兵，早收全局，乃救時之計。」下議政王大臣會戶、兵二部議，令學士麻勒吉、侍郎石圖如雲南諮三桂機宜，乃決策進兵。命內大臣愛星阿為定西將軍，率禁旅南征。

三桂所部五丁出一甲，甲二百置佐領，積數十佐領，以吳應麒、吳國貴為左、右都統分統之。七月，三桂疏請部勒降兵，分置十營，營千二百人，以降將為總兵：馬寶、李如碧、高啟隆、劉之復、塔新策將忠勇五營；王會、劉偁、馬惟興、楊威、吳子聖將義勇五營。十月，又疏請置援剿四鎮，以馬寧、沈應時、王輔臣、楊武為總兵。皆允之。三桂請拊循南甸、隴川、千崖、盞達、車里諸土司，頒敕印；復檄緬甸，令執由榔以獻。定國、文選屢攻緬甸求出由榔，緬甸頻年被兵，患苦之，使告師破定國等，請以由榔獻。十八年，三桂遣使緬甸刻師期，令於猛卯迎師；遣副都統何進忠及應時、寧等率師出騰越，道隴川，三月，至猛卯。緬甸又與定國戰，道阻。既，緬甸使至迎師，會瘴發，進忠等引還。

三桂以馬乃土司龍吉兆稱兵應定國，遣寶、啟隆及游擊趙良棟等討之，攻七十餘日，破其寨，斬吉兆，以其地為普安縣。九月，瘴息。三桂與愛星阿及前鋒統領白爾赫圖，都統果爾欽、遜塔等督兵攻大理，復出騰越，道南甸、隴川至猛卯，分兵二萬，遣寧、輔臣別取道姚關、鎮康、孟定；又慮蠻暮、猛密二土司助定國阻我師後，留總兵張國柱將三千人屯南甸為備。十一月，會師木邦。文選毀錫箔江橋走茶山，定國走景線。三桂令寧等以偏師逐文選，而與愛景阿趨緬甸，復檄令執送由榔。十二月，師進次舊晚坡，距緬甸都六十里。緬甸使告請遣兵進次蘭鳩江濱捍衛，乃遣白爾赫圖將百人以往。緬甸遂執由榔及其母、妻等送軍前。寧等逐文選及於猛卯，文選以數千人降，師還。

康熙元年，捷聞，詔進三桂親王，並命兼轄貴州。召愛星阿率師還。四月，三桂執由榔及其子，以弓弦絞殺之，送其母、妻詣京師，道自殺。定國尚往來邊上伺由榔消息，三桂令提督張勇將萬餘人戍普洱、元江為備。未幾，定國走死猛臘。三桂招其子嗣興，以千餘人降，明亡。二年，遣會等攻隴納山蠻，破巢，斬渠。三年，遣之復及總兵李世耀率兵出大方、烏蒙，攻水西土司安坤、烏撒土司安重聖，並擊斬之，以其地設府：隴納曰平遠，大方曰大定，水西曰黔西，烏撒曰威寧。四年，奏裁雲南綠旗兵五千有奇。五年，復遣兵攻土司祿昌賢於隴箐，取其寨數十。迤東悉定，設府曰開化，州曰永定。

三桂初以開關迎師，位望出諸降將孔有德、耿仲明、尚可喜輩右。有德專征定湖廣，徇廣西，李定國破桂林，殉焉；可喜與仲明子繼茂分兵定廣東、福建；而三桂功最高。雲、貴初定，洪承疇疏用明黔國公沐英故事，請以三桂世鎮雲南。三桂復請敕云南督撫受節制，移總督駐貴陽，提督駐大理。據由榔所居五華山故宮為籓府，增華崇麗。籍沐天波莊田七百頃為籓莊。假濬渠築城為名，重榷關市，壟鹽井、金銅礦山之利，厚自封殖。通使達賴喇嘛，互市北勝州。遼東參，四川黃連、附子，就其地採運，官為之鬻，收其值。貨財充溢，貸諸富賈，謂之「籓本」。權子母，斥其羨以餌士大夫之無藉者。擇諸將子弟，四方賓客，與肄武備，謂以儲將帥之選。部兵多李自成、張獻忠百戰之餘，勇健善鬥，以時訓練。所轄文武將吏，選用自擅。各省員缺，時亦承制除授，謂之「西選」。又屢引京朝官、各省將吏用以自佐。御史楊素蘊疏論劾，三桂摘疏中「防微杜漸」語，請旨詰素蘊。素蘊覆奏，言「防微杜漸，古今通義。」事遂寢。

六年，三桂疏言兩目昏瞀，精力日減，辭總管雲、貴兩省事。下部議，如各省例，歸督撫管理，文吏由吏部題授。雲貴總督卞三元、雲南提督張國柱、貴州提督李本深交章陳三桂勞績，請敕仍總管。得旨：「王以精力日減奏辭，若召仍令總管，恐其過勞。如邊疆遇有軍事，王自應經理。」尋進應熊少傅兼太子太傅，命赴雲南視疾，仍還京師。三桂益欲攬事權，構釁苗、蠻，藉事用兵，私割中甸畀諸番屯牧，通商互市。迨三元乞歸養，甘文焜代為總督，不附三桂。三桂詐稱邊寇，檄赴剿；比至，又稱寇退，檄使還。籓屬將吏士卒糜俸餉鉅萬，各省輸稅不足，徵諸江南，歲二千餘萬，絀則連章入告，贏不復請稽核。是時可喜鎮廣東，繼茂子精忠鎮福建，與三桂並稱「三籓」，而三桂驕恣尤甚。

十二年二月，上遣侍衛吳丹、塞扈立勞三桂，賜御用貂帽、團龍裘、青蟒狐腋袍、束帶，亦遣使賚可喜。可喜旋疏引疾乞歸老，下部議，請並移所部。七月，三桂亦疏請移籓，並言：「所部繁眾，昔自漢中移雲南，閱三歲始畢。今生齒彌增，乞賜土地，視世祖時分畀錦州、寧遠諸區倍廣，庶安輯得所。」聖祖察三籓分鎮擅兵為國患，得三桂疏，下議政王大臣會戶、兵二部議奏。諸王大臣度三桂疏非由衷，遽議遷徙，必致紛紜，議移籓不便；獨尚書米思翰、明珠謂苗、蠻既平，三桂不宜久鎮，議移籓便。乃為二議以上：一議移三桂山海關外，別遣滿洲兵戍雲南；一議留三桂鎮雲南如故。上曰：「三桂蓄異志久，撤亦反，不撤亦反。不若及今先發，猶可制也。」遂命允三桂請移籓，並諭如當用滿洲兵，仍俟三桂奏請遣發。即令侍郎折爾肯、學士傅達禮齎詔諭三桂。

三桂初上疏，度廷議未即許，冀慰留久鎮。九月，詔使至，三桂大失望。與所部都統吳應麒、吳國貴，副都統高大節及其壻夏國相、胡國柱謀為亂，部署腹心扼關隘，聽入不聽出，與使者期以十一月己丑發雲南。先三日丙戌，邀巡撫硃國治脅之叛，不從，榜殺之。遂召諸總兵寶、啟隆、之復、足法、會、屏籓等舉兵反，自號周王天下都招討兵馬大元帥。蓄發，易衣冠，幟色白，步騎皆以白氈為帽。執折爾肯、傅達禮，按察使李興元，知府高顯辰，同知劉昆，不為三桂屈，具楚毒，徙置瘴地。國柱及總兵杜輝、柯鐸，布政使崔之瑛等皆降。三桂傳檄遠近，並致書平南、靖南二籓，及貴州、四川、湖廣、陜西諸將吏與相識者，要約響應。遣馬寶將兵前驅向貴陽，李本深謀應之。文焜馳書告川湖總督蔡毓榮，並趣折爾肯、傅達禮從官郎中黨務禮、員外郎薩穆哈、主事辛珠、筆帖式薩爾圖速還京師告變。三桂遣騎追之，辛珠、薩爾圖為所殺。文焜率數騎趨鎮遠，鎮遠副將江義已得三桂檄，以兵圍文焜，文焜死之。寶兵至，巡撫曹申吉、總兵王永清皆降。

十二月，黨務禮、薩穆哈至京師，三桂反問聞。上以荊州咽喉地，即日遣前鋒統領碩岱率禁旅馳赴鎮守。尋命順承郡王勒爾錦為寧南靖寇大將軍，率師討三桂，分遣將軍赫業入四川，副都統馬哈達、擴爾坤駐軍兗州、太原備調遣，並停撤平南、靖南二籓。王大臣等請逮應熊治罪，命暫行拘禁。三桂兵陷清浪衛；毓榮遣總兵崔世祿防沅州，三桂兵至，以城降；復進陷辰州。

十三年正月，三桂僭稱周王元年，部署諸將：楊寶廕陷常德，夏國相陷澧州，張國柱陷衡州，吳應麒陷岳州。偏沅巡撫盧震棄長沙走，副將黃正卿、參將陳武衡以城降。襄陽總兵楊來嘉舉兵叛，鄖陽副將洪福舉兵攻提督佟國瑤，擊破之；走保山寨，皆應三桂，受署置。三桂自雲南至常德，具疏付折爾肯、傅達禮還奏，語不遜。上命誅應熊及其子世霖，諸幼子貸死入官。六月，命貝勒尚善為安遠靖寇大將軍，與勒爾錦分道進兵。是時雲南、貴州、湖南地皆入三桂，通番市，以茶易馬，結惈儸助戰，伐木造巨艦，治舟師，採銅鑄錢，文曰「利用。」所至掠庫金、倉粟，資軍用。

勒爾錦師次荊州，三桂遣劉之復、王會、陶繼智等屢以舟師攻彞陵，勒爾錦遣將屢擊敗之，未即渡江。尚善師次武昌，以書諭三桂降，置不答。三桂傳檄所至，反者四起：提督鄭蛟麟，總兵譚弘、吳之茂反四川，巡撫羅森、降將軍孫延齡以有德舊部反廣西，精忠反福建，河北總兵蔡祿反彰德，三桂勢益張；又遣使與達賴喇嘛通好。達賴喇嘛為上書乞罷兵，上弗許。先後遣經略大學士莫洛、大將軍康親王傑書、貝勒董額等四出征撫，將軍阿密達擒祿誅之。上趣尚善攻岳州，三桂使吳應麒、廖進忠、馬寶、張國柱、柯鐸、高啟隆等分道拒戰，又遣兵窺江西，循江達南康，陷都昌；復自長沙入袁州，陷萍鄉、安福、上高、新昌諸縣。上命安親王岳樂為定遠平寇大將軍，徇江西；簡親王喇布為揚威大將軍，鎮江南。時王輔臣已為陜甘提督，復以寧羌叛應三桂，莫洛死之。三桂遣其將王屏籓入四川，與吳之茂合軍助輔臣。上復趣尚善速攻岳州，尚善疏請益兵，未即進。

十四年正月，上命岳樂自袁州取長沙，岳樂遣兵先後克上高、新昌、東鄉、萬年、安仁、新城諸縣，復進克廣信、饒州。夏國相堅守萍鄉，攻之不下。上以岳樂師向湖南，命喇布移鎮南昌。三桂遣將率兵七萬、惈儸三千防醴陵，築木城以守；又於岳州城外掘壕三重，環竹木為穽；於洞庭湖峽口植業木為椿，阻舟師；陸軍築壘皆設鹿角重疊，阻騎兵；乃自常德赴松滋，駐舟師虎渡口，截勒爾錦、尚善兩軍使不相應；揚言將渡江攻荊州，決堤以灌城，分嶽州守兵據彞陵東北鎮荊山，令王會、楊來嘉、洪福等合兵陷穀城，執提督馬胡拜，攻鄖陽、均州、南漳。勒爾錦遣貝勒察尼守彞陵，與都統宜理布等力禦之，疏請益兵。上責勒爾錦逗遛，不許。是歲，察哈爾布爾尼叛，上遣大將軍信親王鄂札、副將軍大學士圖海擊破之。

十五年，三桂遣兵侵廣東，授之信招討大將軍。時可喜已病篤，之信遂降。三桂別遣其將韓大任、高大節將數萬人陷吉安。上令喇布固守饒州，岳樂攻萍鄉，力戰破十二壘，斬萬餘級，國相引兵走，乃克之。師進復醴陵、瀏陽，復進攻長沙。三桂遣胡國柱益兵以守，馬寶、高啟隆自岳州以兵會。三桂自松滋移屯嶽麓山，為長沙聲援；又令大任、大節自吉安分兵犯新淦，屯泰和，復陷萍鄉、醴陵，斷岳樂軍後。上嚴趣喇布援岳樂，乃自饒州進復餘干、金谿，攻吉安，大節將四千人來拒，戰於大覺寺，以百騎陷陣，師左次螺子山。大節復以少兵力戰，喇布及副將軍希爾根倉卒棄營走，師敗績。會大任與大節不相能，大節怏怏死。喇布遣兵復圍吉安，大任不敢出戰。勒爾錦以三桂去松滋，率兵渡江取石首，遣貝勒察尼攻太平街三桂兵壘，師敗續，退保荊州。是歲大將軍、大學士圖海代董額征陜西，輔臣降。上令將軍穆占將陜西兵赴荊州，康親王傑書自浙江下福建，精忠降。之信亦遣使詣喇布降。延齡聞，亦原降，三桂使從孫世琮襲桂林，執而殺之，掠柳州、橫州、平樂、南寧。

十六年，尚善分兵送馬三千益岳樂軍，三桂邀奪於七里臺，復遣兵援吉安，與喇布軍相持。穆占自岳州進，與岳樂夾攻長沙，克之。三桂所遣援吉安諸軍皆引去，大任棄城走。吉安乃下。三桂自嶽麓徙衡州，分兵犯南安、韶州，並益世琮兵掠廣西。十七年，岳樂復平江、湘陰，三桂將林興珠率所將水師降。穆占攻永興，拔之，並下茶陵、攸、酃、安仁、興寧、郴、宜章、臨武、藍山、嘉禾、桂陽、桂東十二城。喇布亦與江西總督董衛國率師逐大任，及於寧都，大任敗走福建，詣傑書降。三桂遣馬寶、胡國柱等攻永興，都統宜理布、護軍統領哈克山出戰，死。穆占與碩岱等力守。

是歲，三桂年六十有七，兵興六年，地日蹙，援日寡，思竊號自娛。其下爭勸進，遂以三月朔稱帝，改元昭武，以衡州為定天府。置百官，大封諸將，首國公，次郡公，亞以侯、伯。造新歷。舉雲、貴、川、湖鄉試。號所居舍曰殿，瓦不及易黃，以漆髹之。構廬舍萬間為朝房。築壇衡山，行郊天即位禮，將吏入賀。是日大風雨，草草成禮而罷。俄病噎，八月，又病下痢，噤不能語。召其孫世璠於雲南，未至，乙酉，三桂死。寶、國柱攻永興方急，聞喪，自焚其壘，引軍還衡州。世璠，應熊庶子，留雲南，奔三桂之喪，至貴陽，其下擁稱帝，改號洪化，倚方光琛、郭壯圖為腹心。光琛，三桂所署大學士；壯圖，封國公。

三桂初起兵，其下或言宜疾行渡江，全師北向；或言直下金陵，扼長江，絕南北運道；或言宜出巴蜀，據關中，塞殽、函自固。三桂皆不能用，屯松滋，與勒爾錦夾江而軍，相持，皆不敢渡江決戰。既，還援長沙。晚乃欲通閩、粵道，糾精忠、之信復叛，攻永興未下而死。吳國貴復議舍湖南，北向爭天下，陸軍出荊、襄趨河南，水軍下武昌，掠舟順流撼江左。諸將俱重棄滇、黔，馬寶首梗議，乃罷。

上以勒爾錦頓兵荊州不進，時尚善卒，貝勒察尼代為安遠靖寇大將軍，攻岳州，吳應麒守堅，久未下。下詔將親征，聞三桂死，乃罷。趣諸軍分道並進，並敕招撫陷賊官民。察尼屯君山，不能斷湖道，至是造鳥船百、沙船四百餘，配以兵三萬，水師始成軍，以貝勒鄂鼐統之。用林興珠策，以其半泊君山，斷常德道；以其半分泊扁山、香爐峽、布袋口諸地；陸軍屯九貴山，斷岳州、衡州道。水陸綿亙百里，岳州餉竭援窮，應麒與諸將江義、巴養元、杜輝駕巨艦二百，乘風犯柳林嘴。察尼令水師棹輕舟，越敵艦，發砲擊之，毀過半，兵皆入水死。應麒復將五千人犯陸石，將軍鄂訥、前鋒統領杭奇率師擊之，應麒敗走。杜輝有子在師中，通使約降，事洩，應麒殺輝。諸將日構隙，陳華、李超、王度沖等以舟師降。應麒收殘卒，挾輜重，潰圍奔長沙，胡國柱亦棄城與俱走。察尼率師自岳州進克華容、安鄉、湘潭、衡山諸縣。

勒爾錦聞三桂死，率師自荊州渡江，三桂所部勒水師泊虎渡上游、陸師屯鎮荊山，皆潰走。分兵定松滋、枝江、宜都、石門、慈利、澧州，進克常德。喇布率師入衡州，進取祁陽、耒陽，復進克寶慶。是時吳國貴自衡州退屯武岡，與馬寶俱。吳應麒自岳州退屯辰州，胡國柱自長沙退屯辰龍關，相犄角力守。穆占師進克永明、江華、東安、道州，復進取永州。岳樂師自衡州復常寧，攻武岡，國貴以二萬人據楓木嶺拒戰。岳樂令林興珠與提督趙國祚督兵奮擊，國貴死，兵潰。貝子彰泰等逐至木瓜橋，大破之，武岡下。上召嶽樂還京師，彰泰代為定遠平寇大將軍，令與穆占議進取。是歲，將軍莽依圖等師徇廣西，世琮走死。

十九年春，將軍趙良棟自略陽破陽平關，克成都。王進寶自鳳縣破武關，取漢中。王屏籓走保寧，師從之，戰於錦屏山，薄城，屏籓自殺。保寧下，進克順慶。將軍吳丹、提督徐治都自巫山克夔州、重慶，楊來嘉、譚弘先後降。察尼攻辰龍關，出間道襲破之，克辰州。楊寶廕、崔世祿皆降。彰泰師克沅州，吳應麒、胡國柱走貴陽。上召勒爾錦、察尼還京師，趣彰泰與穆占、蔡毓榮等自沅州，喇布自南寧，吳丹、趙良棟自遵義，三道並進。世璠令應麒與王會、高啟隆、夏國相合兵入四川，掠瀘州、敘州，進陷永寧。譚弘復叛，陷夔州。上復趣彰泰速下貴陽，命賚塔為平南大將軍，盡護廣西諸軍。吳丹坐不援永寧，罷，命趙良棟盡護四川諸軍，仍三道入雲南。世璠召會、啟隆、國相自四川還援貴陽，令馬寶、胡國柱等掠四川。

十月，彰泰師克鎮遠，世璠將張足法等敗走。復進取平越，克新添、龍里二衛，薄貴陽。世璠與應麒等奔還雲南。貴陽與安順、石阡、都勻諸府並下。世璠所署侍郎郭昌、邱元，總兵臧世遠、齊聘金、文臺等，率將吏百數十人、兵一千三百有奇，詣彰泰軍降。師復進，世璠所署總兵蔡國昌、平遠知府鄭開樞等以平遠降。戰於永寧，至雞公背，世璠兵焚盤江鐵索橋走。普安土司龍天祜，永寧土司沙起龍、禮廷試造浮橋濟師。

二十年春，世璠以高啟隆為大將軍，與夏國相、王會、王永清、張足法等將二萬人拒彰泰，復陷平遠，屯城西南山上，穆占與提督趙賴進擊破之。啟隆等走，會降，復取平遠。彰泰師進次安南衛，世璠將線緎、巴養元、鄭旺、李繼業以萬餘人屯盤江西坡，為象陣，師初戰，為緎等所敗。越二日，彰泰令總兵白成功等進擊，戰於沙子哨，力鬥，自午至酉，師分隊奮進，緎等夜走。遣都統龔圖等逐之，至臘茄坡，再戰，緎等退保交水城。克新興所、普安州，黔西、大定諸府皆下，斬世璠所署巡撫張維堅。賚塔師自田州進次西隆州，世璠將何繼祖以萬人屯石門坎守隘。賚塔督兵分隊進攻，奪隘，復安籠所。繼祖退至新城所，復與世璠將詹養、王有功等，合兵二萬人屯黃草壩，為象陣堅守。賚塔督兵進，力戰，奪壘二十二，獲養、有功，俘兵千餘。復進破曲靖，取交水城。緎等復走，遂克馬龍州易龍所、揚林城，彰泰師亦至，兩軍會於嵩明。

二月，進攻雲南會城，屯歸化寺，世璠遣將胡國柄等將萬人為象陣拒戰。彰泰、賚塔督兵進擊，大破之，斬國柄及裨將九，俘六百餘，追之，薄城。世璠將張國柱、李發美等先後降。臨安、姚安、大理、鶴慶、麗江諸府悉下。世璠召馬寶、胡國柱、夏國相等還救雲南。上諭趙良棟等分兵邀擊寶等。寶自尋甸至楚雄，屯烏木，兵潰，與巴養元、趙國祚、鄭旺、李繼業、郎應璧等詣姚安降。國柱自麗江、鶴慶入雲龍州，窮蹙自縊死。夏國相自平越敗後走廣西，總兵李國樑遣兵圍之，亦與王永清、江義等出降，世璠援絕。趙良棟師自夾江克雅州，復建昌，渡金沙江，次武定，復進次綿竹。九月，進與彰泰、賚塔諸軍合。時圍城已數月未下，良棟議斷昆明湖水道，主速攻，督兵薄城，圍之數重。線緎等謀執世璠及郭壯圖以降，世璠與壯圖皆自殺。十月戊申，緎等以城降。穆占與都統馬齊先入城，籍賊黨，執方光琛及其子學潛、從子學範，磔於軍前。戮世璠尸，傳首京師。世璠所署將吏一千五百餘、兵五千有奇，皆降。雲南、貴州、四川、湖廣諸省悉平。上令宣捷詔，赦天下。二十一年春，從議政王大臣請，析三桂骸，傳示天下。懸世璠首於市。磔馬寶、夏國相、李本深、王永清、江義，親屬坐斬。斬高啟隆、張國柱、巴養元、鄭旺、李繼業，財產妻女入官。

三桂諸將，馬寶、王屏籓最驍勇善戰。寶初為流賊，降明桂王由榔為將。桂王奔南甸，寶降於三桂，為忠勇中營總兵。三桂反，率兵前驅，盡陷貴州至湖廣南境諸郡縣，封國公。再入廣西，一入四川，敗走姚安，詣希福軍降，至是死。屏籓亦三桂所倚任，代高啟隆為忠勇左營總兵。三桂反，令入四川為王輔臣聲援。自秦州退守保寧，敗我師蟠龍山。十九年，師克保寧，自殺。

諸專閫大將叛降三桂助亂者：雲南提督張國柱，貴州提督李本深，總兵王永清，副將江義，四川總兵譚弘、吳之茂，湖廣總兵楊來嘉，廣東總兵祖澤清，而陜西提督王輔臣兵最強，亂尤劇。

國柱，明副將，來降。從續順公沈永忠下湖南，又從可喜定廣東，累遷至提督。三桂反，授以大將軍，封國公。陷衡州，圍長沙，戰岳州，皆國柱力。師圍世璠，乃自大理出降。

本深，明總兵高傑甥，傑死，以提督代將。降於豫親王多鐸，授三等精奇尼哈番，累遷至提督。三桂反，授以將軍。彰泰師克貴陽，出降。

永清以黔西鎮，義以鎮遠協，戕文焜，先後附三桂。至是同死。

弘，初以明將降，累遷至總兵。三桂反，與四川提督鄭蛟麟、總兵吳之茂合謀叛。蛟麟，明都司，自松山降。三桂使犯漢中，戰敗，復出降。弘獨力戰，屢攻鄖陽。三桂授以將軍，封國公。弘死，子天秘走萬縣，久之始出降，送京師。是年五月，磔死。

之茂，與屏籓合軍援輔臣，攻秦州，力戰，敗走松潘。還與屏籓守漢中，城下，就擒，送京師誅之。

來嘉，初以鄭錦將降，授總兵。三桂反，與副將洪福同叛，三桂授以將軍。來嘉屢攻南漳，福屢攻均州。勒爾錦師渡江，福先降。來嘉敗走巫山，復走重慶。城下，出降，送京師，未至，死。

澤清，大壽子。以高州叛降三桂。尚之信降，澤清亦降。俄復叛，命之信討之，克高州，獲澤清及其子良楩，送京師磔死。

輔臣初為盜，號馬鷂子。從姜瓖為亂，降於英親王阿濟格。尋以侍衛從洪承疇南征，事承疇謹，除總兵。三桂留授援剿右鎮，從入緬甸，破桂王，遷提督。三桂反，招使叛，輔臣以聞，授三等精奇尼哈番，官其子繼貞。經略大學士莫洛自陜西入四川，以輔臣從。次寧羌，脅眾擊殺莫洛，反，三桂授以大將軍，固原、定邊、臨洮、蘭州、同州諸將吏悉附，大將軍貝勒董額討焉。輔臣保平涼，久不下。大學士圖海代將，督兵力攻，乃出降。詔復官爵，加太子太保，授靖寇將軍，從圖海駐漢中。輔臣內不自安，與其妻妾縊，獨不死；圖海師還，偕至西安，一夕死。上不深罪，但命停世襲，罷繼貞官。

耿精忠，靖南王繼茂子。順治中，繼茂遣入侍，世祖授以一等精奇尼哈番，尚肅親王豪格女，封和碩額駙。康熙十年，繼茂卒，襲爵。十二年，疏請撤籓，許之，遣侍郎陳一炳如福建料理。三桂反，命仍留鎮，召一炳還。三桂以書招精忠，精忠與籓下都統馬九玉，總兵曾養性、江元勛，參領白顯忠、徐文耀、王世瑜、王振邦、蔣得鋐等謀應三桂，獨九玉以為不可，養性等皆贊之。

十三年三月，發兵反，脅總督範承謨，不屈，執而幽之，並及其賓從眷屬。巡撫劉秉政降。精忠自稱總統兵馬大將軍。蓄發，易衣冠。鑄錢曰「裕民通寶」。以養性、顯忠、元勛為將軍，分陷延平、邵武、福寧、建寧、汀州諸府。約三桂合兵入江西。嗾潮州總兵劉進忠擾廣東。又招鄭錦發兵取沿海郡縣為聲援。浙江總督李之芳聞亂，出駐衢州，遣副將王廷梅等四出御戰。上命將軍賚塔出浙江，將軍希爾根出江西，削精忠爵，聲討。仍遣郎中周襄緒偕精忠護衛陳嘉猷齎敕招撫，精忠留之軍中。養性與林沖、徐尚朝、馮公輔、沙有祥等將萬餘人出仙霞關，陷江山、平陽，游擊司定猷縛總兵蔡朝佐，以城降。渡飛雲江，攻瑞安不下。移師攻溫州，總兵祖弘勛以城降。巡道陳丹赤、永嘉知縣馬閟死之。精忠授弘勛將軍，眾至十萬，陷樂清、天臺、仙居、嵊縣，而寧海、象山、新昌、餘姚諸縣土寇競起。養性請於精忠官其渠，使屯大嵐山，擾紹興、寧波。破黃巖，總兵阿爾泰降。分兵犯金華，精忠與其將周列、王飛石、桑明等陷廣信、建昌、饒州。復合玉山、永豐土寇東犯常山，陷開化、壽昌、淳安、遂安諸縣。別遣兵攻徽州、婺源、祁門。

上令康親王傑書為奉命大將軍，貝子傅喇塔為寧海將軍，率師下浙江。又以岳樂、喇布兩軍為聲援。將軍賚塔師次衢州，養性自常山來犯，賚塔同之芳遣兵擊卻之。副將牟大寅戰常山，斬精忠將張宏。洪起元戰紹興，復嵊縣。鮑虎戰淳安，擒飛石、明，復壽昌、遂安。養性、尚朝等以五萬人攻金華，副都統瑪哈達、總兵陳世凱等與戰於木道山，斬二萬餘級，養性走天臺。十四年，養性復以步騎數萬攻金華，遣其將硃飛熊率舟師水陸並進，傅喇塔擊斬飛熊，養性退屯茂平嶺。巡道許弘勛擊破大嵐山土寇，斬其渠。傅喇塔督兵自間道出茂平嶺背，養性兵潰，復黃巖、樂清。養性走保溫州，傅喇塔督兵合圍。瑪哈達擊敗尚朝、公輔、有祥等，復處州。穆赫林擊敗林沖，復仙居。喇布以兵助將軍額楚定徽州、婺源、祁門。將軍希爾根亦復建昌、饒州。

岳樂師次南昌，諭精忠，精忠以謾書答之。上復遣其弟聚忠齎敕諭降，至衢州，精忠拒不納。精忠母周氏，阻精忠毋叛，精忠不聽，周氏憤死。精忠攻衢州，戰屢敗，以馬九玉為將軍，率兵屯江山，而鄭錦兵至，據泉、漳諸地，與精忠手冓釁。尚可喜請援，上令喇布自江西下廣東。精忠遣其將邵連登等擾建昌，進攻撫州、贛州。三桂兵陷袁州、吉安，相犄角，阻師行。尚之信亦叛。

十五年春，傅喇塔自黃巖進攻溫州，力戰，屢破敵壘。養性憑江拒戰，累月未能薄城。上趣傑書自金華至衢州，下福建。八月，傑書與賚塔、之芳督兵擊九玉，戰於大溪灘，九玉敗走，克江山。招仙霞關守將金應虎降，遂入關，拔浦城。鄭錦兵侵興化，將及福州。精忠勢漸蹙，謀出降，先使人戕承謨及其客嵇永仁等。傑書師進次建陽，書諭降精忠，答書請宣詔赦罪。師復進，克建寧，次延平。精忠遣其子顯祚及襄緒、嘉猷出迎師。傑書使齎敕宣示，精忠乃出降，請從軍討錦自效。傑書以聞，詔復爵，以其弟昭忠為鎮平將軍，駐福州，命精忠從軍討錦。錦敗，還臺灣。乃移師趨潮州，進忠出降，令精忠駐焉。養性在溫州，屢出戰，傅喇塔督兵擊破之。養性墮水，復入城困守，精忠降，亦降，仍為籓下總兵。

十六年，遣顯祚入侍，授散秩大臣。籓下參領徐鴻弼等使赴兵部具狀，訐精忠降後尚蓄逆謀，昭忠亦以鴻弼等狀聞，上留中未發。十七年，上令精忠還福州，以其祖及父之喪還葬。是秋，三桂死，傑書疏請誅精忠，上諭曰：「今廣西、湖南、四川俱定，賊黨引領冀歸正者不止千百。驟誅精忠，或致寒心。宜令自請來京，庶事皆寧貼。」十九年，精忠請入覲，上以九玉為總兵，轄籓下兵。昭忠、聚忠又疏劾精忠，上乃下鴻弼等狀，令法司按治，系精忠於獄。遣聚忠赴福州宣撫所部。是歲，之信以悖逆誅。二十年，雲南平。二十一年，法司具獄上，上諭廷臣欲寬之。大學士明珠奏精忠負恩謀反，罪浮於之信。乃與養性、顯忠、元勛、進忠、文耀、世瑜、振邦、得鋐並磔於市。顯祚、弘勛等皆斬。秉政逮詣京師，道死。

尚之信，平南王可喜子。順治中，可喜遣入侍，世祖以可喜功多，令之信秩視公爵。康熙十年，聖祖允可喜請，令之信佐軍事。之信酗酒嗜殺，可喜老病，營別宅以居，號令自擅。十二年，可喜用其客金光策，上疏請以二佐領歸老海城，而以之信襲爵留鎮。

光，浙江義烏人，佐可喜久，以捕佛山亂民江鵬翥功，授鴻臚寺卿銜。屢以之信暴戾狀告可喜，為可喜謀，冀得見上自陳。上以可喜疏下部議，令並移所部，遣尚書梁清標如廣東料理。三桂反，命可喜仍留鎮，召清標還。總兵劉進忠以潮州叛，可喜遣次子之孝率兵討之。上授之孝平南大將軍，而命之信以討寇將軍銜協謀征剿。鄭錦遣兵助進忠。總兵祖澤清復以高州叛，孫延齡將馬雄引三桂將董重民、李廷棟、王弘勛等陷雷、廉二郡。之孝退保惠州。十五年春，可喜病益劇，之信代治事。三桂招可喜籓下水師副將趙天元、總兵孫楷宗相繼叛，之信遂降三桂，遣兵守可喜籓府，戒毋白事，殺光以徇。罷之孝兵，使侍可喜，可喜以憂憤卒。

三桂授之信招討大將軍、輔德公，旋進號輔德親王，而以重民為兩廣總督，駐肇慶。謝厥扶者，故戶，以繒船數百附馬雄。天元之叛，厥扶實誘之。三桂亦授以將軍，使與重民水陸相援應，屢檄之信出兵。之信賂以庫金十萬，乃不復相促迫。

之信旋遣使詣喇布軍，具疏請立功贖罪，上敕慰諭之。十六年，之信復疏請敕趣喇布軍入廣東。之信密嗾重民所部兵噪索餉，乘間擒重民，擊敗厥扶，走入海。乃遣副都統尚之瑛迎師，疏言闔屬歸正，並請敘籓下總兵王國棟、長史李天植等襄贊功。時方多故，而可喜有大勛，上優容之，命之信襲平南親王，國棟等復舊職。之信使入貢，上諭曰：「昔爾先人在時，屢獻方物。比年事變，信使弗通。每念爾先人忠貞不二，為國忘家，朕甚愍焉！王克承先志，遣使遠來，朕見物輒念爾先人。王其安輯粵東，以繼爾先人未盡之志。貢獻細務，勞人費事，今當暫止。」

是年秋，三桂遣其從孫世琮據廣西，巡撫傅弘烈率師討之，復梧州、潯州，規取桂林，之信令總兵尚從志以三千人從。上令之信自韶州進取宜章、郴州、永州，之信不赴。將軍莽依圖攻韶州，擊敗三桂將馬寶、胡國柱等。上命之信移師梧州，又不赴。十七年春，上以莽依圖深入廣西，命之信策應。之信仍以高、雷、廉三郡初定，疏請留鎮省城。上乃命發兵應莽依圖，之信遣國棟率兵赴宜章。及三桂死，之信乃請自進廣西，命為奮武大將軍，從師並進。十八年，天元出降，之信疏請誅之。師進次橫州，自言病作，遽還。上命以所部從莽依圖並進，之信令籓下總兵時應運率以往。及莽依圖將攻桂林，留應運守南寧。三桂兵據武宣，之信又疏言海寇宜防，將召應運還。上復諭趣之，十九年春，之信乃自將攻武宣。

之信與之孝不相能，以之孝嘗典兵，不欲其居廣州，疏請遣還京師。之信殘暴猜忌，醉輒怒，執佩刀擊刺，又屢以鳴鏑射人。楷宗叛復降，上貸其罪，之信杖殺之。護衛張永祥為之信齎疏詣京師，上召見，授總兵。之信故阻抑，復屢辱以鞭箠。怒護衛張士選語忤，射之，殘其足，諸護衛皆不平。國棟與副都統尚之璋、總兵甯天祚密謀圖之信。巡撫金俊疏言：「之信兇殘暴虐，猶存異志。臣察其左右俱義憤不平，因密約都統王國棟等共酌機宜，之信旦夕就擒。乞敕議行誅，以為人臣懷二心者戒。」國棟亦上疏自述與俊、之璋、天祚合謀圖之信，又代之信母舒氏、胡氏疏言：「之信怙惡不悛，有不臣之心。恐禍延宗祀，乞上行誅。」上諭趣之信出師。

之信既赴武宣，永祥、士選詣京師告變。上遣侍郎宜昌阿以巡視海疆至潮州，諭將軍賚塔移師，並令總督金光祖、提督折爾肯、副都統金榜選、總兵班際盛傳詔逮之信。之信與光祖、榜選、際盛等攻克武宣，之信入城。光祖等屯城外，得國棟檄，合兵圍城，傳詔逮之信。之信就逮，還廣州，上疏自辨。上令削爵，逮詣京師。籓下兵駐廣西，訛言師至雲南，即分置城守，眾情恟懼。上命宜昌阿、賚塔宣敕慰諭。七月，宜昌阿將以之信赴京師。天植怒國棟發難，白之信母，與之信弟之節、之璜、之瑛召國棟議事，伏兵殺之。賚塔率兵捕治，天植自服造謀，之信不與聞。護衛田世雄言之信實使天植殺國棟。獄上，上命賜之信死，之節、之璜、之瑛、天植皆斬。舒氏、胡氏貸其罪，並毋籍沒。世雄以不先發，坐杖流。上復諭宜昌阿曰：「之信雖有罪，其妻子不可凌辱，當護還京師。」又令察罷之信諸虐政。所部十五佐領改隸漢軍，駐防廣州。

之信初叛，提督嚴自明附之。自明，明參將，降，從總督孟喬芳征撫陜、甘，又擊張獻忠，破桂王，有功，授三等阿思哈尼哈番。之信遣攻南康，敗走南安，先之信降，授鑾儀使。病死。

孫延齡，漢軍正紅旗人。父龍，從孔有德來歸，授二等阿思哈尼哈番，從有德廣西。有德以女四貞字延齡。及有德死事，龍亦戰死，加拖沙喇哈番，以延齡襲。四貞尚幼，還京師，孝莊皇后育之宮中，賜白金萬，歲俸視郡主。長，命仍適延齡。

有德所部諸將，線國安功最高。國安與有德同起事，偕來降。從入關，西破李自成，南破桂王，累擢廣西提督，駐南寧。李定國陷桂林，盡殺其孥。國安與總兵馬雄、全節力戰復桂林，走定國。累加太子太保、征蠻將軍，封三等伯，統有德舊部駐桂林。康熙五年，以老乞休。

上以延齡有德壻，四貞生長軍中，習騎射，通武事，乃授延齡鎮守廣西將軍，代國安統有德舊部。予四貞郡主儀仗，偕赴鎮。延齡漸驕縱，十一年，御史馬大士劾延齡擅除武職，兵部既駁奏，延齡復疏請，恣肆不臣，上命申禁。十二年，所部都統王永年，副都統孟一茂，參領胡同春、李一第等列延齡縱兵殃民狀，牒總督金光祖，光祖以聞。上遣侍郎勒德洪按治，得實，請逮延齡治罪，特命寬之。三桂反，上授延齡撫蠻將軍，起國安都統。時節已前卒，雄代國安為提督，命與巡撫馬雄鎮合謀剿御。

十三年二月，延齡舉兵反，殺永年、一茂、同春、一第，幽雄鎮及其眷屬。詔奪官爵，聲討。延齡乃上疏言光祖、雄誘永年等謀害，上審其誣，諭尚可喜與光祖籌策進攻。延齡自稱安遠大將軍，移牒平樂、梧州諸郡。雄與總兵江義亦以柳州叛應三桂。國安病死。延齡招致萬羊山土寇，與所部合設五鎮，鎮兵二千。俄又自稱安遠王。慶陽知府傅弘烈當三桂未反，疏發諸不軌事，謫戍蒼梧，延齡既叛，授以將軍。弘烈說延齡迎師，四貞尤力勸之。十六年，延齡遣弘烈迎師江西。三桂詗知之，使從孫世琮率兵逼桂林，執殺延齡，四貞督兵禦戰。世琮乃留其將李廷棟戍桂林，出掠平樂、潯州、橫州、南寧。弘烈還至平樂，延齡將劉彥明、徐洪鎮、徐上遠等擒斬廷棟，與國安子成仁並出降。四貞還京師。

雄亦從有德南征有功，授二等阿思哈尼哈番。既與郭義叛，義偕嚴自明攻南康，敗走。雄旋病死雒容。子承廕出降，進伯爵，授左江總兵。十九年二月，復叛，紿弘烈登舟，襲破其營，殺之。六月，復降，逮詣京師，論死。義奪官，放還原籍。

論曰：聖祖初親政，舉大事書殿柱，即首「三籓」。可喜乞歸老，曷嘗言撤籓？撤籓自廷議，實上指也。三桂反，精忠等響應，東南六七行省皆陷寇。上先發兵守荊州，阻寇毋使遽北。分遣禁旅屯太原、兗州、江寧、南昌，首尾相顧，次第漸進，千里赴斗而師不勞。三桂白首舉事，意上方少，諸王諸將帥佐開國者皆物故，變起且恇擾。及聞上從容指揮，軍報迅速，閫外用命，始嘆非所料。制勝於廟堂，豈不然歟？上不欲歸咎建議撤籓諸臣，三桂等奉詔罷鎮，亦必曲意保全之。惜乎三桂等未能喻也！


\end{pinyinscope}