\article{列傳十六}

\begin{pinyinscope}
明安子昂洪多爾濟恩格類恩格類從子布當布顏代恩格德爾

子額爾克戴青古爾布什鄂齊爾桑布爾喀圖弼喇什色爾格克

阿濟拜恩格圖鄂本兌和濟格爾和濟格爾子拜音達里阿賴

布延阿爾沙瑚阿爾沙瑚兄子果爾沁額琳奇岱青德參濟旺

多爾濟達爾罕奇塔特徹爾貝洛哩弟沙哩岱奇塔特偉徵

奇塔特偉徵弟額爾格勒珠爾喀蘭圖扎克托會楚克圖英琿津

沙爾布

明安，博爾濟吉特氏。其先世元裔，為蒙古科爾沁兀魯特部貝勒。歲癸巳，葉赫貝勒布寨、納林布祿糾九國之師來侵，明安與焉，戰敗，明安乘驏馬獨身跳去，尋修好於太祖。上聞明安女賢，遣使往聘，歲壬子正月，明安送女至，上具車服以迎，與宴成禮。

天命二年正月，明安來朝，上出郊百里迎諸富爾簡岡，設宴慰勞。明安獻駝十、馬牛皆百，上優禮之，日設宴。留一月，明安辭，賜以四十戶，甲幣稱是，送之三十里。七年二月壬午，明安及同部貝勒兀爾宰圖、鎖諾木、綽乙喇札爾、達賴、密賽、拜音代、噶爾馬、昂坤、多爾濟、顧祿、綽爾齊、奇筆他爾、布顏代、伊林齊、特靈，喀爾喀部貝勒石里胡那克，並諸臺吉等三千餘戶，驅其牲畜來歸，授三等總兵官，別立兀魯特蒙古一旗。

天聰三年，與固山額真武訥格、額駙恩格德爾等伐察哈爾，降二千戶。五年，從上伐明，圍大凌河城。明總兵祖大壽出戰，明安與固山額真和碩圖等夾擊，大敗之。我師偽為明兵赴援狀，誘大壽復出戰，明安及兩翼固山齊進奮擊，大壽敗卻，尋率眾降，明安得優賚。六年，從上伐察哈爾。師還，以俘獲少，又違令不以隸戶籍，擅以官牛與所屬，復匿蒙古亡者，吏議當奪世職，上命罰鍰以贖。尋以內附諸蒙古所行多違令，罷蒙古旗，俱散隸諸貝勒所領牛錄，明安改隸滿洲正黃旗。八年，改三等昂邦章京。順治初，三遇恩詔，進二等伯。卒，謚忠順。雍正間，追進一等侯，加封號恭誠。子昂洪、多爾濟、綽爾濟、納穆生格、朗素。

昂洪初從父來歸，授游擊。天命十一年，從伐巴林、扎魯特諸部；天聰五年，從伐明，攻大凌河：俱有功，超進三等副將，賜號達爾漢和碩齊。七年，卒。子鄂齊爾，襲。八年，改三等梅勒章京。順治間，三以恩詔進，再以罪降，定為二等阿思哈尼哈番。洊擢內大臣，管鑾儀衛事。尋授領侍衛內大臣。十四年，卒，謚勤恪。乾隆初，定封三等男。

多爾濟亦從父來歸，授備御，尚主為額駙。天命十一年，從伐扎魯特，有盜馬遁者，多爾濟逐得之。尋又從伐棟奎、克什克騰諸部，又從伐朝鮮，皆有功。天聰五年，始設六部，以多爾濟為刑部承政，專理蒙古事。六年，以直上前失儀，又奉命選獵戶不當，吏議奪世職，上宥之，罰白金百。八年，從伐明，攻大同，上命多爾濟領中軍，圖魯什、烏拜分率左右軍，與明總兵曹文詔戰，大破之，逐至城下，獲馬百。崇德二年，授內大臣，預議政。四年，從鄭親王濟爾哈朗略錦州。六年，上伐明，駐軍松山、杏山間，命多爾濟與內大臣錫翰設伏高橋。明杏山兵千人，以糧不繼潛遁，伏發，敗之，逐至塔山，俘斬甚眾。尋以圍松山時，明總兵曹變蛟夜犯御營，多爾濟不能御，議罪，系三日，罰白金五百，仍敘高橋功，進一等梅勒章京。順治二年，以多爾濟夙荷太宗恩厚，進三等昂邦章京。四年，改三等精奇尼哈番。五年，卒。

弟綽爾濟，襲。坐事，削爵。弟納穆生格，襲。從征福建，沒於海，謚直勇。納穆生格既卒，復以綽爾濟襲。乾隆初，定三等子，多爾濟三世從孫博清額襲。三十四年，改襲一等恭誠侯，為其四世祖明安後。

朗素，明安幼子，襲明安世職。傳至孫馬蘭泰，雍正七年，上以明安舊勞，進一等恭誠侯，命署前鋒統領。九年，討準噶爾，授參贊大臣，疏言寇犯西爾哈昭，擊之敗退，擢領侍衛內大臣。召還，命在辦理軍機處行走。俄，察知在軍心匡怯，妄奏功，謫軍前自效，逮京論斬，系獄。乾隆初，復授副都統。又以扈從行圍後至，稱疾不治事，發拉林披甲。

初，明安所與同部諸貝勒入朝請內附，皆授世職有差，鎖諾木子穆赫林自有傳。又有恩格類、布當叔侄與明安同時來歸，布顏代歸稍後，皆從征伐有戰績。

恩格類、布當，博爾濟吉特氏。來歸，恩格類授游擊，布當授二等參將。天聰三年，太宗自將伐明，布當從攻遵化，與甲喇額真英俄爾岱合軍力戰，破明總兵趙率教，以功進三等梅勒章京。六年，散蒙古旗入滿洲，恩格類、布當皆隸正藍旗。崇德三年，授布當刑部右參政。四年，卒。布當弟色棱，襲恩格類世職。事太宗，伐明，克遵化，圍錦州。事世祖，從入關破賊，擊騰吉斯，並有功。進一等阿達哈哈番兼拖沙喇哈番。十二年，卒。

布顏代，博爾濟吉特氏。初為蒙古烏魯特貝子。天命七年，籍所轄戶口自西拉塔喇來歸，尚主為額駙，予二等參將世職，隸滿洲鑲紅旗。十一年，太祖自將伐明，攻寧遠，不克，偏師取覺華島，布顏代率蒙古兵從固山額真武訥格破敵壘，殲其眾，焚所積芻糧而還。

天聰元年，從伐朝鮮，師有功，分賜降戶及所獲馬。三年，從伐明，入龍井關，克大安口，下遵化，薄明都，四遇敵，戰皆勝。復擊明兵盧溝橋，以七人先入敵陣，遂破之。四年春，師還，駐遵化，明兵擊喀喇沁兵壘，布顏代趨援卻敵。尋與武訥格略地行山岡，遇敵，斬級四十餘。五年，授禮部承政，兼右翼蒙古梅勒額真。從圍大凌河，明兵出戰，布顏代傷於矛，仍力戰卻敵，斬一人。六年，從略宣府、大同邊外，收察哈爾部眾。師還，以匿俘獲，吏議削世職、罰鍰、奪俘獲及賜物，上命毋削世職。八年，上自將伐明，攻大同，布顏代與侍衛星訥等率蒙古巴牙喇兵八十人，經哈麻爾嶺，收察哈爾部眾。進次西拉木輪，降百餘戶；又進，遇察哈爾部俄爾塞圖等以所屬來降。還，與大軍會。以功，進三等梅勒章京。九年，蒙古旗制定，以布顏代為鑲紅旗固山額真。

崇德元年，從武英郡王阿濟格伐明，克昌平。師還出塞，明兵襲我後，布顏代為所敗，坐罷固山額真世職，降一等甲喇章京，罰鍰，奪俘獲。順治元年，以巴牙喇甲喇額真從入關，與梅勒額真和託等逐李自成至慶都。尋從豫親王多鐸定陜西。二年，加半個前程。復從下江南，渡黃河，與明兵戰，身被數傷，所乘馬亦創，猶力戰沖鋒殪敵，遂以創卒，年六十有一。子鄂穆布，襲職。

恩格德爾，博爾濟吉特氏。其先世元裔，為蒙古喀爾喀巴約特部長。當太祖初起兵時，喀爾喀裂為五部，巴約特其一也，恩格德爾父達爾漢巴圖魯，為其部貝勒，牧地曰西喇木倫。太祖起兵之十二年，歲甲午正月，喀爾喀部貝勒老薩、北科爾沁部貝勒明安始遣使來聘。又十一年，歲乙巳，恩格德爾來謁，獻馬二十，上優賚而遣之。明年，歲丙午冬十二月，恩格德爾率五部諸貝勒之使謁太祖，獻駝馬，奉表上尊號曰神武皇帝。自此蒙古諸部朝貢歲至。

天命元年，太祖初建國即皇帝位，距恩格德爾等初上尊號時十年矣。二年，恩格德爾來朝，上以貝勒舒爾哈齊女妻焉，號為「額駙」。三年夏四月，太祖始用兵於明，師次挖閧萼謨之野，恩格德爾與薩哈爾察國長薩哈連二額駙侍上，上與言金往事，因諭之曰：「朕觀古帝王轉戰勞苦，始致天位，亦未有能永享者。今朕此役，非欲覬天位而永享之也。但以明構怨於我，不得已而用兵耳。」

九年春正月，恩格德爾偕其妻郡主來朝，請率所部來歸，上嘉其誠，與之盟，賜以敕：「非叛逆，他罪皆得免。」命貝勒代善等帥師移所部至遼陽。既至，上郊勞，設宴章義站，賜恩格德爾及其弟莽果爾代雕鞍良馬一、貂裘一，恩格德爾子囊孥克、門都、答哈，莽果爾代子滿硃習禮猞貍猻裘一。既入城，賜田宅、金銀、貂、猞貍猻、段疋、器用及耕作之具，復分平定堡民屬焉。尋授恩格德爾、莽果爾代三等總兵官。旗制定，隸滿洲正黃旗。

天聰三年，與武訥格等帥師伐察哈爾，降二千戶。語詳武訥格傳。是年冬，從上伐明，入龍井關，克遵化，薄明都，上駐軍德勝門外。明督師袁崇煥率總兵祖大壽軍二萬人，自寧遠赴援，屯城東南。上令諸軍進戰，時恩格德爾與武訥格共將蒙古兵。恩格德爾率左翼，未成列，縱騎驟進，為所敗，卻走；武訥格以右翼突擊，乃敗敵。吏議恩格德爾當奪世職，上命貸之。四年春，克永平。恩格德爾行略地，遇明將將步卒三百，將戰；復有騎兵三千自玉田城突出，恩格德爾陽退誘敵，敵稍前，疑有伏，還走；因追躡其後，獲馬百。

五年，從圍大凌河城。明監軍道張春、總兵吳襄等軍四萬自錦州赴援，上親督諸軍擊破之。初戰，敵甚銳，蒙古兵右翼猛進，先入張春壘；左翼兵避矢石，進稍緩。吏議恩格德爾當奪世職，上復命貸之，罰鞍馬一、白金百。崇德元年五月，卒。順治十二年，追謚端順，立碑紀功。

子額爾克戴青，初任侍衛，授三等甲喇章京。恩格德爾既卒，以額爾克戴青襲父爵，而以所授世職予其弟索爾噶。順治二年，進二等昂邦章京。七年三月，遇恩詔，進三等侯。大學士剛林、祁充格等諷使附睿親王多爾袞，當改入正白旗，額爾克戴青不從，旋構吏議，降二等精奇尼哈番。世祖親政，嘉其持正無所阿，復進一等侯，列議政大臣，管鑾儀衛，擢領侍衛內大臣。再遇恩詔，又以索爾噶卒，仍兼三等甲喇章京，三進至一等公。十年，坐讞獄有所徇，降二等公。十四年，加少保，兼太子太保。十六年，額爾克戴青僕毆侍衛於市，先發誣侍衛；讞實，額爾克戴青坐徇縱，削爵奪官，留內大臣銜。十八年六月，卒，謚勤良。

恩格德爾初封，是時從例改三等昂邦章京，其長子囊弩克當襲。囊弩克先以從軍授二等甲喇章京，合為二等伯。康熙間，復為二等公，降襲一等侯。世宗時，特命襲三等公，加封號順義，旋改奉義。乾隆九年，定封一等奉義侯。

莽果爾代初與恩格德爾同授三等總兵官，改三等昂邦章京。順治初，從入關，破流賊。三遇恩詔，進一等伯。雍正間，降襲二等精奇尼哈番。乾隆初，定封一等子。

古爾布什，亦元裔，為喀爾喀臺吉，與恩格德爾同牧西喇木倫。天命六年十一月，偕臺吉莽果爾，率所屬六百戶，驅牲畜來歸。太祖御殿，入謁與宴，各賜裘：貂三，猞猁猻、虎、貉皆二，狐一；緣貂朝衣五，緣獺裘二，緣青鼠裘三，蟒衣九，蟒緞六，緞三十五，布五百，黃金十兩，白金五百兩，雕鞍一，鯊鞍七，玲瓏撒袋一，撒袋實弓矢八，甲胄十，僮僕、牛馬、田宅、雜具畢備。上以女妻古爾布什為額駙，賜名青卓禮克圖，畀滿洲、蒙古牛錄各一，授一等總兵世職，隸滿洲鑲黃旗。

天聰五年，太宗自將伐明，圍大凌河城。蒙古左翼兵戰不力，古爾布什當奪世職，上特貰之，罰鞍馬一、白金百兩。尋擢兵部承政。崇德三年，更定官制，改兵部右參政。六年，從伐明，圍錦州，敗敵於寧遠。七年，再圍錦州，敵兵出戰，古爾布什擊走之。

古爾布什屢坐事論罰，至是以元妃喪，輔國公扎喀納軍中歌舞，吏議古爾布什不呵禁，不舉劾，當奪世職、籍沒，上復特貰之。順治初，從入關，破流賊。復遇恩詔，累進一等精奇尼哈番。十八年正月，卒，謚敏襄。康熙間，降襲二等精奇尼哈番。乾隆八年，定封二等子。

莽果爾與古爾布什偕來，同被賞賚。太祖以族弟濟白裏女妻焉，亦授總兵。

鄂齊爾桑，博爾濟吉特氏，蒙古扎魯特部人。父巴克，為其部貝勒。天命四年，太祖既擊敗楊鎬，取開原；七月，復克鐵嶺，即夕，巴克與喀爾喀部貝勒介賽等將萬餘人赴援，翌旦遂戰，諸部師大敗，獲介賽等及巴克以歸。七年正月，鄂齊爾桑入質，請釋巴克，上許之。八年，巴克朝正旦，上悅，遣鄂齊爾桑與俱還。

太宗即位，以扎魯特部敗盟，貳於明，命貝勒代善、阿敏等將萬人討之，斬倡叛者貝勒吳爾寨圖，獲巴克及其二子，諸貝勒喇什希布、代青、桑噶爾寨等十四人以歸。上命隸滿洲鑲黃旗，賜衣服器用。尋授鄂齊爾桑牛錄額真。

天聰三年，從伐明，明步兵自薊州至，與揚古利共擊破之。五年，圍大凌河城，敗錦州援兵。八年，授世職三等甲喇章京。八月，復從伐明，攻大同。上命噶布什賢噶喇依昂邦圖魯什將左軍，甲喇額真吳拜將右軍，而以額駙多爾濟與鄂齊爾桑並將中軍，與明總兵曹文詔戰，大破之，追至城下，獲馬百。崇德二年，擢內大臣。六年，從上伐明，攻松山，明總兵曹變蛟夜犯御營，諸將未御戰者皆坐譴，上以鄂齊爾桑自蒙古來歸，特免之。順治二年正月，以其子喇瑪思尚主，授固倫額駙。二月，進鄂齊爾桑三等梅勒章京。五年，卒，以其子楚勒襲，恩詔進二等。乾隆初，定封二等男。

太宗時，諸博爾濟吉特之裔來歸，為將有戰功受封爵者，又有布爾喀圖、弼喇什、色爾格克。

布爾喀圖，初為喀喇沁部臺吉。天聰三年六月，使入貢，九月，來朝。十月，太宗自將伐明，以布爾喀圖嘗如明朝貢，習知關隘，使為導。師入邊，克龍井關，撫定羅文峪，分兵命布爾喀圖戍焉。四年正月，明將丁啟明等以三千人來攻，布爾喀圖與戰，明兵敗，入堡。翌日進兵，克其堡，獲啟明及裨將三，俘馘甚眾，賜號岱達爾漢。五年正月，以貝勒阿巴泰第四女妻焉。三月，從上伐察哈爾。察哈爾部眾有降而復叛者，劫軍中土默特部人畜，布爾喀圖追擊，斬逋者，足被創，尋挈所部來歸。蒙古旗制定，隸正藍旗。崇德元年六月，授一等昂邦章京。順治元年，卒。子班珠勒，襲。恩詔累進一等伯。乾隆初，定封一等子。

弼喇什，亦喀喇沁部臺吉。天聰二年二月，從其父貝勒布延謁太宗，請歸附。八月，上自將伐察哈爾，徵蒙古諸部兵，次綽洛郭爾。弼喇什從其汗拉斯喀布謁行在，獻財幣駝馬，上悉卻之，賜宴，與以甲胄，遂從上擊察哈爾，戰有功。旋又從貝勒岳託伐棟奎部，與甲喇額真薩木什喀、牛錄額真布顏、巴牙喇壯達博爾輝等同力戰破敵，斬百餘人。尋率所屬人戶來歸。蒙古旗制定，隸鑲紅旗。上妻以宗女，命貝勒代善贍焉。弼喇什自陳貧乏，上賜以金。崇德元年，授世職三等昂邦章京。三年，與明通市張家口，命弼喇什蒞焉。六年，復往蒞。時諸王大臣各遣其屬從，有盜禮親王代善金者，弼喇什坐失囚，論罰。順治三年，從豫親王多鐸逐騰機思，道卒。子多爾濟，襲。改三等精奇尼哈番，恩詔進二等。乾隆初，定封三等子。

色爾格克，先世居喀喇徹哩克部。父阿拜岱巴圖魯，天聰間率眾來歸，授世職三等甲喇章京，隸正白旗。卒，以色爾格克襲，授一等侍衛。崇德元年，從伐朝鮮。朝鮮國王李倧保南漢山城，師從之，色爾格克登山，身被創，賚馬三。五年，從鄭親王濟爾哈朗等伐明，圍錦州，色爾格克率侍衛二十人前搏戰。有僧格依者，自蒙古降明，為將，善戰，色爾格克擊斬之。鄭親王使啟心郎額爾赫圖還，上其功。六年，復圍錦州，令色爾格克選巴牙喇兵四十為伏以待敵，得明將一，奪甲與械，即以賜之。上自將禦洪承疇，命諸將設伏高橋，色爾格克斬明兵七，復賚馬二。又先眾破敵騎。師圍松山，為壕環其城，城兵出擊烏真超哈分守地，色爾格克以巴牙喇兵三十人赴援，城兵引退。七年冬，從貝勒阿巴泰伐明，越明都攻臨城；略山東，攻青州，皆力戰，被創。

世祖即位，錄阿拜岱巴圖魯舊勛及色爾格克戰功，復遇恩詔，授二等阿思哈尼哈番，擢內大臣。康熙十二年，聖祖加恩諸舊臣，色爾格克加太子少保。二十年，卒，謚勤敏。乾隆初，定封二等男。

阿濟拜，卓特氏，先世為蒙古巴林部人。旗制定，隸正藍旗。初事太祖，授牛錄額真。天命三年，太祖克撫順。師還，明總兵張承廕自廣寧襲師後，阿濟拜從貝勒阿巴泰還擊，破之。四年，破明總兵杜松於界凡。七年，敗明兵於沙嶺。阿濟拜皆在行間。

天聰三年，太宗伐明，阿濟拜以甲喇額真從，略通州，斬邏卒五，獲馬四；薄明都，與甲喇額真鄂羅塞臣等當袁崇煥，戰勝。九年，上命巴牙喇纛額真布哈將八十人略明邊，至寧遠，俘九人，獲馬四、牛百餘。還，出邊六十里，明兵八千追至，布哈殿，戰沒，阿濟拜與巴牙喇甲喇章京托克雅、哈談巴圖魯等還擊敗敵，護所俘獲以還。上命賚以牛馬，予牛錄章京世職。

順治初，從入關，擊李自成。阿濟拜署梅勒額真，為後隊。尋與固山額真伊拜逐寇山西，至澤州，數破賊壘，擢正藍旗蒙古梅勒額真。二年，加半個前程。三年，從肅親王豪格討張獻忠，道漢中，與固山額真巴哈納擊走叛將賀珍；徇秦州，與尚書星訥擊敗獻忠將高汝礪，獲馬騾百餘；進擊獻忠於西充，與巴牙喇纛額真阿爾津、蘇拜連戰皆捷。敘功，遇恩詔，累進一等阿達哈哈番兼拖沙喇哈番。九年八月，以老乞休，命解梅勒額真任。尋卒，謚忠勤。

恩格圖，失其氏，蒙古科爾沁部人。自哈達挈家來歸，授牛錄額真。與甲喇額真阿岱出駐伊蘭布裏庫，防蒙古游牧軼界，率十人巡徼，遇敵百人，追斬殆盡。聞明兵千餘將攻海州，率三百人馳擊，敗之。天聰間，屢從太宗伐明，薄明都，擊滿桂軍；攻遵化，破敵壘，入大安口：皆先眾奮擊。以功，予世職二等甲喇章京，擢兵部承政。蒙古旗制定，恩格圖隸正紅旗，即授本旗固山額真。

崇德元年，從伐明，與阿岱等為伏，殲明邏卒。復從伐朝鮮，薄其都城，與固山額真譚泰等樹雲梯以登。尋坐伐明時，戰松山，正藍、正白、鑲白三旗營汛錯亂，匿不劾；師還出塞，遇敵戰敗：罰鍰，奪俘獲。又坐伐朝鮮時，方食，上召不即赴，廝卒妄出，為朝鮮兵所殺，論罪，上命罰鍰以贖。三年，從貝勒岳託伐明，攻密雲，距墻子嶺五里，恩格圖率兵先諸軍越高峰，入邊破敵。五年，從鄭親王濟爾哈朗等伐明，圍松山，明兵夜出劫營，恩格圖率本旗兵擊敗之。六年，從上伐明，上命恩格圖與噶布什賢噶喇依昂邦吳拜擊明總督洪承疇，恩格圖違上方略，遇敵不前。師還，吏議當褫職，命罰鍰以贖。尋令與諸將更番戍松山。

順治元年，從入關，擊李自成，進一等甲喇章京，加半個前程。從豫親王多鐸西破賊，移師向江南，賊躡我師後，恩格圖殿，四戰皆勝。尋破明將鄭鴻逵於瓜洲，復自江南徇浙江，至杭州，破敵，獲舟三十五。克嘉興，下昆山。進三等梅勒章京。復自浙江徇福建，與固山額真漢岱共下府一、縣五；與梅勒額真鄂羅塞臣共下府一、縣八；戰於分水關、於南靖：皆有功。四年，進一等阿思哈尼哈番。五年，討江西叛將金聲桓，卒於軍。乾隆初，定封二等男。

鄂本兌，曼靖氏，其先為蒙古。入明為守備。天命六年，太祖取遼陽，鄂本兌以兵三十五、馬六十出降。其後蒙古旗制定，隸正黃旗。七年，從伐廣寧有功，授世職游擊。天聰元年，太宗伐明，屯錦州，命額駙蘇納選蒙古將士御敵塔山西，鄂本兌與焉，敵以二千人至，奮擊敗之。上移師寧遠，明總兵滿桂陣於城東，鄂本兌率五牛錄甲士破敵，進二等參將。二年，從上伐多羅特部，以二百人先驅，遇敵，敵稍北，復出精銳死戰，我師且卻，鄂本兌躍騎突前，敵敗遁，上督諸貝勒並進，殺其臺吉古魯，俘獲無算。進一等參將，擢右翼蒙古固山額真。

三年，從上伐明，明邊將五道迎戰，鄂本兌率所部兵擊敵，斬參將一，獲其纛，入大安口，遂進薄明都，克永平、灤州、遵化、遷安四城。上命鄂本兌與固山額真察哈喇等守遵化，貝勒阿敏駐永平，護諸將。明兵來攻，阿敏檄棄城引師退，敵已逼城下，鄂本兌以五十人出戰，斬邏卒七人，獲其馬，遂與察哈喇等全軍以還。鄂本兌為殿，明師追至，屢擊卻之，引出邊，師無所損，進三等副將。五年，從上伐明，圍大凌河，屯城西。敵出戰，爭已下諸臺堡，鄂本兌與固山額真和碩圖督兵並進，敵敗退入城，迫逐之及壕，敵死者甚眾。師還，得優賚。八年，改三等甲喇章京。九年正月，卒。康熙間，兄孫託克塔哈爾襲世職。從撫遠大將軍費揚古討噶爾丹有功，進三等精奇尼哈番。乾隆初，定封二等男。

和濟格爾，失其氏，蒙古烏魯特部人。入明為千總。太祖取廣寧，從石廷柱出降，授甲喇額真，隸烏真超哈。其後漢軍旗制定，隸正白旗，並從漢姓為何氏。和濟格爾事太祖，從伐巴林、棟奎諸部，有功。天聰三年，從伐明，詗敵薊州，斬邏卒三，敵三百來攻，和濟格爾沖鋒入，斬百總一。五年，復從伐明，圍大凌河，敗錦州援兵；城兵出樵採，爭臺堡，並擊敗之。與敵戰城下，我師執纛者墜壕，和濟格爾掖之出，復以鳥槍殪敵兵三。八年，授世職牛錄章京。崇德三年，復從貝勒岳託伐明。四年，烏真超哈析置四固山、八梅勒，以和濟格爾為鑲白旗梅勒額真。五年，從圍錦州，累敗敵。六年，復從圍錦州。敵自松山分踞高橋南三臺，和濟格爾以火器克之，殲敵百餘。七年，從克塔山、杏山二城，加半個前程，授正白旗梅勒額真。八年，從克中後所、前屯衛二城，進一等甲喇章京。順治三年二月，卒。

拜音達里，和濟格爾子，襲二等阿達哈哈番。事聖祖，自參領擢宣化總兵官。十三年，耿精忠反，移拜音達里為隨征福建總兵官，尚可喜請增兵戍廣東，上命與福建巡撫楊熙駐廣州。十五年，可喜子之信叛，拜音達里與熙督所部斬關突圍出，會大軍於贛州。上獎其忠勇，進一等。十九年，授駐防廣州副都統。二十七年，遷廣州將軍。三十七年，卒，以其子何天培襲。

天培時已官參領，累遷江南京口將軍。雍正初，命署江蘇巡撫。入為兵部尚書，出為江寧將軍；復入為正白旗漢軍都統，署兵部尚書。六年五月，上以天培阿附年羹堯、隆科多下刑部逮治，擬斬監候。乾隆元年，赦出獄。尋卒。天培既得罪，以拜音達裏曾孫何鈞降襲二等阿達哈哈番。乾隆間，更名立柱。官至貴州提督。

阿賴，莽努特氏，世居喀爾喀部。太宗時，挈其孥來歸，隸蒙古正黃旗。嘗奉使阿祿部，降其部長，上嘉其能，賜號「達爾漢」，免賦役。率兵五百逐逃人，窮追數月，斬倡叛者四人，盡俘以還。又率兵攻喀木尼喀部，俘其部長葉雷，獲戶口牲畜無算。崇德九年，授一等甲喇章京，又半個前程，加賜號庫魯克達爾漢。尋授禮部左參政、正黃旗蒙古固山額真。從攻錦州，設伏杏山邀擊，攻松山，敗敵。順治初，從固山額真葉臣徇山西，師還，賜白金三百；三年，從擊騰機思；六年，討姜瓖：皆有功，進二等阿思哈尼哈番。康熙十二年，加太子太保。十七年，卒，謚武壯。

布延，郭爾羅特氏，蒙古察哈爾部人。初在其部為塔布囊。天聰元年，偕昂坤杜棱來歸，隸滿洲正黃旗。從伐棟奎部，為導。從伐克什克騰部，首陷陣。再從甲喇額真圖魯什略明邊，俘其邏卒，斬百餘級，得樵車百餘、騾驢以百數。復略十三站，斬十級，得把總一、馬三。敘功，授世職牛錄章京。九年，偕布哈塔布囊略寧遠。既出邊，明兵千餘追至，布哈陷陣。哈談巴圖魯還戰，馬中矢僕，布延赴援，與之馬，力戰敗敵，賚俘一、馬二、牛三，進世職三等甲喇章京。

崇德元年二月，命齎書投明邊諸守將，歷松棚路、潘家口、董家口、喜峰口致責言焉。五月，從伐明，薄明都，敗明兵盧溝橋。三年二月，從伐喀爾喀部。七月，擢議政大臣，兼巴牙喇纛章京。九月，從伐明，自墻子嶺入，敗明兵，追擊，得馬八十七。四年，帥師戍烏欣河口。偕侍衛阿爾薩蘭攻松山，布延為伏，斬二十一級。詗敵錦州，斬邏卒八，得馬十二。五年，從睿親王多爾袞圍錦州，擊敗明步軍。六年，從鄭親王濟爾哈朗克錦州外城，與內大臣伊爾登戰最力，賚百金，進世職二等甲喇章京。八月，上自將擊洪承疇，其將曹變蛟夜襲上營，布延以內大臣不嚴守御，論罰。七年二月，師擊承疇，布延兵後至，當死，命論罰以贖。十一月，伐明，圍薊州。

順治二年，世祖以布延舊臣，進世職一等甲喇章京。其從子烏納海，先以戰死，恤贈世職牛錄章京，命布延並襲，進三等阿思哈尼哈番。八年，卒，次子茂奇塔特襲世職。

茂奇塔特，康熙三十五年，從征噶爾丹有功，加拖沙喇哈番，例進二等。乾隆初，定封二等男。

阿爾沙瑚，瓦三氏。初為察哈爾林丹汗護衛。林丹汗敗走唐古特，阿爾沙瑚帥所屬四十餘戶渡哈屯河來歸，隸蒙古鑲白旗，授世職游擊。崇德三年，從伐明，自墻子嶺入，屢敗明兵，行略地至濟南。四年三月，師還出塞，復擊敗太平寨明兵。五年，從伐索倫部，獲部長博穆博果爾及其孥。六年，從伐明，圍錦州。明以騎兵出松山，謀劫紅衣砲，阿爾沙瑚力戰卻之，又敗洪承疇所將步兵，以功進世職一等甲喇章京。八年，卒，以兄子果爾沁襲。

果爾沁時已為牛錄額真。從伐朝鮮，嘗以侍衛二十人敗敵。順治初，從入關，擊李自成，加半個前程。再遷鑲白旗蒙古梅勒章京，進世職二等阿思哈尼哈番。十七年，遷本旗固山額真。上命定西將軍愛星阿帥師與吳三桂合兵逐明桂王由榔，以果爾沁為副，敕愛星阿軍中機事皆俾果爾沁與議。十八年九月，師次大理，休馬力。逾月，出騰越，道南甸、隴川、猛卯。十一月，薄木邦，明將白文選方據錫箔江為守。果爾沁與固山額真遜塔，巴牙喇纛章京畢力克圖、費雅思哈，噶布什賢昂邦白爾赫圖等，簡精銳疾馳三百餘里，至江濱。文選毀橋走茶山，令總兵官馬寧以師從之，至猛養，文選降。師進次晚舊，得由榔以歸。康熙三年，進一等阿思哈尼哈番兼拖沙喇哈番。尋列議政大臣，調本旗滿洲都統。九年二月，卒，謚襄敏。乾隆初，定封二等男。

額琳奇岱青，博爾濟吉特氏。居翁牛特部，為察哈爾部宰桑。林丹汗敗走，所部皆潰，額琳奇岱青將來歸；會宰桑多爾濟塔蘇爾海率所屬游牧，與我師遇，倚山拒戰，敗遁，額琳奇岱青追及之，與謀偕降。天聰八年六月，上自將伐明，道塞外，師次波碩兌。額琳奇岱青、多爾濟塔蘇爾海及顧實、布顏代、塞冷等五宰桑率丁壯七百人及其孥二千口來歸，上遣將護詣沈陽，厚賚之，分隸蒙古正白旗。崇德元年，授世職二等昂邦章京。三年，從伐明，自青山口入，越明都，略地山東，累戰皆勝。六年，圍錦州，與阿爾沙瑚同功，進一等，世襲罔替。八年，卒。順治間，追謚勤良。子札木素，襲。聖祖即位，加恩諸大臣舊自察哈爾來者，札木素與內大臣噶爾瑪、散秩大臣沙哩岱等，並賜莊田、奴僕。康熙三年，授內大臣。六年，卒。乾隆初，定封一等子。

德參濟旺，博爾濟吉特氏，世居阿布罕。初為察哈爾部宰桑。林丹汗敗走，以所屬從。天聰八年，上自將伐明，略宣府，攻萬全左衛，遂出尚方堡二十里駐軍。時林丹汗走死大草灘，德參濟旺與噶爾瑪濟農、多尼庫魯克、多爾濟達爾漢諾顏號四大宰桑，挾林丹汗二福金，率丁壯二千人及其孥來歸，遣三十人先奏上。上進次克蚌，命所司運米三百石以待。二福金及德參濟旺等至，謁上行在，上與之宴，賜貂裘、鞍馬、牛羊。還師，復宴新附諸臣，德參濟旺等跪進酒，上曰：「朕本不飲酒，念爾曹誠意，當盡此一卮。」復酌酒遍賜之，並賚甲胄、衣裘，授世職一等昂邦章京，隸蒙古正黃旗。九年六月，察哈爾臺吉瑣諾木來降，上召宴，德參濟旺與焉。上因言：「察哈爾傾覆，爾諸臣來歸，朕皆預知。」德參濟旺奏曰：「聖諭及此，洵有如神之鑒也！」順治二年，坐事，降三等。三年，從豫親王多鐸北討騰機思，鄂特克山之役，及破土謝圖汗，德參濟旺皆與有功焉。語詳奇塔特徹爾貝傳。復進一等。是歲，改一等精奇尼哈番。五年八月，卒。乾隆初，定封一等子。

多爾濟達爾罕，博爾濟吉特氏，居翁牛特，為察哈爾部宰桑。與德參濟旺等同降，隸蒙古鑲黃旗。崇德元年，授世職一等梅勒章京，以為都察院承政。三年，更定官制，改參政。六年，上自將擊洪承疇，命多爾濟達爾罕偕承政阿什達爾罕度善地駐軍，並察諸軍斬級多寡，還報稱旨，擢內大臣，仍兼參政。七年七月，祖大壽來降，上幸牧馬所，命諸內大臣與較射，賞中的者，多爾濟達爾罕得駝一。十月，從饒餘貝勒阿巴泰伐明，行略地，自薊州至於兗州。師還，上言：「師自兗州還，右翼諸固山不遵貝勒期約，先左翼諸軍出塞。賴上威靈懾敵，我軍縱橫如行無人地，得全師以還。萬一有失，悔何及？」請論罰，上為停右翼諸軍賞。順治間，上推太宗舊恩，並考滿，進三等精奇尼哈番，復授都察院承政。七年，命以內大臣與議政，恩詔一等，兼拖沙喇哈番。十七年四月，卒，謚順僖。乾隆初，定封三等子。

奇塔特徹爾貝，哈爾圖特氏。初為察哈爾部宰桑。林丹汗敗，奇塔特徹爾貝以四百戶保哈屯河。天聰八年十一月，上使招焉，渡河次西拉木輪，旋從使者來歸，上厚賚之，隸蒙古正藍旗。林丹汗有八大福金，掌高爾土門固山事福金，其一也。林丹汗殂，所部宰桑袞出克僧格妻焉。上以袞出克僧格叛主，奪福金畀奇塔特徹爾貝。

崇德元年，授世職三等昂邦章京。三年九月，從伐明，自青山口入，越明都，略山東。明年，師還，以所部牛錄額真珠額文經三屯營，率兵役掠敵糧，戰死。奇塔特徹爾貝未及援，罰納馬。九月，從伐明，薄寧遠，以火攻擊卻明兵。六年，圍錦州，破洪承疇。既，復與阿爾沙瑚共擊敗明兵來劫砲者及承疇所將步兵，進世職二等昂邦章京。

順治初，從入關，逐李自成，至慶都。三年，從豫親王多鐸北討騰機思，師次英噶爾察克山，聞騰機思在滾葛魯臺，疾馳逐之，至鄂特克山，獲其孥。土謝圖汗以六萬人次扎濟布拉，為騰機思聲援，奇塔特徹爾貝等率所部擊之，敗走，逐北三十餘里。詰旦，碩類汗復以二萬人至，復擊之，亦敗走。以功進一等。康熙三年，卒。子鄂諾勒，襲。十八年，鄂諾勒以參領從護軍統領莽吉圖南討鄭錦，卒於軍。

洛哩，鄂爾沁氏。初為察哈爾林丹汗護衛。天聰六年，太宗自將伐察哈爾，林丹汗走死，洛哩持元初巴斯巴喇嘛所鑄嘛哈噶拉金佛，率百餘人來歸。隸蒙古正黃旗，授世職一等參將。崇德三年，從貝勒岳託伐明，自墻子嶺毀邊墻入，擊敗明總督吳阿衡。六年，從伐明，圍錦州，城兵出戰，左翼三旗巴牙喇兵擊之不利，退入壕，明師環之，逼洛哩分守地。洛哩力戰，沒於陣，恤贈三等梅勒章京。

洛哩兄沙濟，弟烏班和碩齊、沙哩岱。沙濟襲洛哩遺爵。烏班和碩齊當林丹汗走死，別率七十人來歸，授游擊。卒，以其弟沙哩岱襲。順治初，沙哩岱以牛錄額真從睿親王多爾袞入關擊李自成，復從豫親王多鐸討騰機思，擊敗土謝圖汗、碩類汗，進二等阿達哈哈番。尋沙濟亦卒，沙哩岱兼襲，合為二等精奇尼哈番，授散秩大臣。順治十八年，聖祖即位，加恩諸大臣舊自察哈爾來歸者，沙哩岱及內大臣噶爾瑪、散秩大臣札木素等，並賜莊田、奴僕。康熙元年，卒。乾隆初，定封二等子。

太宗時諸將自蒙古來歸以戰死者，又有奇塔特偉徵、巴賴都爾莽奈、巴賴都爾莽奈子阿南達、孫阿喇納，皆有聲績，自有傳。其事世祖戰死，則有袞楚克圖英、琿津、沙爾布。

奇塔特偉徵，博爾濟吉特氏，鄂爾多斯哈爾濟農族人也。世居克魯倫。太宗時，與其弟額爾格勒珠爾、喀蘭圖、扎克托會率所屬來歸，隸蒙古正黃旗。天聰八年正月，上遣蒙古軍略錫爾哈、錫伯圖，收察哈爾流散部眾，奇塔特偉徵與岱青塔布囊斬七十三人，降百餘人，獲馬駝數十。五月，上自將伐明，次古爾班圖勒噶，命蒙古軍別出間道，與大軍會錫喇烏蘇河，奇塔特偉徵行遇察哈爾五人將遁入阿祿部，擒以獻。九年五月，從貝勒多鐸伐明，次寧遠。奇塔特偉徵時為噶布什賢噶喇昂邦，率所部前驅，至大凌河西，明將劉應選、趙國志將七千人迎戰，我兵寡，奇塔特偉徵力戰，沒於陣，恤贈三等梅勒章京。

額爾格勒珠爾，崇德間，屢從伐明，徇山東，圍錦州，戰松山，皆有功。順治間，從入關擊李自成，予世職牛錄章京，加半個前程。卒，無子，以喀蘭圖子察琿襲。

喀蘭圖，崇德間為一等侍衛。順治初，世祖推太宗舊恩，復屢遇恩詔，世職累進二等阿達哈哈番。睿親王多爾袞攝政，請上幸其第，喀蘭圖方退直，聞上扈從無多人，即持弓矢趨詣左右防衛。及世祖親政，敕獎喀蘭圖忠篤，賜金帛、鞍馬、莊田，命以其族改隸滿洲正黃旗，進世職一等。尋以上行圍扈從愆遲，復為二等。事聖祖，累官理籓院尚書。乞老，授內大臣，加太子太保。卒，謚敏壯。子察琿兼襲，合為三等阿思哈尼哈番。康熙十三年，安親王岳樂討吳三桂，次袁州，與吳三桂將馬寶戰鈐岡山，死之。進二等。

扎克托會，事太宗，授正黃旗蒙古梅勒額真。從伐朝鮮，坐所部戰艦不時至，解官。尋以追敘來歸功，累遇恩詔，授世職一等阿達哈哈番兼拖沙喇哈番。卒，子錫喇布，襲。順治間，從靖南將軍珠瑪喇徇廣東，擊明將李定國，戰於新會，錫喇布力戰破敵，進三等阿思哈尼哈番。

兗楚克圖英，和勒依忒氏。初為察哈爾宰桑。林丹汗敗走，部眾皆潰散。天聰八年，太宗自大同還師，屯尚方堡，袞楚克圖英將二百餘人，與故宰桑德參濟旺等來歸。蒙古旗制定，隸正紅旗，授甲喇額真。崇德元年，授世職一等梅勒章京。二年，坐事，降一等甲喇章京。三年，從伐明，入墻子嶺，明兵自密雲至，袞楚克圖英引避，當譴，上以降將貸之，收其牲畜，分畀諸自察哈爾降者。六年，復從伐明，圍錦州，戰松山。八年，略寧遠，屢擊敗明兵。順治初，從入關，擊李自成，與固山額真恩格圖合軍力戰敗賊。二年，進三等梅勒章京。三年，從討張獻忠，屢戰皆勝。六年正月，從討姜瓖，攻大同，城兵出劫土默特營，袞楚克圖英赴援，中流矢，沒於陣，進二等阿思哈尼哈番。乾隆初，定封二等男，袞楚克圖英六世孫望吉爾襲。從討霍集占兄弟，戰死葉爾羌，贈一等男。

琿津，薩爾圖氏，世居敖漢部。太宗收敖漢，琿津從眾來歸，行失道，入明錦州。崇德六年，我師圍錦州，琿津與蒙古臺吉諾木齊、武巴什等縋城出降，授世職牛錄章京，隸蒙古鑲藍旗。旋授甲喇額真。順治初，從入關，擊李自成，署梅勒額真。督後隊，有功，加半個前程。六月，與固山額真覺羅巴哈納略山東。七月，移師徇山西，自成將陳永福據太原，琿津單騎行城下，城兵驟出，擊之，敗走，遂克太原，其屬州縣十有五皆下，賚白金。二年，與固山額真都雷逐自成至九江口，得其舟。三年，從肅親王豪格討張獻忠，時叛將賀珍據漢中，以二千人守雞頭關，拒我師。琿津率右翼兵從貝勒尼堪擊之，敗走，遂進兵入四川，與固山額真巴特瑪等擊獻忠，屢戰皆捷。

獻忠既誅，復與巴牙喇甲喇額真希爾根定涪州，以功進三等阿達哈哈番，真除鑲藍旗蒙古梅勒額真。復從鄭親王濟爾哈朗徇湖廣，時自成餘眾降於明，分屯寶慶、沅州諸郡縣。六年，琿津與噶布什賢噶喇依昂邦努山、梅勒額真拜音岱等攻克寶慶，徇沅州，破敵於洪江，斬所署總兵二、副將四、兵二千餘，得舟九。師還，進一等阿達哈哈番兼拖沙喇哈番。十五年，從信郡王多尼下雲南。十六年四月，克永昌。師渡潞江，明將李定國為伏磨盤山。師至，破其柵，琿津與固山額真沙爾布率眾深入，伏起，遂戰死，謚壯勤。

沙爾布，博爾濟吉特氏。崇德二年，自察哈爾率百餘丁來歸，授牛錄額真，即使轄其眾，隸蒙古鑲白旗。尋擢一等侍衛。至順治九年，三遷，授本旗固山額真。恩詔予世職拖沙喇哈番。十年十一月，命與寧南大將軍陳泰帥師守湖南。十二年，明將劉文秀、盧明臣、馮雙禮等將數萬人分道侵岳州、武昌，沙爾布與巴牙喇纛章京蘇克薩哈設伏邀擊，大敗之。敵復攻常德，舟千餘蔽江而下，沙爾布督軍截擊，六戰皆捷，縱火焚其舟。明臣赴水死，雙禮被創遁，文秀走桃源。沙爾布與巴牙喇纛章京都爾德等以師從之，文秀走貴州。十五年，從多尼下雲南。明年，與琿津同戰死，謚襄壯，進世職拜他喇布勒哈番。乾隆間，高宗命八旗世職先世以死事恤敘，襲次已滿者，皆予恩騎尉，世襲罔替，沙爾布等皆與焉。

論曰：蒙古喀爾喀、科爾沁諸部，東與扈倫四部接。太祖兵初起，一戰知不敵，率先歸附。明安、恩格德爾皆申以姻盟，賞延於世。鄂齊爾桑初為質子，恩禮與相亞。阿濟拜等於蒙古為庶姓，皆以功受賞。察哈爾林丹汗庭，西處宣、大邊外，太宗乘其衰，以兵收之。布延等有戰績，而洛哩諸人效命疆埸，尤有足多者。最初蒙古來附，即隸滿洲；有自明至者，又入漢軍。天聰九年，定蒙古旗制，先已籍滿洲、漢軍者，亦不復追改也。


\end{pinyinscope}