\article{列傳一百六十三}

\begin{pinyinscope}
辛從益張鱗顧皋沈維鐈硃為程恩澤吳傑

辛從益，字謙受，江西萬載人。乾隆五十五年進士，選庶吉士，授編修。遷御史，以母老陳請終養。嘉慶十七年，起復補原官。會京畿多雨，詔發廩平糶，從益在事，釐剔弊端，實惠及民，時稱之。疏請飭督撫詳慎甄別以澄吏治，略曰：「外省甄別，與京員不同。京師耳目甚密，稍有徇私，難逃聖明洞鑒。外省督撫權勢既尊，操縱甚易，豈知州縣有當切責之處，亦有當體恤之處，偏私則是非倒置，刻覈則下情不通。臣以為大吏必持廉法之大綱，略趨承之末節；務幹事之勤能，責安民之實效；揣時勢之難易，量才分之優絀；而又常存敬畏之心，然後能愛惜人才，澄清吏治。」遷給事中。

十八年，滑縣匪平，軍中多攜養難民子女，從益疏請遣送歸家，如議行，並譴領兵大員。又面奏：「正教昌明，邪說自息，小民不識大義，故易為邪教煽惑。而選人得官，不問風俗淳澆，祗計缺分肥瘠，何以教民？欲厚風俗，宜先責成牧令。」歷光祿寺少卿、通政司參議、內閣侍讀學士、光祿寺卿、太常寺卿。道光初，山西學政陳官俊鐫級回京，仍直上書房，從益疏劾曰：「上書房為教胄諭德之地，視學政為尤重，宜慎選德行敦厚、器識宏達之儒臣，使皇子有所觀法，薰陶養其德性。陳官俊在學政任，不能遠色避嫌，懲忿窒欲，性行之駁，器識之褊，不宜仍居授讀之任。」

二年，遷內閣學士。宣宗溫諭曰：「爾甚樸忠，無所希冀，亦無所揣摩。有所聞見，直言無隱，朕無忌諱也。」命偕尚書文孚赴陜西讞獄。渭南富民柳全璧殺其傭硃錫林，賄知縣徐潤得免死，巡撫硃勛庇之，獄久不決。從益等鞫得其狀，論如法。覆命，陳陜西馬政之害，地方官春秋計裡買馬，實則民不得直，而官亦不需馬，第指馬索賕以為民病，請禁革。三年，擢禮部侍郎，督江蘇學政。於是巡撫陶澍奏禁紳衿包漕，橫索漕規，下學政稽查懲治。從益上疏曰：「江蘇漕額本重，豈堪浮收無節？州縣自應調劑，閭閻尤宜體恤。久懸定額，尚肆苛求；明語浮收，必滋流弊。撫臣之意，謂控漕之人即包漕之人，臣以為未必盡然。官之收漕，必用吏役，吏役貪狠，必圖肥己。官既浮收，吏又朘削，不特小民受害，即循謹生監，亦被其累，激而上控，此中固有不得已者。撫臣又稱生監需索漕規，地方官費無所出，乃取償於純謹小民。臣伏思吏役貪得無厭，縱生監悉循循守法，而小民追呼徵比之煩，亦斷不能為之少減。吏役倚官府為城社，倘違例浮收，無人控訴，將何術以治之？夫劣衿律所不宥，苛政亦法所必裁。矯枉勢必過正，創法宜防流弊。管見所及，不敢不以上聞。」

從益廉靜坦白，遇非理必爭，不為權要詘。八年，卒於學政任所。著有奏疏、詩文內外集、公孫龍子注。

張鱗，字小軒，浙江長興人。嘉慶四年進士，選庶吉士。習國書，授檢討。仁宗臨幸翰林院，鱗獻詩冊，被恩賚。十七年，大考二等，遷贊善。歷侍講、庶子。二十年，選翰林官入直懋勤殿，纂輯秘殿珠林、石渠寶笈，鱗與焉。歷侍講學士、國子監祭酒。二十四年，典江西鄉試。尋以齋戒未至齋所，降授太常寺少卿。遷通政使司副使、太僕寺卿。道光元年，命偕太常寺少卿明安泰赴楊村挑驗剝船，遂赴東光、盧龍兩縣訊鞫京控獄，各論如律；並劾承審官濫刑，巡道徇庇，褫黜有差。三年，轉太常寺卿，督安徽學政，擢內閣學士。七年，以繼母憂歸，服闋，補原官。擢兵部侍郎，督福建學政。十三年，補戶部，又調吏部。福建縣丞秦師韓控訐總督程祖洛，侍郎趙盛奎偕鱗同案鞫，白其誣，師韓遣戍。

鱗清廉儉素，杜絕干謁。兩為學政，卻陋規，拔寒畯，閩人尤頌之。衡文力矯通榜之習。十五年，典會試，以校閱勞致疾，出闈，卒。福建士民請祀名宦祠。

顧皋，字歅齊，江蘇無錫人。嘉慶六年一甲一名進士，授修撰。九年，督貴州學政，釐剔弊竇，奏改黎平、開泰學額，士林頌之。超擢國子監司業。二十一年，直懋勤殿，編輯秘殿珠林、石渠寶笈。歷翰林院侍讀、左右庶子、侍講學士、侍讀學士。典陜甘鄉試。二十四年，入直上書房，甚被仁宗眷注。二十五年，扈蹕熱河。上升遐之日，御筆擢皋詹事。次日，宣宗即位，執皋手大慟。道光元年，遷內閣學士，擢工部侍郎，兼管錢法堂。二年，調戶部。連典順天、浙江鄉試，管理國子監事務。

皋在戶部，不為激亢之行，考覈利病，慎稽出納，不可干以私。嘗曰：「學期見諸實用。吾久回翔於文學侍從。及任經世理物之責，未能壹志專慮，以求稱職，為自愧耳。」八年，以病乞歸。十一年，卒。

沈維鐈，字子彞，浙江嘉興人。嘉慶七年進士，選庶吉士，授編修。歷司業、洗馬。與修全唐文、西巡盛典、一統志，入直懋勤殿，纂輯秘殿珠林、石渠寶笈。二十一年，督湖北學政，禁習邪教，以端士風。累遷侍讀學士。道光二年，典福建鄉試，留學政。疏陳州縣私設班館之弊，請飭嚴禁，並禁監生充緝捕、催科諸役。四年，遷大理寺少卿。八年，督順天學政，轉太僕寺卿。任滿，遷宗人府丞，署副都御史，尋實授。十二年，督安徽學政，奏請增建壽州考棚，與鳳陽分試。瀕江水災，偕疆吏會籌賑撫，士民頌之。維鐈居官廉，屢視學，所至弊絕風清，振拔多知名士，宣宗知之，期滿連任。擢工部侍郎。十七年，請回籍營葬，詔予假三月，毋庸開缺，事竣回京。十八年，以耳疾許免職，命病痊以聞。逾年，卒於家。

維鐈學以宋儒為歸，謂典章制度與夫聲音訓詁當宗漢人，而道理則備於程、硃，務為身心有用之學。校刊宋儒諸書以教士，時稱其醇謹焉。祀鄉賢祠。

硃為弼，字右甫，浙江平湖人。嘉慶十年進士，授兵部主事，遷員外郎。道光元年，授御史，遷給事中。疏請整頓京師緝捕，劾倉場覆奏海運倉豆石霉變情形不實，命大臣按鞫，侍郎和桂、張映漢並被譴。又疏陳江蘇海口壅塞，浙江上游均受其害，請疏濬太湖下游劉河、吳淞諸水，為一勞永逸之計，如所議行。四年，擢順天府府丞，遷府尹。有蝗孽，單騎馳視，卻屬官供張，曰：「吾為蝗來，乃以我為蝗耶？」六年，復降授府丞。歷通政司副使、太常寺卿、宗人府府丞、都察院左副都御史。十三年，擢兵部侍郎，權倉場侍郎，尋實授。

十四年，出為漕運總督。時漕船水手恣橫，廬州幫在東昌械斗，傷斃多命，下為弼查辦，疏言：「漕督例隨幫尾，在前者無從遙制。請責成押運官弁會同地方官拏辦。」並定頭柁十家聯保，舉發徇隱賞懲之法，奏陳剔弊速漕章程八事，下所司議行。十五年，以病乞免，允之。二十年，卒。

為精揅金石之學，佐阮元纂鐘鼎彞器款識，所著有蕉聲館詩文集。

程恩澤，字春海，安徽歙縣人。父昌期，乾隆四十五年一甲三名進士，累官至侍講學士，直上書房。恩澤勤學嗜奇，受經於江都凌廷堪，廷堪勖之曰：「學必天人並至，博而能精，所成乃大。」嘉慶十六年，成進士，選庶吉士，授編修。道光元年，入直南書房，宣宗曰：「汝父蘭翹先生昔年在上書房，朕敬其品學。汝之聲名，亦所深悉，宜更守素行。」典試四川。三年，督貴州學政，勸民育慄蠶，其利大行。重刊岳珂五經以訓士。鄭珍有異才，特優異之，餉以學，卒為碩儒。六年，調湖南學政。任滿回京，洊擢國子監祭酒。命充春秋左傳纂修官，推本賈、服，不守杜氏一家之言。母憂歸。十一年，服闋，仍直南書房。未補官，特命典試廣東。知南海曾釗名，冀得之。釗未與試，榜發，大失望。所得多知名士。改直上書房，授惠親王讀。遷內閣學士。十四年，授工部侍郎，調戶部。以部務繁，罷直書房。十七年，卒，上甚惜之，優詔賜恤，賜其子德威舉人。

恩澤博聞強識，於六藝九流皆深思心知其意，天象、地輿、壬遁、太乙、脈經莫不窮究。謂近人治算，由九章以通四元，可謂發明絕學，而儀器則罕傳，欲修復古儀器而未果。詩古文辭皆深雅。時乾、嘉宿儒多徂謝，惟大學士阮元為士林尊仰，恩澤名位亞於元，為足繼之。所欲著書多未成，惟國策地名考二十卷、詩文集十卷傳於世。

吳傑，字梅梁，浙江會稽人。少能文，為阮元所知。以拔貢生應天津召試，二等，充文穎館謄錄，書成，授昌化教諭。嘉慶十九年，成進士，選庶吉士，授編修，遷御史。道光二年，督四川學政，疏請以唐陸贄從祀文廟，下部議行。遷給事中，出為湖南嶽常澧道，歷貴州按察使、順天府丞。

十三年，川南叛夷犯邊，師久無功，傑疏言：「川夷作亂，提督桂涵連戰克捷，生擒首逆，清溪近邊遂無夷。楊芳繼任，用兵之區僅瓘邊一處，夷寇不過數部落，當易獲勝。惟夷巢跬步皆山，夏令河水盛漲，徒涉尤難。楊芳自抵瓘邊，頓兵三月。臣思其故，必逆夷退伏老巢，水潦既降，不易深入。楊芳不敢以軍情入告，但稱督兵進剿，實皆游移觀望之辭。曠日持久，邊事所關非細，請敕總督鄂山體察確奏，毋得徇隱。」

又疏言：「馭夷長策，當先剿后撫。未剿遽撫，良莠不分。兵至，相率歸誠；兵退，復出焚掠。層巒疊嶂，我師轉運為艱。夷族因利伺隙，倏起★L1伏，使我猝不及防。國家既厚集兵力，自當掃穴犁庭，除惡務盡，使諸夷望風震懾，一勞永逸。自古馭夷之法，討伐易而安撫難。善後之舉，至要者二：一曰除內奸。游手無業之徒，潛居夷地，為之謀主，教以掠人勒贖，聚眾焚殺，及避火器敵官軍之策。夷悍而愚，得之乃如虎傅翼，必應名捕，盡法懲治。良民亦驅使回籍，毋任逗留異域；宣諭土司，不得容留漢民；營伍邏詰，絕其潛入之路，則奸人無繇手冓煽矣。一曰分疆界。夷族愚惰，不諳農事，漢民租地，耕作有年，既漸闢磽鹵為膏腴，群夷涎其收穫，復思奪歸，構釁之原，不外於此。今當勘丈清釐，凡漢民屯種夷地，強占者勒令退還，佃種者悉令贖歸。無主之田，墾荒已久，聚成村落，未便遷移，畫為漢界，禁其再行侵占，庶爭端永息。」又奏：「越巂設撫民通判，止治漢民，而熟夷皆受治土司，通判無專責，且營伍非其所轄，呼應不靈，每以細故釀為大釁。請改為撫夷通判，千把總以下皆受節制。」疏上，下鄂山議行。

遷內閣學士。十五年，擢工部侍郎，連典順天鄉試及會試。十六年，卒。

論曰：宣宗最重文學廉謹之臣，辛從益直言獻納，張鱗廉介絕俗，沈維鐈服膺理學，程恩澤博物冠時，皆負清望。顧皋、硃為、吳傑並以雅材回翔卿貳，亦足紀焉。


\end{pinyinscope}