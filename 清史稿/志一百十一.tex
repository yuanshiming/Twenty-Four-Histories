\article{志一百十一}

\begin{pinyinscope}
○兵七

△海軍

中國初無海軍，自道光年籌海防，始有購艦外洋以輔水軍之議。同治初，曾國籓、左宗棠諸臣建議設船廠、鐵廠。沈葆楨興船政於閩海，李鴻章築船塢於旅順，練北洋海軍，是為有海軍之始。而甲申馬江，甲午東海，師船盡毀。嗣後兵艦歲有購置。自光緒中葉迄宣統初，南北洋海軍僅有船五十餘艘，舊式居半。其能出海任戰者，止海籌、海圻等巡洋艦四艘，楚泰、楚謙、江元、江亨等砲艦十餘艘而已。爰紀開創之漸，修繕之規，廠塢之建築，兵艦之購造，咸列於篇。

道光二十二年，文豐疏言購呂宋國船一艘，駕駛靈便，足以禦敵。旋諭隸水師旗營操演，並諭紳商多方購置。是為海軍購艦之始。

咸豐六年，怡良疏言，允英國司稅李泰國之請，置買火輪船，以剿粵匪。旋隸向榮調遣。

十一年，曾國籓疏請購買外洋船砲。奕等請以關稅買購外洋小兵輪十餘艘。飭廣東、江蘇各督撫募內地人學習駕駛。以已租之美利堅輪船二艘，一名土只坡，一名可敷本，為護運之用，配以砲械，駛赴安慶，隸曾國籓調遣。

同治元年，曾國籓於安慶設局，自造小輪船一艘。二年，令容閎出洋購買機器。四年，曾國籓、丁日昌於上海設鐵廠造槍砲。

五年，左宗棠疏請於福建省擇地設廠，購機器，募洋匠，自造火輪兵船。聘洋員日意格等，買築鐵廠船槽及中外公廨、工匠住屋、築基砌岸一切工程。開設學堂，招選生徒，習英、法語言文字、算學、圖畫。採辦鋼鐵木料。期五年內成大小輪船若干，均仿外洋兵船之式，需銀三百萬兩。並陳船政事宜十則，請簡重臣督理。旋以沈葆楨為船政大臣。

六年，李鴻章遷虹口制造局於高昌廟，建船塢，名曰江南制造局。沈葆楨疏言：「福州馬尾山，為省垣奧區天險，設船塢於馬尾之中歧。塢周四百五十丈有奇。鐵船槽長三十丈，寬十五丈，可修造二千五百頓之船。塢內濱江者為鐵廠、輪廠、斫木匠架木棧房。塢東北為船政大臣駐所，紳員公所及外國匠房。其左為法文、英文學堂及生徒住舍。江幹為煤廠，山麓為中國匠房，山之左駐楚軍一營，山之右為洋員駐所。傍江岸為官街，以便貿易。」旋派洋員日意格回國採辦器具，選用工匠。是年，瑞麟向英國訂購六兵船。

七年，沈葆楨疏言：「於船塢之右，創建船臺四座，臺長二十餘丈，船成入水，順推而下。其旁增五廠，曰鐵廠，曰水缸廠，曰打鐵廠，曰鑄鐵廠，曰合攏鐵器廠。規模既具，次第興工。」尋疏陳：「外洋機器到閩，復運煤運木於臺灣，運專於廈門。廠內增設轉鋸廠、木模廠、銅廠、風洞、繪事廠、廣儲廠、儲材廠、東西考工所，先後告竣。」疏入，諭英桂、馬新貽、李福泰、卞寶第等籌給經費，俾蕆要工。是年，曾國籓疏言：「上海設廠，自造第一號輪船告成。汽爐船身，皆考究圖說，自出機杼。長十八丈，寬二丈餘，命名恬吉。請續造二十餘丈之大艦。」旋諭兩江總督馬新貽等，從曾國籓、李鴻章所請，制器設廠，增建譯館諸端，悉心講求。是年，福州船廠自造安瀾等小輪船十艘告成，濟安、永保、海鏡等輪船亦告成。

八年，沈葆楨疏言：「廠中自制第一號大輪船下水，長二十三丈八尺，寬二丈七尺八寸，每小時行八十里，以副將率弁兵水手管駕，安置巨砲，駛出大洋，暫名曰萬年青。第二號暫名曰湄云，俟駛赴天津，再請錫名，以光海宇。」是年，購法國澄波兵船。江南制測海、操江兵船成。又購建威、海東雲二船。

九年，沈葆楨疏言：「第三號福星船，第四號伏波船告成，本屬戰艦，利於巡洋，以學堂上等學生移處船中，令洋員教其駕駛，由近而遠，以收實效。」是年，江南威靖兵船成。

十年，令學生十八人駕建威練船，巡歷南北各海口。是年，曾國籓疏請仿英國小鐵船式，令滬廠制造，為守海口之用。

十一年，船政制安瀾、鎮海、揚武、飛雲、靖遠五兵船成。文煜、宋晉等以造船費重，疏請暫罷，不許。是年，李鴻章疏言：「滬廠造成第五號船，長三十丈，鍋爐均在水線之下，置大砲二十六尊，系仿外洋三枝桅兵船式，英、法人稱為中國最巨之船。請飭沿江海各省，不得自向外洋購船，如有所需，向閩、水扈二廠商撥訂制，以節度支。」

十二年，江南制海安兵船成。沈葆楨疏言：「閩廠七號揚武、八號飛雲兵船下水。揚武用英國前膛砲，飛雲用布國後膛砲。以後十三、十四、十五號兵船，請兼仿外洋商舶之式，運載貨物，以裕經費。九號靖遠、十號振威、十一號濟安、十二號永保、十三號海鏡兵船已告成，以都司、游擊等管駕出洋。其建威練船，巡歷浙江、上海、天津、牛莊及香港、新加坡、檳榔嶼等處。在船學徒，練習風濤，成績甚優。來年遣散洋匠，以中國學徒自造。然能守已成之法，不能拓未竟之緒。請選擇學生，分赴英、法二國，深究造船駕駛之方，練兵制勝之理。」

十三年，船政制濟安、琛航、大雅三運船成。福建善後局購美國二砲船，曰福勝、建勝。李鴻章疏言：「中國東南北三洋，請各設大兵船六艘，根缽小兵船十艘，合成四十八艘。三洋各需大鐵船二艘。北洋駐煙臺、旅順等處，東洋駐長江口外，南洋駐廈門、虎門等處。鐵甲船每艘需銀百萬兩外，分年向外洋購置。餘船由閩、滬二廠仿造，以足四十八艘之數。請飭沿江沿海各省，裁並新舊紅單、拖罟、艇船、舢板等船，以節省之款，專練海軍。」是年，沈葆楨疏言：「續辦船工，尚有三端：一、挖土大機船，一、船土鐵脅，一、新式輪機。鐵脅須購自法國，以閩船皆法匠所造也。臥機、立機須購自英國，以其制精無弊也。」

光緒元年，制造局制馭遠兵船成。船政制元凱兵船成。以揚武練船令學生游歷南洋各處，至日本而還。尋諭南北洋大臣籌辦海防。令總稅務司赫德赴天津，與李鴻章商訂購英國二十六頓半、三十八頓半之砲船各二艘，專備海防之用。是年，沈葆楨購法國威遠兵船。

二年，沈葆楨會同李鴻章奏派學生，分赴英、法各國，入大學堂、制造局練習。此為第一屆出洋學生。是年，船政制登瀛洲、蓺新兩兵船成。制造局制金甌小鐵甲船成。

三年、四年，泰安、威遠、超武兵船亦成。沈葆楨疏請各省協款，每年解南北洋各二百萬，專儲為籌辦海軍之用，期十年成南洋、北洋、粵洋海軍三大枝，猶恐緩不濟急，請以四百萬先解北洋，俟成軍後，再解南洋。

五年，李鴻章疏言，外洋訂購之四砲船來華，以福建船政局員管駕，名飛霆、策電、龍驤、虎威，砲射甚遠，輪機亦精，請再購四艘。沈葆楨疏言，續購蚊砲船四艘到華，以留學英國畢業生管駕，名鎮東、鎮西、鎮南、鎮北，分防吳淞、江陰二口，為夾護砲臺之用。何璟疏言：「閩廠制造各兵船，惟揚武、威遠、濟安較為得力，其餘止供巡緝內洋之用。」旋諭沿江海各督撫整頓海軍。沈葆楨旋卒，海軍屬李鴻章。設海軍營務處於天津。

六年，江督劉坤一疏言：「蚊砲船購自外洋，費鉅而砲位過重。請由粵自造木殼船，丈尺與包鐵者同，砲位改用三萬餘斤之後膛砲，先造二艘，以備守口之用。」李鴻章疏請購外洋每半時行十五海里之快船及碰船、蚊子船。又疏言：「購辦鐵甲船之舉，倡議已歷七年。福建已定購蚊子船四艘，碰船二艘。請移二碰船之價一百三十萬兩，先購鐵甲船一艘，專歸臺灣防剿。以原有之福勝、建勝二蚊子船及船廠自造兵輪之堅利者，合為一軍，則臺防可固。南洋擬購之快碰船二艘，亦請抵購鐵甲船一艘。當與南洋大臣會商，合原有之各兵輪，編練海軍，互為應援。」旋以滬廠因鑄造槍砲經費過重，停造輪船。閩廠亦以財絀停造木質兵船，專造快船與鐵甲船。是年，吉林將軍銘安請於三姓一帶造舢板戰船。諭李鴻章籌度。鴻章覆陳俄國於庫葉島設廠造兵輪，輒由混同江駛入松花江等處，非舢板所能敵。請於三姓水深之處，設廠造蚊子船，可巡駛及黑龍江，以佐陸軍。鴻章尋向英訂造新式鐵甲船，並飭閩廠仿造。彭玉麟亦請飭閩廠分造十七、八丈之小兵輪十艘，以長江任戰之員為管帶，巡緝洋面。諭兩江、福建、廣東各省籌辦。是年，在英廠訂造之超勇、揚威快碰船來華，令提督丁汝昌管駕，與鎮中、鎮邊蚊砲船二艘，同泊旅順。又於閩廠訂造快船二艘，專為朝鮮口岸之用。李鴻章設水師學堂於天津。旋以在德國船廠定購之定遠、鎮遠二鐵艦，濟遠穹甲監將成，令管輪學生赴德國練習。令洋教習率鎮東等四兵船赴渤海一帶梭巡。是年，船政制澄慶兵船成。

七年，李鴻章在大沽口建船塢。九月，超勇、揚威二艦制成來華。鴻章乘赴旅順，察看形勢，籌備建築船塢、砲壘。大沽設水雷營、水雷學堂。旅順設水雷魚雷營、挖泥船。威海設魚雷局、機器廠，並設屯煤所。以丁汝昌統領北洋海軍。定兵艦國旗質地章色之制。會同福建船政派學生赴歐洲肄業。

八年，北洋、粵督各購德國雷艇數艘。以英人瑯威理司海軍訓練，與各國兵艦相遇，始有迎送交接之禮。李鴻章疏言英、法、美、德國近年所造船，曰穹面鋼甲快船，入水十五尺八寸，馬力二千八百匹，壓水力二千三百頓，每時行十五海裏，合中國五十里，機艙等鋼面厚三寸半，砲臺周圍鋼面厚至十寸，每艘需銀六十二萬兩，與鐵艦相輔，最為海軍利器。閩廠自造快船不及其精，已由出使大臣訂購一艘，與鎮遠鐵艦同駛來華。

九年，船政制開濟快碰船成。南洋向德國購南琛、南瑞二巡洋艦。

十年，船政制鏡清快碰船、橫海兵船成。李鴻章疏言，自光緒元年至六年，經營北洋海防，有龍驤等蚊砲船八艘，水雷小艇一艘。其龍、虎、霆、電四船，於六年撥赴南洋調遣。七年以後，先後購到超勇、揚威快碰船二艘，鎮中、鎮邊蚊砲船二艘。由閩廠調至北洋，修改練船之威遠、康濟兵輪二艘。調赴朝鮮、旅順等處，海鏡一艘。在滬制造之快馬小輪船一艘。在津制造之利順小輪船一艘。守雷、下雷所用之暗輪包鋼小輪船二艘。察看船只之大小，頓載之輕重，機器、砲位、桅帆器械之繁簡，配定人數、餉章，與水師統領、教習洋員分別損益，務使利器可得實用。是年五月，以長江水師提督李成謀總統南洋兵輪。總督曾國荃疏言：「江南購買兵輪蚊、快等船及自造者，為數無多。所有登瀛洲、靖遠、澄慶、開濟、龍驤、虎威、飛霆、策電、威靖、測海、馭遠、金甌大小兵輪，及新購之南琛、南瑞，上海機器局所造之鋼板保民兵輪，各船大小不齊，兵額不一，以之海戰則不足，以之扼守江海門戶，與砲臺相輔，藉固江防。」八月，法國海軍犯福建。駐防福州海口之揚武、振威、飛雲、伏波、濟安、福星、蓺新兵船七艘，蚊砲船二艘，琛航、永保商輪二艘，與法國兵船戰於馬江，悉數沈毀，存者惟伏波、蓺新二船。時李鴻章令德國武員率快船五艘，與曾國荃所部開濟、南琛、南瑞、澄慶、馭遠五船援閩，未至而閩師已覆，澄慶、馭遠二船亦沉於石浦。是年，總理衙門請設海軍專部。出使大臣許景澄在德國訂購之定遠、鎮遠鐵甲艦二艘，濟遠鋼甲艦一艘均告成。粵督向德國訂購雷艇八艘。

十一年，曾國荃疏言：「於福建、廣東、浙江三省增設鐵艦、快艦、雷艇。嗣後各兵船專事操練巡洋，不得載勇拖船。」與北洋大臣會奏，派第三屆學生出洋。同時，左宗棠疏請開採鐵礦，擇吳、楚扼要處，立船政砲廠，專造鐵甲兵船、後膛巨砲。制造局制保兵鋼板船成。九月，海軍衙門成立。以醇親王總理海軍，慶郡王、李鴻章為會辦，曾紀澤、善慶為幫辦。

十二年，粵省造淺水兵輪，曰廣元、廣亨、廣利、廣貞，防護海口。向德國購福龍魚雷艇一艘。三月，南洋兵船赴北洋會操。命醇親王、李鴻章校閱海陸軍及沿海臺壘。丁汝昌率兵船巡歷朝鮮。船政大臣裴廕森於福州增設練船，造鐵甲船，疏言：「江蘇之上海，廣東之黃埔，雖有船塢，而港道狹淺。福建羅星塔之下、員山寨之上，兩山間有天成巨港，請建大船塢，備定遠等鐵艦修理之處。」

十三年，閩廠寰泰快碰船、廣甲兵船造成，並造雙機鋼甲輪船及穹式快船、淺水兵輪。是年，北洋向英國購左一出海魚雷大快艇一艘，向德國購左二、左三、右一、右二、右三魚雷艇五艘，挖泥船一艘。北京設水師學堂於昆明湖，廣東設水師學堂於黃埔。

十四年，海軍衙門奏定官制，設提督、總兵、副將、參將、游擊、都司、守備、千總、把總、經制外委等官。是年，在英、德廠所造致遠、靖遠、經遠、來遠四快船來華。英百濟公司所造出海魚雷快艇亦告成。六月，臺灣番民叛，命致遠、靖遠二艦往剿平之。

十五年，船政制平遠鋼甲船、廣庾兵船成。

十六年，裴廕森疏言，閩廠修整龍威鋼甲兵輪，更名平遠，廣乙魚雷快船亦告成，並入北洋艦隊操演。又言石船塢告成，請簡專員董理。八月，北洋設水師學堂於劉公島，南洋設水師學堂於南京。十月，李鴻章疏言旅順口船塢工竣，堪為修理鐵艦之用，並築劉公島、青島等處沿海砲臺。北洋所聘海軍總查英人瑯威理，以爭提督升旗，辭職回國。英政府遂拒我海軍學生在英留學。

十七年，船政制廣丙魚雷快船成。二月，命直隸總督李鴻章、山東巡撫張曜出海閱海軍操。北洋之定遠等十二艦，廣東之廣甲等三艦，南洋之寰泰等六艦，畢會於旅順口，操演船陣槍砲魚雷，並勘砲臺、船塢。四月，戶部請停購外洋槍砲船隻機器二年，以所節價銀解部充餉。六月，提督丁汝昌率兵艦六艘赴日本東京。七月，威海增設魚雷三營。

十九年，船政制福靖魚雷快船成。粵督改水師講堂為水師學堂。

二十年，船政制通濟練船成。訂購英國砲艦一艘，命名福安。二月，鎮遠、定遠二艦置新式克鹿卜快砲十二尊。四月，朝鮮內亂，北洋遣兵艦往剿。五月，與日本兵船戰於牙山口外，濟遠船傷，廣乙船沈，操江船失，載兵之高升商船亦沈。九月，丁汝昌率北洋兵艦與日本戰於大東溝，失致遠、經遠、超勇、揚威四艦。

二十一年，日本以師船攻威海，定遠、鎮遠各艦亦失，丁汝昌敗死。冬，南洋訂購之辰、宿、列、張四雷艇來華。飛霆、飛鷹二驅逐艦在英、德廠造成。以康濟、飛霆、飛鷹、建靖各艦駐防北洋。以南洋之開濟、鏡清、寰泰、南琛，福建之福靖兵艦往來調防。

二十二年，福州羅星塔石塢成。閩浙總督邊寶泉請設法擴充船政。總理衙門疏陳：「船政始於大學士左宗棠、兩江總督沈葆楨。嗣後十餘年，泰西制造日精，閩廠雖有出洋畢業學生，而財力短絀，既不能增機拓廠，復不能制料儲材。自光緒八、九年後，以購買之機器，就廠合攏，成寰泰、鏡清、平遠、開濟各快艦。而新出之法，以無機無廠，不能急起謀新。同治年間所制之琛航、靖遠木質各監，馬力微者，又不適於用。凡一船之成，材居其七，工居其三。各材之中，屬煤、鐵、土、木等為生料，有產自中國者，有產自外洋者；屬鋼甲、鐵甲、帆、纜等為熟料，有能自制者，有必待增機廠而制者。請簡用重臣督辦，開採礦產，增購機械，獎勵學生，籌度經費，以期日起有功。」四月，在德國訂造海容、海籌、海琛三巡洋艦。五月，在英國訂造海天、海圻二巡洋艦。是年，以福州將軍裕祿兼船政大臣，諭加整頓。

二十三年，德國據山東膠州灣，法租廣州灣，英租威海衛，俄租旅順、大連灣。是年，船政制福安運船成。

二十四年，船政制吉雲拖船成。諭各督撫於船政原有經費外，別籌專款，以振海軍。

二十五年，在德訂購之海龍、海華、海青、海犀來華。諭沿海疆臣，增設海軍學堂，講求駕駛戰術。

二十六年，拳匪亂作，北洋各艦悉赴南洋。

二十七年，和議成，海容軍艦回防。

二十八年，船政制建威、建安魚雷快船、建翼魚雷艇成。又制淺水巡洋兵船二艘，一曰安海，一曰定海。是年，船政會辦魏瀚，以監督杜業爾不職，遣回法國。

二十九年，張之洞疏言：「南洋各兵艦年久，咸不適用，徒費國帑。各監惟寰泰、鏡清二兵輪，威靖、登瀛二運船，尚可備巡緝之用。其南瑞、南琛、保民三兵輪，龍驤、虎威、飛霆、策電四蚊船，請一律裁停。鈞和一船，令商人自養，為護商之用。以所節之款，積之十年，可購長江淺水新式快船六、七艘。」允之。是年，煙臺設海軍學校。江督向日本訂造江元淺水快船。

三十年，端方疏請選擇水師學生，由駐滬英國水師總兵，分派在英艦學習，較出洋游歷，費少而收效同。報可。南洋大臣周馥等，疏請以提督葉祖珪督辦南洋水師學堂、上海船塢。湖廣總督張之洞在日本廠購雷艇四艘，曰湖鵬、湖鶚、湖鷹、湖隼；淺水砲艦六艘，曰楚泰、楚同、楚豫、楚有、楚觀、楚謙。兩廣總督岑春煊開辦魚雷局於黃埔。

三十一年，以薩鎮冰總理南北洋海軍。江督在日本廠購淺水快艦三艘，曰江亨、江利、江貞。

三十二年，政務處王大臣疏言：「振興海軍，首重軍港。沿海惟象山港形勢合宜。請飭南北洋大臣勘度經營，以重戎備；並飭各省選派學生四十人，赴日本留學海軍。」

三十三年，設海軍處附於陸軍部內，設正副二使，機要、船政、運籌、儲備、醫務、法務六司。北洋大臣令海籌、海容二艦巡歷西貢、新加坡等處。商部令海圻、海琛二艦巡歷菲律賓島、爪哇島、蘇門答拉等處。粵督令廣亨、廣貞、安香、安東四艦巡歷九洲洋等處。

三十四年，江南船塢制甘泉、安豐二船成。派學生赴日本習航海各技術。

宣統元年，以貝勒載洵、提督薩鎮冰為籌辦海軍事務處大臣，度支部撥開辦費七百萬兩，各省每年分籌海軍費五百萬兩。六月，事務處成立，設參贊及八司，統一南北洋各艦為巡洋艦隊、長江艦隊。八月，載洵等赴歐洲各國考察海軍。令學生留學英國。

二年，江南船塢制聯鯨兵船成。日本訂購之二砲艦亦成。七月，載洵等赴日、美二國考察。尋在英造應瑞、肇和，在德造建康、豫章、同安、江鯤、江犀，在日本造永翔、永豐，在江南船塢造永建、永績，在揚子江造船公司造建中、拱辰、永安，在膠州船塢造舞風各軍鑒。冬，改海軍事務處為海軍部，以載洵、譚學衡為海軍部正副大臣，薩鎮冰為海軍統制，定九級官制。

三年，令海琛軍艦赴南洋各埠，撫慰華僑。六月，查察沿海砲臺。令海圻軍艦赴英賀加冕禮，旋赴美國。八月，江南船塢造澄海砲船成。是月，武昌變起，江海各兵艦悉附民軍。此建置海軍之概略也。

北洋海軍規制，北洋海軍，設於光緒中葉，直隸總督李鴻章實總之。其時有鎮遠、定遠鐵甲船二艘，濟遠、致遠、靖遠、經遠、來遠、超勇、揚威快船七艘，鎮中、鎮邊、鎮東、鎮西、鎮南、鎮北蚊砲船六艘，魚雷艇六艘，威遠、康濟、敏捷練船三艘，利運運船一艘。鎮遠、定遠弁兵各三百二十九人。致遠、濟遠、靖遠、來遠、經遠弁兵各二百二人。超勇、揚威弁兵各一百三十七人。左隊一號魚雷艇，弁兵二十九人。二號魚雷艇，三號魚雷艇，右隊一號魚雷艇，二號魚雷艇，三號魚雷艇，弁兵各二十八人。鎮中、鎮東蚊砲船弁兵各五十五人。鎮邊、鎮西、鎮南、鎮北弁兵各五十五人。威遠、康濟練船弁兵各一百二十四人。敏捷夾板練船弁兵六十人。利運運船弁兵五十七人。練勇學堂弁兵十四人。砲目練勇二百七十人。凡弁兵四千餘人。

其員弁之目：曰管帶，曰幫帶大副，曰魚雷大副，曰駕駛二副，曰槍砲二副，曰船械三副，曰舢板三副，曰正砲弁，曰水手總頭目，曰副砲弁，曰巡查，曰總管輪，曰二、三等管輪，曰水手正、副頭目，曰一、二、三等水手，曰一、二等管旗，曰魚雷頭目，曰一、二、三等升火，曰二等管艙，曰一、二等管油，曰一等管汽，曰油漆匠，曰木匠，曰電燈、鍋爐、洋槍、魚雷等匠，曰夫役，曰文案，曰支應官，曰醫官，曰一、二等舵工，曰一、二等雷兵，曰一、二、三等練勇，曰教習，曰學生。

其官制，設海軍提督一員，統領全軍，駐威海衛。總兵二員，分左右翼，各統鐵艦，為領隊翼長。副將以下各官，以所帶船艦之大小，職事之輕重，別其品秩。總兵以下各官船居，不建衙署。副將五員，參將四員，游擊九員，都司二十七員，守備六十員，千總六十五員，把總九十九員，經制外委四十三員。

其升擢之階，分為三途：曰戰官，由水師學堂出身，兼備天算、地輿、槍砲、魚雷、水雷、汽機諸學，及戰守機宜，充各船管帶，暨大、二、三副職事。曰藝官，由管輪學堂出身，充各船管輪，專司汽機者。曰弁目，由練勇水手出身，充砲弁、水手等，專司槍砲、帆繩者。各歸各途，論資升轉。提鎮大員等，請旨簡放。弁目等咨選海軍衙門送兵部帶領引見。統由北洋大臣節制調遣。

其考選海軍官學生也，一、英國語言文字，二、地輿圖說，三、算學至開平方諸方，四、幾何原本前六卷，五、代數至造對數表法，六、平弧三角法，七、駕駛諸法，八、測量天象推算經緯度諸法，九、重學，十、化學格致。肄業期四年，學成錄用。

其考選練勇也，招沿海漁戶年壯者充之。在練船練習帆繩蕩槳泅水及輪砲之操法，洋槍刀劍之操法。由三等遞升至一等，以備充補水手。水手以上各級，核其才藝勞績，以次遞擢。

其俸餉規制，曰官弁俸銀，兵匠錢糧，船上差缺薪糧，各船俸餉，官弁傷廢俸，兵丁加賞，行船公費，醫藥費，酬應公費，歲需銀一百七十六萬八千一百餘兩。

其定儀制也，曰冠服，曰相見禮節，曰國樂，曰軍樂，曰王命旗牌，曰印信。

其立軍規也，由提督秉公酌擬，呈報北洋大臣核辦，輕者記過，重者降級、革職、撤任。其餘不法等事，由提督援引會典雍正元年軍規四十條，參酌行之。

其簡閱巡防也，逐日小操，按月大操。立冬以後，各艦赴南洋，與南瑞、南琛、開濟、鏡清、寰泰、保民等艦合操，巡閱江、浙、閩、廣沿海要隘，至新加坡以南各島，保護華商，兼資歷練。每逾三年，欽派王大臣與北洋大臣出海校閱，以定賞罰。

水師後路，儲備有資，應時取給。船政由本境駐防提督主之。槍砲藥彈，收發考驗，則總管軍火專員主之。兵弁衣糧，因公用費，總管糧餉專員主之。他若學堂專員，測候譯書畫圖專員，醫藥專員，皆受命於海軍部，以專責任。旅順口大石船塢，及海口操防，特命文武大員董理。其大沽木船塢，海防支應局，旅順、天津軍械局、制造局，旅順魚雷營，威海機器廠、養病院，由北洋大臣簡員董理，規模略備。

自光緒二十一年海軍挫敗，所餘南洋各兵艦，新舊大小不齊，僅備巡防之用。後雖復設北洋統領及幫統官，董理海軍事宜，名存而已。

福州船廠，同治五年，創於閩浙總督左宗棠、船政大臣沈葆楨。閩縣馬尾江，距省會四十里，海口六十里。船塢，光緒十三年，創於船政大臣裴廕森，十九年告成。羅星塔距船廠三里，費二千餘萬，實為中國海軍之基。

其船廠所分隸者：一曰工程處辦公所，以洋員領辦公所，華員入工程處。

一曰繪事院，承繪船身、船機、鍋爐以及鑲配等總圖、分圖，圖成，乃按圖造船，兼精測算之學。院廣六千八百方尺，繪生三十九人。

一曰模廠，專任制造船模、汽鼓模各機件，以及細木雕刻各工。其能力須審圖理，諳折算，悉模型奧竅，辨五金冷熱漲縮之度。廠廣一萬五千一百二十方尺，設各種鋸機、刨機，各種旋機，凡二十具。工程繁時，匠額一百六十人，恆時四十七人。

一曰鑄鐵廠，專任船上所需之鑄銅鐵機件。其能力須諳圖理，明算術，仿木模制土模，及鼓鑄之時，辨明火候，研考銅鐵原質。曾鑄成重大鐵件達三萬斤，銅件達一萬斤。廠廣二萬八千八百餘尺，設鑄銅鐵大小爐凡十一座，轉運重件之將軍柱、碾機、風箱、風櫃凡二十三具。工程繁時，匠額一百六十餘人，恆時五十餘人。

一曰船廠，凡舢板、皮廠、板築廠咸屬之，專任船身工程。設石制船臺一座，長二百九十七英尺，木制船臺一座，長二百七十六英尺。凡船身長短廣狹，桅舵、艙位、頓載、速率、中心點度數，咸均算之。先繪經寸總圖，後繪全船，按圖造船。曾造木質、鐵質、鋼質、穹甲、鋼甲各式兵船四十餘艘。其能力可制四、五千頓之船。所有起蓋鑲配，亦廠中經理。設有鋸木機八架。所轄之皮廠，則制皮帶及各式皮件。舢板廠則制桅舵及大小舢板船。板築所則造船上爐灶，及各煙筒爐灶一切泥水修築各工。廠廣十五萬六千四百餘尺。工程繁時，匠額一千三百餘人，恆時一百五十人。

一曰鐵脅廠，專任制造鋼鐵船脅、船殼、龍骨橫梁、及船上鋼鐵件、拗彎鑲配各工廠。於光緒元年增設。其能力須審識船身圖理制度、鋼鐵原質各法。曾制成鋼甲鋼鐵船身二十餘艘。廠廣七萬九千八百餘尺，配設鋸機、翦機、鉆機、卷機、碾機、刨機三十五具。工程繁時，匠額七百人，恆時六十八人。

一曰拉鐵廠，專任拉制銅鐵，為制船所必需。能拉制重大之銅鋼鐵板、銅鐵槽條，及重大之輪機、轉輪軸、車軸、轉輪臂、汽餅桿、活軌、鐵錨各件。廠廣九萬四千四百餘尺，設汽鎚七架，汽鎚力大者至七頓。此外拉機翦旋床、鉆機刨床、並轉運重機之將軍柱，凡大小五十一具。拉銅鐵打鐵各爐，凡大小五十七座。工程繁時，匠額三百八十餘人，恆時八十七人。

一曰輪機廠，附屬有合攏廠，專任全船大小機器，制成，先在廠試驗，故合攏廠屬之。須較準中線，尤須審明圖理，通曉進脫冷暖壓助噓吃機關各竅汽力。廠廣三萬三千二百餘尺，設車光機、削機、刨機、礪石機、螺絲床、鉗床等，凡大小二百二十三具。工程繁時，匠額三百六十人，恆時一百二十人。

一曰鍋爐廠，專任鍋爐、煙筒、煙艙、汽表、向盤各工。其能力須審辨鋼鐵原質，究汽機之理由，天氣之漲力，以及鑲配法度。廠廣二萬九千六百尺，配設卷鐵床、水力泡丁機翦床、鉆床、船床，凡四十一具。工程繁時，匠額三百五十人，恆時一百十七人。

一曰帆纜廠，專造船上之風帆、天遮、帆索、桅上鑲配繩索，及起重搭架各工。其能力須審帆纜制度，登高工作，及風帆面積、繩索力度。廠廣一萬八千五百尺，不設機器，以手制為多。工程繁時，匠額七十人，恆時四十人。

一曰儲砲廠，專備收儲各船砲械、砲彈、魚雷各件。廠廣二千六十尺，恆時守兵二人。

一曰廣儲所，附設儲材所，專任收發銅鐵煤炭機件油雜各料件，儲材之所，專任收發各種木料。凡船政料件到工，先由兩廠驗收。其職任須審料質之良窳，慎重存儲。凡儲料棧房九座，廣四萬二千一百尺。儲煤廠廣一萬五千一百尺。廣儲所夫役，工程繁時六十人，恆時四十人。儲材所簰夫，工程繁時三十六人，今存二人。

一曰船槽，各國自建船塢後，多不設船槽，此槽乃初興船政時所設，可修一千頓以上之船。年久多損，僅能修整小船，較入塢為易。槽長三百二十二尺，上設機房，凡廣一萬七千三百尺。設拖船機四十架，大螺絲四十條，四十匹馬力一副。工程繁時，匠額六十人，恆時三十七人。

一曰船塢，建築費五十萬，塢身純用石砌，長四百二十尺，廣一百十尺，足容定遠等鐵艦，閩、粵、江、浙各兵艦，及外國兵艦，咸得入塢修整。並建抽水機廠、機器廠、丁役水手房、木料棧房等。面積凡二十九萬三千尺。有船入塢，由各廠飭匠修之。恆時匠額二十七人。

船政經費，同治十三年，首次報銷造船購費、蓋廠各費達五百十六萬兩，養船費十九萬兩。光緒二年後，船政常年費為六十萬兩。自同治五年至光緒三十三年，造船四十艘，用銀八百五十二萬兩。營造廠屋，用銀二百十一萬兩。裝造機器，用銀六十四萬兩。洋員歲俸，及修機器、置書籍，用銀五百五萬兩。學堂費六十七萬兩。養船費一百四十六萬兩。經營船政四十餘年，凡用銀一千九百萬兩有奇。此福州船廠、船塢之概略也。又制火磚練鐵，亦具規模。至光緒三十三年以後，洋監工全數遣散，遂無續制之船云。

旅順船塢，創議於光緒七年直隸總督李鴻章。時值外洋訂購兵艦到華，鴻章疏言，奉天金州旅順口形勢險要，局廠、船塢各工，當陸續籌興。九年二月，續陳旅順工程，開山濬海，工大費鉅，實難預為估定。旋由法國人德威尼承攪，鴻章派員督同興辦，並增築攔潮石壩。

十六年秋，全工告成，派員赴旅順驗工。所築大石船塢，長四十一丈三尺，寬十二丈四尺，深三丈七尺，石階鐵梯滑道俱全。塢口以鐵船橫攔為門。全塢石工，俱用山東大方石，堊以西洋塞門德土，凝結堅實，堪為油修鐵甲戰艦之用。其塢外停艦大石澳，東南北三面，共長四百十丈六尺，西面攔潮大石壩，長九十三丈四尺，形如方池。潮落時，尚深二丈四尺。西北留一口門，為兵船出入所由。四周悉砌石岸。由岸面量至澳底，深三丈八尺。周岸泊船，不患風浪鼓蕩。凡兵艦入塢油底之後，即可出塢傍岸，鑲配修整，至為便利。塢邊修船各廠九座，占地四萬八千五百方尺，為鍋爐廠、機器廠、吸水鍋爐廠、吸水機器廠、木作廠、銅匠廠、鑄鐵廠、打鐵廠、電燈廠。又澳南岸建大庫四座，塢東建大庫一座。每座占地四千八百七十八方尺，備儲船械雜料。以上廠庫，概用鐵梁鐵瓦，高寬堅固，足防風雪火患。又於澳塢之四周，聯以鐵道九百七丈，間段設大小起重鐵架五座，專起重大之物，以濟人力之窮。又於各廠庫馬頭等處，設大小電燈四十六座，為並作夜工之用。慮近海咸水之不宜食用也，遠引山泉，束以鐵管，由地中穿溪越隴，曲屈達於澳塢四旁，使水陸將士，機廠工匠，不致飲水生疾。又慮臨海遠灘之不便起卸也，建丁字式大鐵馬頭一座，使往來兵艦上煤運械，不致停滯。其餘如修小輪船之小石塢，藏舢板之鐵棚，系船浮標鐵臼，以及各廠內一應修船機器，設置完備。於是年九月二十七日工竣。由是日起，限一年，系代德威尼擔保之銀行照料。限滿，再保固十年，均與包工監工洋人訂明。此項工程，共用銀二百餘萬兩。甲午後，遂迭為日、俄所踞云。

沿海軍港，旅順、威海既失，海軍無駐泊之所，於是籌邊者起議築港。宣統初，命親籓南下，建築未遑。而沿海七千里，港灣鱗次，就海軍部所預籌，分為四區。第一區，營口在奉天遼河左岸錦州灣，為渤海兩岸之良港。大沽口為直隸諸水入海所匯。秦皇島東控山海關，為不凍之港。長山列島分內外三層，為旅順外援。大連灣在遼東半島南。芝罘港在山東福山縣，三面負山，北臨渤海。第二區，揚子江口為沿江七省之門戶，沙灘連亙，多喑礁。舟山在定海縣，諸山環列，為杭州海灣之屏蔽。象山港海深可泊巨艦，為寧波後路。三門灣在臨海縣，有三門列島，海水甚深。第三區，永嘉灣即甌江口，三都澳即三沙灣，在福建霞浦縣，港口水淺，港內水深，容大軍艦。福州灣即閩江口，群島林立，淺岸交錯，為完固之港。海檀島為閩省海岸中樞。廈門港有廈門、金門二島，近接臺灣。汕頭港在廣東澄海縣，崖岸峻險。番禺灣即廣州灣，巨石環列，擅天然形勢。第四區，海口島在廣東瓊山縣北，與雷州島對峙，為扼隘之所。榆林港在瓊州島南，背負崖壁，前臨東京灣。以上各港，惟象山港、三都澳確定為修築軍港之地。他如北塘口、榮成灣、靖海灣、葫蘆島、大鵬灣、廟島等處，亦由漸擴充云。

外國訂購各兵艦，始於咸豐十年，廷議購船艦砲位助剿粵寇。十一年，總理各國事務衙門與總稅務司會商購買。自同治、光緒朝迄宣統初年，歷五十年，得船不及百艘，爰依次歲月列其船名。凡所購之國，所造之廠，及丈尺、馬力、頓數、砲位、兵弁咸詳之。其應瑞巡洋艦一艘，永豐、永翔砲艦二艘，建康、豫章、同安驅逐艦三艘，建中、永安、拱辰淺水快船二艘，告成於宣統三年後者不與焉。

金臺船、原名北京。一統船、原名中國。廣萬船、原名廈門。得勝船、原名穆克德恩。百粵船、原名廣東。三衛船、原名天津。鎮吳船，原名江蘇。同治元年，在英國訂購。二年到華，價銀八十萬兩。以英國總兵阿思本為總統，以長江水師武員分統各船。旋議以武職大員為漢總統，阿思本副之。是年六月，李鴻章以金陵垂克，勿庸外國兵船助剿，疏請所購七船，令阿思本駕駛回英，變價售賣，款歸中國。所募水兵，一律遣散。

天平船，同治二年，由總稅務司購買。

安瀾船、定濤船、澄清船、綏靖船、飛龍船、鎮海船，同治五、六年間，兩廣總督瑞麟自英國購置，價銀二十四萬兩。

恬波船，同治七年，兩廣總督瑞麟自法國購置，價銀四萬兩。

海東雲船，原名五雲車。同治九年，閩浙總督英桂自洋商購置，以武員管駕，巡緝臺灣洋面。

建威練船，同治九年，閩浙總督英桂購自德國，為駐練學生之用。

福勝砲艦、建勝砲艦，同治十三年，福建善後局購自美國，光緒二年到華，價銀二十四萬兩。

龍驤砲艦、虎威砲艦、飛艇砲艦、策電砲艦，光緒元年，直隸總督李鴻章自英國阿摩士莊廠訂購，每艘價銀十五萬兩，撥歸南洋調遣。

鎮東砲艦、鎮西砲艦、鎮南砲艦、鎮北砲艦，光緒元年，兩江總督李宗羲自英國阿摩士莊廠訂購，每艘價銀十五萬兩，撥歸北洋調遣。

鎮中砲艦、鎮邊砲艦，光緒七年，李鴻章代山東省自英國船廠訂購，每艘價銀十五萬兩。

超勇巡洋艦、揚威巡洋艦，光緒五年，李鴻章自英國阿摩士莊廠訂購。六年，令提督丁汝昌率員弁二百餘人，赴英國駕駛回華。二艦均木身鋼板。

定遠鐵甲艦、鎮遠鐵甲艦，光緒六年，李鴻章自德國伏爾鏗廠訂購，價銀六百二十萬馬克。十一年來華，附小魚雷艇三艘，魚雷筒三具，小輪船一艘。

濟遠鋼甲艦，光緒六年，與定遠船同廠訂購。

單雷艇二艘，光緒八年，由德國訂購，歸北洋調遣。

雷龍魚雷艇、雷虎魚雷艇、雷中魚雷艇，光緒八年，兩廣總督張之洞由德國訂購。

雷乾魚雷艇、雷坤魚雷艇、雷離魚雷艇、雷坎魚雷艇、雷震魚雷艇、雷艮魚雷艇、雷巽魚雷艇、雷兌魚雷艇，光緒十年，兩廣總督張之洞由德國訂購。

南琛巡洋艦、南瑞巡洋艦，又名運送艦。光緒九年，兩江總督左宗棠由德國伏爾鏗廠訂購。

福龍魚雷艇，光緒十二年，由德國訂購。十六年隸北洋海軍。

致遠巡洋艦、靖遠巡洋艦，光緒十二年，由英國訂購，船價及砲位，凡銀一百六十九萬有奇。經遠巡洋艦、來遠巡洋艦，光緒十二年，由德國訂購，船價及砲位，凡銀一百七十三萬有奇。光緒十三、四年，與致遠、靖遠先後到華，均隸北洋海軍。

左隊一號魚雷大快艇，光緒十二年，直隸總督李鴻章由英國百濟公司訂購，價銀八萬有奇，十三年到華。

左隊二號魚雷大快艇、左隊三號魚雷大快艇、右隊一號魚雷大快艇、右隊二號魚雷大快艇、右隊三號魚雷大快艇，以上魚雷艇六艘，光緒十二、三年，先後由德國船廠購買材料，到華配合，以德員教授。

辰字魚雷艇、宿字魚雷艇，由德國伏爾鏗廠訂購，光緒二十一年到華。

列字魚雷艇、張字魚雷艇，由德石效廠訂購，光緒二十一年到華。

福安砲艦，光緒二十年，由英國阿摩士莊廠訂購。

飛霆驅逐艦，光緒二十一年，由英國阿摩士莊廠訂購。

飛鷹驅逐艦，光緒二十二年，由德國伏爾鏗廠訂購。

海天巡洋艦、海圻巡洋艦，即穹甲快船。光緒二十二年，由總稅務司在英國阿摩士莊廠訂購，每艘價值三十二萬八千二百四十二鎊。

海籌巡洋艦、海容巡洋艦、海琛巡洋艦，光緒二十二年，由總理衙門在德國伏爾鏗廠訂購，每艘價值十六萬三千鎊。二十四年，與海天、海圻巡洋監先後到華。

江元砲艦、江亨砲艦、江利砲艦、江貞砲艦，由兩江總督在日本川畸廠訂購。江元於光緒三十三年告成。江亨於三十四年告成。江利、江貞於宣統元年告成。先造一艘，價日本金三十一萬五千元。續造三艘，每艘價日本金二十九萬三百二十五元。

湖鵬魚雷艇、湖鶚魚雷艇、湖鷹魚雷艇、湖隼魚雷艇，由湖廣總督張之洞在日本川畸廠訂購。湖鵬、湖鶚二艇，於光緒三十三年到華。湖鷹、湖隼二艇，於三十四年到華。每艘合日本金三十八萬元。

楚泰砲艦、楚同砲艦、楚豫砲艦、楚有砲鑒、楚觀砲艦、楚謙砲監，均航海砲艦。由湖廣總督張之洞在日本川畸廠訂購。楚同、楚泰、楚有三砲艦，於光緒三十三年二月到華。楚豫、楚觀、楚謙三砲艦，於十月到華。每艘合日本金四十五萬五千元。

海龍魚雷艇、海青魚雷艇、海華魚雷艇、海犀魚雷艇，在德國實碩廠訂購，於光緒三十四年到華。

舞鳳航海砲艦，宣統三年，在青島德國船廠訂購。

江犀砲艦、江鯤砲艦，均淺水砲艦，原名新璧、新珍。江犀艦在德國克魯伯廠訂購，江鯤艦在德國伏爾鏗廠訂購，均以材料運華，宣統三年，在江南造船所配合，每艘價值一萬八千九百八十鎊。

肇和巡洋艦，宣統三年，在英國阿摩士莊廠訂購，價值二十一萬鎊。

福州船廠，自造各兵艦。始建船廠，聘工師於法，延教員於英。建船臺，購機器。同治八年秋，第一號萬年清輪船成。十二年冬，華匠漸諳制造，廠機亦稍備，乃遣散洋員。凡九年，成大小兵船、商船十五艘，成於洋員者十二，成於華匠者三。光緒三年，始遣學生、藝徒至英、法二國留學。六年歸國，制造、駕駛，悉以任之。其制船之質，始皆以木，繼易木脅為鐵脅，易木板為鐵板，更進則純用鋼脅、鋼板，且護以鋼甲。船機則由立機改臥機。船式則由常式為快船、為穹甲、為鋼甲。至光緒三十三年，成船達四十艘。凡商船八艘，木質兵船十四艘，鐵脅木質兵船五艘，鋼脅木質兵船一艘，鐵甲雙重木質快碰船三艘，鋼甲兵船一艘，鋼甲鋼脅魚雷快船六艘，鋼脅拖船一艘，鋼脅練船一艘。已失者二十六艘。存者十四艘，曰湄雲、曰伏波、曰靖遠、曰琛航、曰元凱、曰登瀛洲、曰鏡清、曰通濟、曰福安、曰吉雲、曰建威、曰建安、曰建翼、曰淺水江船。備列船制於後：

湄云，木質兵船，船價銀十六萬三千兩，同治八年八月造成。

福星，木質兵船，船價銀十萬六千兩，同治九年九月造成。

伏波，木質兵船。船價銀十六萬一千兩，同治十年二月造成。

安瀾，木質兵船，船價銀十六萬五千兩，同治十一年十一月造成。

鎮海，木質兵船，船價銀十萬九千兩，同治十一年六月造成。

揚武，木質兵船，船價銀二十五萬四千兩，同治十一年十一月造成。

飛雲，木質兵船。船價銀十六萬三千兩，同治十一年九月造成。

靖遠，木質兵船，船價銀十一萬兩，同治十一年十一月造成。

振威，木質兵船，船價銀十一萬兩，同治十二年二月造成。

濟安，木質兵船，船價銀十六萬三千兩，同治十三年三月造成。

永保，木質武裝商船，船價銀十六萬七千兩，同治十二年九月造成。

元凱，木質兵船，船價銀十六萬二千兩，光緒元年八月造成。

藝新，木質兵船，船價銀五萬一千兩，光緒二年閏五月造成。

登瀛洲，木質兵船，船價銀十六萬二千兩，光緒二年七月造成。

泰安，木質兵船，船價銀十六萬二千兩，光緒三年三月造成。

威遠，鐵脅木殼兵船，船價銀十九萬五千兩，光緒三年八月造成。

超武，鐵脅木殼兵船，船價銀二十萬兩，光緒四年八月造成。

澄慶，鐵脅木殼兵船，船價銀二十萬兩，光緒六年十一月造成。

開濟，鐵脅雙重快碰船，船價銀三十八萬六千兩，光緒九年八月造成。

橫海，鐵脅木殼兵船，船價銀二十萬兩，光緒十年二月造成。

鏡清，鐵脅雙重木殼快碰船，船價銀三十六萬六千兩，光緒十年七月造成。

寰泰，鐵脅雙重木殼快碰船，船價銀三十六萬六千兩，光緒十三年七月造成。

廣甲，鐵脅木殼兵船，船價銀二十二萬兩，光緒十三年十月造成。

平遠，鋼甲鋼殼兵船，船價銀五十二萬四千兩，光緒十五年四月造成。

廣乙，鋼脅鋼殼魚雷快船，船價銀二十萬兩，光緒十六年十月造成。

廣庚，鋼脅木殼兵船，船價銀六萬兩，光緒十五年十月造成。

廣丙，鋼脅鋼殼魚雷快船，船價銀十二萬兩，光緒十七年十月造成。

福靖，鋼脅鋼殼魚雷快船，船價銀二十萬兩，光緒十九年十月造成。

通濟，鋼脅鋼殼練船，船價銀二十二萬六千兩，光緒二十年八月造成。

吉雲，鋼脅鋼殼拖船，船價銀五萬六千兩，光緒二十四年八月造成。

建威，鋼脅鋼殼魚雷快船，船價銀六十三萬七千兩，光緒二十八年十一月造成。

建安，鋼脅鋼殼魚雷快船，船價銀六十三萬七千兩，光緒二十八年十一月造成。

建翼，鋼脅鋼殼魚雷艇，船價銀二萬四千兩，光緒二十八年五月造成。

廣東船廠，自造各兵艦，光緒十二年，兩廣總督張之洞於省河設廠，選募華工，採用香港英國船廠圖說，自造淺水兵輪四艘，曰廣元、廣亨、廣利、廣貞。

直隸大沽船塢，自造拖船，遇順暗輪鋼拖船，光緒十四年造成，又守雷暗輪包鋼小輪船一艘，下雷暗輪包鋼小輪船一艘。

江南船廠，自造各兵艦。咸豐十一年，曾國籓始有購買船砲及中國試造輪船之疏。同治二年，於安慶設局，不用洋員，自造一小輪行駛。令容閎出洋購買機器。四年，國籓於上海虹口奏設制造局。李鴻章撫蘇，偕丁日昌於上海鐵廠專造槍砲，以供征伐。六年四月，國籓疏請撥留洋稅一成，為專造輪船之用。汽爐、機器、船殼三者，咸研究圖說，自出機杼。先造汽爐廠、機器廠、熟鐵廠、洋槍樓、木工廠、鑄銅鐵廠、火箭廠、庫房、棧房、工務房、工匠室，以應要需。復築船塢以整破舟，建瓦棚以儲材料，立學館以譯圖說。建築既堅，規模亦肅。同治六年，李鴻章建江南制造局，從事制船。八年，測海、操江兩兵船制成。九年，威靖兵船成。以萬金購德國船為練船之用。十二年，海安兵船制成。光緒元年，馭遠兵船制成。二年，金甌小鐵甲船制成。五年，兩江總督沈葆楨疏言：「江南船廠所制兵船，五百匹馬力以下者五艘，其兵數餉章，與福州所造各兵船相等。」八年，購外洋商船一艘，改造為防緝之用，名曰鈞和。嗣後未有造作。

光緒三十年，南洋大臣周馥等，以南洋近年以來，舊有兵船，日益窳朽，徒糜餉項，無裨實際，亟應分別裁留，認真整理。非定章程，不能革除舊習；非專派大員督辦，不能造就將才。因奏派現統北洋海軍廣東水師提督葉祖珪督辦南洋水師學堂、上海船塢，凡餉械支應一切事宜，有與海軍相關者，均歸考核。嗣復奏稱江南制造機器總局內舊有船塢，本為制造官商輪船並修理船械而設，日久弊生，多糜經費，而辦理之員，類無造船專門之學，以致承修船隻，工價高昂。近年以來，商船裹足不前，兵船反入洋塢，非認真整理，無由振興。經與北洋大臣會商，定議船塢別簡大員經理，仿商塢辦法，掃除舊習，妥籌改良船塢，與海軍事相表裏。廣東水師提督葉祖珪，系總理南北洋海軍，往來津、滬，則上海船塢事宜，自應歸其督察，以一事權。遂將船塢與制造局劃分，名曰江南船塢，制造局歸陸軍部轄，船塢歸海軍部轄，以專責任。

此後制造復興，三十四年，甘泉、安豐二兵船成。宣統二年，聯鯨兵船成。三年，澄海砲船成。

海軍自甲午戰後，所餘南洋各艦，不復成軍。嗣後逐漸購置，其編制非復北洋舊章。每艦設艦長一員，副長一員，協長一員，航海正一員，航海副一員或二員，槍砲正一員，槍砲副一員或二員，魚雷正、魚雷副一員或二員，輪機長一員，輪機正一員或二員，輪機副一員至八員，軍需正一員，軍需副一員或二員，軍醫正一員，軍醫副一員或二員，書記官一員。

其戰艦約分新舊二類，新式而有武力者，巡洋艦四，曰海圻、四千三百頓。曰海容、曰海琛、曰海籌。各二千九百五十頓。砲艦十一，曰楚泰、曰楚謙、曰楚觀、曰楚豫、曰楚有、曰楚同、各七百八十頓。曰江元、曰江亨、曰江利、曰江貞、曰江鏡。各五百頓。水雷砲艦一，曰飛鷹。八百五十頓。其屬於舊式者，巡洋艦五，曰通濟、一千九百頓。曰南琛、一千九百零五頓。曰鏡清、一千一百頓。曰保民、一千四百七十七頓。曰登瀛洲。一千二百五十八頓。水雷砲艦二，曰建威、曰建安。各八百十七頓。砲艦二十，曰泰安、曰甘泉、曰廣玉、曰廣戌、曰靖海、曰廕洲海、曰並徵、曰海鏡清、曰廣金、曰廣己、曰廣庚、曰策電、曰第電、曰海長清、曰清海、曰鈞和、曰飛虎、曰靖遠、曰綏遠、曰鎮濤。共一萬零八百二十七頓。報知艦四，曰超武、曰琛航、曰元凱、曰伏波。共五千一百七十七頓。雷魚艇八，曰湖鵬、曰湖隼、曰湖鶚、曰湖鷹、曰辰、曰宿、曰列、曰張。共一千頓。新舊大小各艦凡五十五艘。


\end{pinyinscope}