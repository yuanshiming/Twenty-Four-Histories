\article{志十七}

\begin{pinyinscope}
災異三

洪範曰：「木曰曲直。」木不曲直，則為咎徵。凡恆雨、狂人、服妖、雞禍、鼠妖、木冰、木怪、青眚、青祥，皆屬之於木。

順治二年二月，河源霪雨。三年二月，當塗恆雨。四月，南雄霪雨。四年四月，章丘霪雨四十餘日。六月，高郵大雨數晝夜；丘縣霪雨，平地水深二尺；蕭縣暴雨三閱月；永安州、安邑大雨。秋，壽元霪雨四十餘日，即墨暴雨連綿，水與城齊，民舍傾頹無算。五年春，新城霪雨六十餘日，水沒城及半；莒州大雨兩月；武城霪雨一百日；東平大雨渰禾。五月，衡水霪雨數旬；咸陽大雨四十餘日。八月，句容大雨，屋舍傾圮無算；陵川霪雨害稼；沁水霪雨兩月餘。六年五月，鳳陽霪雨八晝夜；阜陽、淮河霪雨晝夜不息。秋，沁水霪雨兩月餘，民舍傾倒。七年二月，全椒大雨。四月，射洪大雨三晝夜，城內水深丈許，人畜淹沒殆盡。五月，平陽霪雨四十餘日。六月，桐鄉霪雨。七月，解州、萊陽、萬泉霪雨；安邑大雨二十餘日，傾圮民舍。八年春，嘉興、海鹽、桐鄉霪雨。五月，潞安霪雨八十餘日，傷禾稼，房舍傾倒甚多。六月，江陰霪雨六晝夜，禾苗爛死；吳平大雨傾盆，一晝夜方息；當塗大雨。秋，沁水大雨，東阿霪雨，青浦大雨彌日。九年五月，陽信、霑化霪雨四十餘日，平地水深二尺；合浦大雨，城淹四尺。六月，壽陽霪雨四十餘日；襄陵霪雨兩匝月，民舍漂沒甚多；稷山霪雨；博興大雨傾盆四十七晝夜。七月，濟寧、東平霪雨害稼。九月，遵化州霪雨彌月。

十年五月，文安、大城、保定大雨如注十晝夜，平地水深二丈。六月，文登大雨三日，昌平霪雨，蓬萊霪雨四十餘日。十一年二月，蘭州大雨二十餘日。六月，亳州霪雨，壞民廬舍。七月，澄邁大雨，三日方止。十二年八月，鶴★州霪雨不止，田中水深三四尺。十三年五月，常山大雨。十五年二月，濟寧州霪雨傷麥，萬泉霪雨傷麥。秋，垣曲霪雨，儋州霪雨七晝夜，田禾多沒，城垣傾圮，興安、白河、洵陽霪雨四十餘日；平湖大雨數晝夜，平地水深二尺許。十六年正月，震澤、嘉定霪雨六十日方霽。二月，儀徵大雨彌月，平地水深丈餘。三月，蕭縣霪雨二十餘晝夜。秋，銅山霪雨三月餘，禾盡爛死；宿州大雨二十餘日，田廬漂沒殆盡；虹縣霪雨六十餘日，平地水深丈餘，淹沒田廬；梧州霪雨四十餘日；成都霪雨城圮。十七年五月，崇明大雨一晝夜；和平大雨，平地水深丈餘，漂沒田廬無算。十八年六月，貴陽大雨，武寧霪雨二月未止。閏七月，孝感霪雨三日，殺麥。

康熙元年八月，朝城霪雨七晝夜；曲沃霪雨二十日，壞城垣廬舍無算；成安霪雨五晝夜；永年霪雨匝月；吉州大雨，壞城垣廬舍；蕭州大雨彌月，城垣傾圮；解州大雨四十日；猗氏大雨二十餘日，民舍傾圮。四年春，蠡縣霪雨二十餘日。六月，府穀大雨。閏六月，延安霪雨彌月，壞廬舍。七月初七日，大城霪雨五晝夜，城垣倒壞十之六七，民房坍塌不下數萬間；東陽大雨，壞民舍。五年六月，福山霪雨兩月，禾稼盡傷。十一月，襄垣、武鄉大雨。六年六月，惠來大雨，平地水深三尺；房縣霪雨傷禾。七月，溫州大風雨，壞城垣廬舍；瑞安大風雨，壞城垣廬舍。七年四月，太平大雨如注。五月，太平積雨旬餘。六月，龍門大雨七日；武強霪雨；井陘大雨如注。七月，靈壽霪雨兩晝夜不止；元氏大雨七晝夜，城外水高數丈；真定府、懷來大雨七晝夜；內丘霪雨，淹沒民舍；房縣霪雨傷禾。八年六月，嘉興霪雨晝夜不息。九年五月，湖州霪雨連旬；德清霪雨連旬，田疇盡沒。六月，東陽大雨如注。

十年八月，嘉興大雨。十一年秋，寧波霪雨。十二年正月，海寧霪雨，至四月止。六月，高要霪雨四日，平地水深數尺，民舍傾圮；宿州大雨連綿兩日；陽江大雨。十三年正月，桐廬霪雨，至二月方止。四月，海豐霪雨十六日，平地水深數尺。六月，開平霪雨陷民居；高明霪雨，傷損禾稼。十五年五月，海寧霪雨匝月，傷禾；大冶霪雨。十六年七月，高密霪雨二十餘日，田禾淹沒。十七年正月，永年霪雨匝月。四月，平湖霪雨匝月。五月，金華霪雨傷稼。七月，太平霪雨，民舍傾圮；萊州、膠州大雨傷稼；萬載霪雨數晝夜。十八年八月，曲沃霪雨二十五日，城垣廬舍傾倒無算；太平霪雨；臨晉雨二十餘日，民舍盡圮；猗氏霪雨彌月不止；解州、安邑霪雨連旬；夏縣霪雨月餘，城垣傾倒，民居損壞，田禾淹沒；廣靈霪雨匝月不止；漢中霪雨四十日，如傾盆者一晝夜，淹沒民居；定遠霪雨四十日；甘泉霪雨彌月；興安大雨，田禾盡淹。十九年二月，襄垣大雨四十餘日。六月，高郵霪雨連旬，壞民舍無算。七月，龍門大雨，平地水深尺許；鎮洋霪雨累月；長子大雨四十日不止，城垣傾圮；蒲縣霪雨四旬，傷禾。八月，上海驟雨，城內水高五尺；咸陽大雨四十餘日。十一月，震澤霪雨三日。

二十年三月，處州大雨，至五月始止。四月，寧波霪雨一月。七月，階州大雨月餘，傾倒民房千餘間。二十一年三月，平遠州霪雨；紹興霪雨九旬，禾苗盡淹。五月，金華大雨五十餘日。二十二年春，蘇州霪雨十二日，殺麥；青浦霪雨傷麥；陽湖恆雨殺麥；海寧大雨，至四月始止；桐鄉恆雨，至四月始止；平湖自二月至四月大雨不止；湖州恆雨；石門恆雨傷麥；天臺霪雨至四月不止，二麥無收；太平霪雨，麥無收；浦江霪雨；衢州恆雨至四月，無麥；嚴州自春徂夏，陰雨連綿，二麥無收。五月，靈川大雨；通州霪雨，臺州霪雨，麥無收。六月，兗州大雨，平地水深三尺，田廬苗稼盡淹。二十三年春，恩縣霪雨；剡城霪雨，兩月不止。夏，昌樂霪雨害稼。七月十三日，臨縣大雨，至八月初八日止，平地水溢；太平霪雨四十餘日。八月，遂安霪雨兩月；隰州霪雨五十餘日，壞民舍甚多。二十四年四月，湖州大雨。六月，靈壽霪雨害稼；固安大雨，壞民舍。十月，福州大雨數晝夜。十二月，歙縣霪雨四十餘日，和順大雨連月。二十五年四月，宣平大雨五日，漂沒田廬，溺者無算；麗水大雨四晝夜，漂沒廬舍無算。閏四月，處州大雨，水高於城丈餘；松陽大雨四晝夜；景寧大雨三晝夜。六月，青州霪雨傷稼；壽光大雨兼旬。十一月，瓊州大雨連日如注，民舍多圮。二十六年六月，新城霪雨害稼。七月，章丘霪雨四十日，民舍傾圮千餘間。二十七年五月，玉屏大雨，壞城垣。二十八年四月，惠來大雨，廬舍淹沒無算。二十九年二月，開平大雨，至五月乃止。五月，湖州大雨一月，田廬俱損。七月，紹興大雨彌月，平地水深丈許，漂沒田廬人畜無算。

三十年六月，湖州霪雨害稼。閏七月，介休霪雨，東城圮數十丈。三十一年三月，武定大雨，平地水深丈許。秋，鎮安霪雨害稼。三十二年四月，丘縣霪雨四十餘日。八月，咸陽霪雨，墻垣倒者甚多。三十三年正月，海豐霪雨；咸陽大雨，水深二尺。十月，鄒平霪雨害稼。三十四年四月，盧龍大雨，壞城垣百餘丈。五月，房縣霪雨傷麥。六月，蘇州、青浦霪雨傷稼；固安大雨，平地水深丈餘。三十五年春，長山霪雨害稼。六月，昌邑霪雨害稼；樂平大雨彌月，沁州霪雨，三月方止。八月，饒陽大雨，七日方止；定州大雨八晝夜，傷稼；靜樂大雨兩晝夜；銅山霪雨，壞民居。九月，武定大雨七晝夜。冬，即墨霪雨六十日。三十六年正月，香山霪雨匝月。二月，遵化州大雨如注。三十七年八月，房縣霪雨傷稼。三十八年六月，南樂大風雨，拔樹。七月，杭州大雨，平地水高丈餘。八月，桐鄉、石門霪雨傷稼。三十九年正月，夏縣大雨壞城。

四十年九月，高密霪雨傷稼。四十一年四月，陽江霪雨，壞民居甚多。六月，寧陽、青州霪雨。八月初八日，香山大風雨，拔樹倒墻；寶雞霪雨。四十二年五月，慶雲霪雨，三旬不止。六月，東明、定州霪雨三旬不止；霑化霪雨連日，漂沒民舍無算；高苑霪雨六十日；昌邑、掖縣霪雨害稼；高密霪雨彌月，禾稼盡沒。八月，鄒平大雨害稼；齊河霪雨四十餘晝夜，民舍傾圮無算；濰縣、平度霪雨害稼。四十三年六月，沂州大雨；興安大雨，漂沒田廬。四十四年五月，萊州霪雨害稼；高郵霪雨閱月；鹽城霪雨越三月不止，平地水深數尺。十一月，江夏霪雨害稼。四十五年六月，東莞暴雨，平地水深五六尺，民居多圮。秋，宿州霪雨連月不止，傷稼。四十六年九月，吳川大雨四晝夜，傾圮民房無數。四十七年四月，石阡府霪雨。五月，嘉興大雨三日，田禾盡沒；海豐大雨三月，田廬悉被淹沒。六月，桐鄉恆雨，傷禾。七月，崇明霪雨百日；杭州暴風雨，田禾盡淹；江山大雨，壞民舍。四十八年三月，沛縣大雨六十日，湖州大雨連旬，銅山霪雨凡五月，咸陽大雨至五日始止。四月，石門霪雨傷麥。六月，宿州大雨如注，田禾盡沒；東平大雨，淹沒田禾；汶上大雨三晝夜，田禾淹沒；茌平霪雨兩月，民舍傾倒無算。秋，萊陽、榮成、文登霪雨害稼。四十九年秋，青浦霪雨十八日，桐鄉霪雨傷稼，東流大雨，淹沒田禾。

五十年十二月除夕，平樂驟雨達旦。五十一年七月二十二日，靈川大雨七晝夜。九月，鶴慶、龍川霪雨。五十二年四月，靈川大雨，平地水深數尺。五月，石城霪雨三月。七月，奉議州大雨，二旬始止，官署民房悉被淹沒。五十三年五月，遂安大雨連日，淹沒田禾。五十四年三月，震澤霪雨二十餘日。五十五年四月，武寧霪雨匝月。五月，湖州暴雨，平地水高六七尺；桐鄉霪雨，淹沒田禾。秋，桐廬大雨，平地水高尺許。五十六年七月，掖縣大雨，平地水深三尺；香山大風雨，壞屋舍；雞澤霪雨四日。五十七年三月，海陽霪雨，至五月始止。五十八年六月，雞澤霪雨四晝夜；萊州霪雨，壞民舍無算。七月，昌樂、諸城、即墨、掖縣霪雨害稼，壞民舍；萊陽、文登大雨水，房舍田禾盡沒。八月十九日，海陽大雨，損房舍無算。五十九年五月，龍南大雨閱月。六十年七月，高苑大雨，田禾盡淹。六十一年六月，霑化霪雨匝月。十二月，欽州大風雨，壞城垣二十餘丈。

雍正元年五月十九日，香山大雨，市可行舟；湖州恆雨，自秋及冬不絕。二年三月，麻城霪雨傷麥。夏，獻縣大雨六十餘日。三年五月，上海霪雨害稼；海豐大雨，至七月方止；東光大雨四十餘日。七月，青城霪雨兩月。八月，平原霪雨凡百日。九月，順德大雨三月。四年五月，震澤霪雨為災；當塗、無為大雨彌月，田禾盡淹；南陵霪雨，至秋不絕。六月，濰縣大風雨，壞民廬舍；慶陽大雨，平地水深四五尺。七月，陽信霪雨連旬。八月，杭州、嘉興、湖州大雨；青浦、蘇州、昆山霪雨十餘日，害稼。五年二月，吳興霪雨，鍾祥雨至四月不絕。五月，鎮海霪雨彌月。六月，揭陽、饒平霪雨一月。七月，惠來大雨害稼。六安州、霍山霪雨四十餘晝夜；陽信霪雨七晝夜，民舍傾圮甚多。六年五月，平利大雨，沖塌城垣六十餘丈。七年三月，陽春大雨，壞民居。八年五月，日照霪雨四十餘日。六月，東阿、泰安、肥城大雨七晝夜，壞民田廬殆盡；昌樂、諸城、掖縣、膠州、濰縣、日照、萊州霪雨兩月，壞廬舍無算。七月，丘縣大雨傷禾。八月，嘉興大雨，水害稼；鄒平、銅陵霪雨害稼。冬，齊河大風雨，傷禾稼。九年二月，連州大風雨，拔樹倒屋。六月，蒲臺霪雨害稼。秋，普安州霪雨，至次年春乃霽。十年六月，寧津大雨，平地行舟。十一年三月，沔陽霪雨。六月二十八日，景寧大雨。橋梁道路沖塌甚多。十二年春，五河霪雨。十三年五月，廣陽霪雨四十餘日。

乾隆二年八月，平陽大風雨七晝夜，田禾盡沒；祁州霪雨害稼；蔚州大雨三晝夜。九月，長子大雨，禾盡沒。三年秋，祁州大雨。四年五月，高要霪雨，壞民房。六月，瓊州霪雨閱月；東明大雨，平地水深三尺。五年七月，絳縣大雨害稼。六年五月，寧都霪雨。七年春，商南霪雨一百餘日。五月，山陽大雨，鹽城霪雨害禾稼。秋，泰州霪雨，阜陽霪雨一百二十餘日。八年四月，慶陽霪雨水夾旬。九年六月，資陽、仁壽、射洪暴雨如注，壞民房。七月，遂安霪雨六晝夜。

十年四月十六日，安遠驟雨，平地水高一丈餘，沖倒民房七百餘間。十一年五月，平度大雨，漂沒田禾；膠州霪雨害稼。六月，文登大雨傷禾；壽光、諸城霪雨閱月，田禾盡沒。十一月，高密霪雨兩月。十二年六月，福山、棲霞、文登霪雨匝月。七月，海豐大風雨，壞城垣數十丈；平陰、榮成大風雨，晚禾盡沒。十二年四月初五日，清河大風雨，民舍傾圮無數。五月，泰州、通州大風雨，拔木壞屋。十四年秋，清河霪雨兩月。十五年五月，高密霪雨害稼。六月，麻城大雨連旬，沖塌民房。十六年秋，平度州大雨兩月，福山、棲霞、榮成霪雨害稼。十七年八月，海豐大雨，淹沒田禾。十八年，高平自七月至十月霪雨；諸城大風雨，損禾。九月，解州陰雨連旬。十九年八月，石門大雨淹禾稼；桐鄉大雨數晝夜，淹禾稼；嘉興大風雨一晝夜，傷稼；日照霪雨。

二十年二月至四月，蘇州霪雨，麥苗腐。三月，蘄州大風雨，壞民居三百餘家；荊門州霪雨兩月不絕。五月，澄海狂風驟雨，沖倒城垣五十七丈，民房三百餘間。六月，蘇州大雨傷稼，高郵霪雨四十餘日。七月，贛榆大風雨害稼，石門、桐鄉霪雨害稼。八月，東明大風雨拔木，田禾盡淹；沂州恆雨。十月，潮州霪雨損麥。二十一年五月，介休霪雨，淹田禾六十餘頃。七月，曲沃霪雨數十日，廬舍多壞；芮城霪雨四旬，房舍多圮；和順霪雨二十餘日，害稼。八月，慶陽霪雨。二十二年夏，惠來霪雨連綿。七月，介休霪雨，淹田禾八十餘頃，廬舍沖塌大半。二十三年六月，介休大雨三日，淹沒田禾；陵川霪雨連月不止，房舍多圮。秋，長子大雨傷禾。二十四年四月，潮陽霪雨。六月二十九日，即墨大風雨一晝夜，大木盡拔，田禾淹沒。七月，潞安大雨兩月。二十五年五月，泰州連雨四十日。二十六年六月，雞澤霪雨。秋，垣曲霪雨四晝夜不止，城垣盡圮。二十七年四月，永年霪雨匝月始霽。七月，蘇州大風雨，積水經月，田禾盡沒；海鹽大雨壞民居；嘉善大雨，風拔木壞屋；桐鄉暴雨十餘日。二十八年七月，來鳳霪雨三晝夜，懷集多雨。二十九年八月，通渭雨經旬。

三十一年六月，即墨大雨三日，西南城垣頹。七月，臨邑霪雨三晝夜，平地水深數尺，壞民舍無算；黃巖大雨如注，平地水深丈餘，溺死無算。三十二年，南豐自正月雨至七月不絕。三十三年八月，永昌霪雨五十餘日。三十四年夏，湖州霪雨連旬。七月，仁和、海寧大風雨，淹沒田禾。三十五年八月，壽光大風雨害稼。三十六年五月，曲阜大雨，沂水霪雨。七月，長子大雨傷禾。三十七年八月，嘉興、石門、桐鄉大雨，自辰至午，水高丈餘。三十八年七月二十九日，薊州大風雨，拔木，熟禾盡損。三十九年六月，雲和大雨，二晝夜不息。七月，桐鄉大風雨，壞廬舍無算。

四十二年四月，山陽大風雨，拔木；代州大雨六日，水深數尺。四十四年春，江陵霪雨彌月。四十五年六月，常山大雨，民房多圮。四十六年正月，文登大風雨，傷稼。六月，濟南雨，水害稼；臨邑霪雨連月。四十七年八月，東昌、文登大雨，水壞民廬舍。四十八年秋，綏德州霪雨。

五十二年三月，山陽大雨傾盆，水高丈餘，漂沒人畜無算。五十三年秋，文登、榮成霪雨害稼。五十四年七月，潼關霪雨連旬，民居傾圮。五十五年四月，通州大雨，麥盡損。五月，莘縣霪雨，兩月始止。七月，濟南、臨邑、東昌大雨，平地水深數尺，禾盡淹。五十六年五月，保康大雨，水沖沒田廬，溺人無算；嘉興霪雨兩月。五十七年六月，房縣霪雨，至九月始止。五十八年八月，文登大雨。五十九年七月，青浦大雨十晝夜；嘉興大風雨，壞民舍；昌黎、新樂霪雨害稼。六十年五月二十一日，江山大雨一晝夜，壞廬舍，淹斃人畜。六月，石門霪雨。

嘉慶元年六月，滕縣大雨如注七晝夜。二年六月，武進大風雨，拔木壞屋。七月，寧都霪雨，壞民居。四年二月，監利大雨如注，平地水深尺許。七月，文登大風雨，傷稼。五年六月，金華大雨三日，傷稼。六年六月，邢臺、懷來、寧津大雨數晝夜，壞廬舍；清苑、新樂霪雨四十餘日。七年四月，義烏霪雨，禾盡淹沒。九年三月，桐鄉恆雨，傷麥。五月，嘉興、蘇州霪雨，傷稼。十年三月，嘉興、石門恆雨，傷麥。六月，黃巖大風雨，損稼。十一年夏，樂亭霪雨四十餘日。十三年五月，嘉興、石門大風雨，害稼。閏五月，新城大雨水，湖州霪雨。秋，漢陽霪雨彌月。十五年夏，臨邑霪雨四十餘日。十六年三月，永嘉霪雨匝月。七月，棲霞霪雨四十餘日。九月，榮成霪雨害稼。十七年春，嘉興、石門、桐鄉霪雨傷麥。十八年秋，東阿、曹縣霪雨四十餘日，田禾盡傷。十九年秋，漢陽霪雨傷稼。二十一年夏，滕縣大雨，平地水深數尺。二十三年五月二十日夜，濟南大雨水，壞城垣廬舍，民多溺死。六月，文登大雨，平地水深數尺，民多溺死。八月十三日，永嘉大雨如注十晝夜，平地水深數尺。二十四年六月，文登大風雨，害稼。二十五年七月，新城大雨九日，平地水深丈餘；宣平霪雨，壞田禾。

道光元年七月，涇州霪雨，沖沒橋梁田廬人畜。八月，臨邑霪雨連旬。二年五月，莘縣霪雨傷稼。八月，章丘、東阿霪雨四十餘日，壞田廬禾稼。三年三月，湖州霪雨，至五月不止；昌平霪雨傷麥；內丘大雨，三旬始止。四月，嵊縣霪雨，至九月始止。五月，金華、永嘉霪雨害稼；禮縣暴雨，漂沒民舍。七月，青浦霪雨兩月；泰州大雨，平地水深數尺，禾稼盡淹。四年二月，德州霪雨。五年八月，貴陽大雨，二十日始止。六年六月，宜昌大雨連綿，十日不止，損田禾。七年夏，恩施霪雨傷稼。八年七月，武城霪雨。十年五月，通山，崇陽霪雨連旬，漂沒田廬甚多。六月，恩施霪雨傷稼。八月，宣平大雨如注，民舍盡漂沒。十一年五月，永嘉大雨水，歉收；江夏霪雨彌月。六月，宜城、穀城霪雨二十餘日，傷稼。七月，菏澤、滕縣霪雨百餘日，平地水深數尺；曹縣大雨，水深二尺。十二年，光化霪雨，自六月至八月，禾苗盡傷；宜城大雨，晝夜不絕；定遠、保康霪雨兩月。七月，鄖陽大雨七晝夜，壞官署民房大半。冬，房縣霪雨害稼。十三年夏，湖州霪雨害稼。十四年四月，咸寧大風雨，拔木壞房。七月，麗水大風雨，平地水深數尺。十五年夏，即墨霪雨傷稼，文登、榮成大雨六十餘日。八月，宜城霪雨傷稼。十七年五月，崇陽、宜城霪雨害稼。十八年六月，益都、臨淄大雨水。十九年春，棲霞霪雨，南樂大雨。四月，招遠大雨十餘日；榮成大雨，至七月不止。九月，武進恆雨傷稼。二十年五月，邢臺大雨，平地水深三尺。六月，平谷霪雨匝月不止。二十一年二月，武進恆雨傷麥。二十二年七月，麗水大雨，漂沒田廬。冬至夜，滕縣大雨如注。二十三年五月，平度霪雨傷田禾。二十四年七月初九日，嵊縣大風雨，溺死男婦七十餘人。冬，松陽大雨連旬，壞田舍無數。二十五年春，棗陽霪雨八十餘日。六月，滕縣大雨，平地水深數尺，人多溺死。二十六年五月，東平大雨害稼。六月，樂平霪雨。二十八年，潛江自二月至七月雨不止。六月，光化大雨，平地水深數尺，三月始退，溺斃人無算；保康霪雨兩月，壞田廬無算。七月十四日，永嘉大風雨，壞孔子廟及縣署。十九日，景寧大風雨三晝夜，壞田廬無算。二十九年六月，樂亭大雨傷禾稼。七月，青浦霪雨五十日，湖州霪雨傷禾。三十年五月二十五日，兩當暴雨，漂沒人畜。

咸豐元年六月，禮縣霪雨四十餘日，傷禾。二年，青縣大雨傷禾。三年四月，靜海霪雨害稼。六月，永嘉、青田、景寧霪雨十晝夜；保康大雨十六日，漂沒田舍甚多；房縣霪雨七晝夜不止，壞田舍無算。七月，宜城大雨匝月，壞城垣一百五丈；遠州霪雨害稼。四年夏，湖州霪雨。五年七月初十日，景寧大雨如注，田廬盡壞。六年六月，昌平大雨傷稼。七年春，崇陽霪雨。八年四月，海囗縣大雨損禾苗。九年五月，蘇州大雨傷禾。十年二月，蘇州霪雨閱月。六月，寧津、東光大雨傷稼。十一年十一月，羅田大雨傷禾。

同治元年七月，蓬萊、黃縣、福山、招遠、萊陽、寧海大雨連綿，禾稼盡淹。二年春，應城霪雨傷麥。五月，青縣大雨傷禾。三年六月初十日，定海暴風疾雨，壞各埠船，溺死兵民無數。四年六月至七月，萊陽大雨，平地水深七八尺，禾稼淹沒，房舍傾圮無算。五年秋，魚臺霪雨，水深數尺，傷禾稼。六年八月，鄖陽霪雨三晝夜，壞官署民房甚多。七年五月，皋蘭、金縣大雨，至七月乃止。秋，景寧大雨，傾沒田廬無算。八年春，江夏霪雨損麥。四月，嵊縣大雨，壞田廬。九年六月，潛江霪雨傷稼。十年七月，東光、新樂、曲陽霪雨十餘日。十一年五月，東平霪雨害稼。十一月，青縣大雨害稼。十二年七月，太平大風雨，壞城垣數十丈，民房數百間。八月，化平霪雨不止，壞民舍。

光緒元年六月，日照大風雨，平地水深數尺。二年六月初八日，黃巖大風雨，拔木壞屋，田禾淹沒殆盡。三年六月，高陵大雨如注，平地水深三尺，田禾盡沒。四年九月，東平大雨傷禾稼。五年五月，登州各屬大雨四十餘日。六月二十一日，永嘉大風雨，壞官民居。八月，莘縣霪雨十日方止。六年三月，福山大雨。七年秋，灤州霪雨連旬。八年秋，宜城霪雨傷禾稼。冬，均州霪雨彌月。九年六月，化平大雨，水深四五尺，傷禾稼。十年八月，太平大雨，沖沒廬舍。十二年七月十四日，太平大風雨，二十日始止。十三年閏四月，德安大雨三日，水高五六尺。十五年七月二十六日夜，德安大雨如注，城崩百四十餘丈，淹斃男婦七十餘人。十六年六月，山丹驟雨壞城郭。二十二年春，寧津大雨壞民居。二十五年七月，秦安大雨連旬。二十七年七月，山丹大雨，平地水深數尺。

雍正三年七月，靈川五都廖家塘有村民同★入山砍竹不歸，一百四十餘日始抵家，所言多不經。

道光十七年，崇陽鄉民好服尖頭帽鞋，站步不穩，識者謂之服妖。

順治二年十二月，上海小南門姜姓家雞翼下各生一爪。三年八月，揭陽牝雞鳴數日乃已。四年四月，淄川民間訛言雞兩翅生骨，食之殺人，驗之果然。五月，忠州民家殺雞，腹內有一嬰兒；漢陽雞翅生爪。五年，崇明民家雞翼中生爪；巫山民間雞翅端皆生一爪如距；杭州民家雞生四足；湖州民家雞生四翼，能飛。十一年，合肥鄭家莊產一雞，三嘴、三眼、三翼、三足，色黃，比三日死。十六年，崇明民家雄雞生二卵。十八年，鎮澤民家雄雞生卵。

康熙十一年，廣平民家抱一雛雞，四足四翼。十二年，平湖民家雞生四足四翼。二十二年，迎春鄉民間雌雞化為雄。二十三年，麻城民田姓家雞生一卵，膜內皆有紋，其色硃；後七日又生一卵，有圖；又數日，毛成五色，飛去。

雍正二年，麻城雞翅遍生人指。五年，通州雌雞化為雄。

乾隆三十九年冬，慶元雄雞自斷其尾。六十年，貴陽民家雄雞生二卵，色赤甚鮮。

嘉慶十一年，樂清民家雞生四足。十七年，宜昌民間雞生四足，後二足微短，行不著地；又有三足者，其一生於尾下，如鼎足然。

道光元年秋，青浦民家雞翼兩旁生爪；湖州民家雞兩翅皆生五爪，飛去；永嘉雞翅生爪，食之殺人。十二年，永嘉民家雞四足，不能啼。二十二年，良鄉民家牝雞化為雄，能鳴，無距。三十年六月，蘄水縣民家雌雞化為雄，冠距儼然，唯啼聲微弱。

咸豐五年，隨州民家雄雞生卵。

同治元年六月，定遠民家雞生三足。六年，鍾祥民家雛雞生三翅。

光緒九年，興山民家雌雞化為雄。三十年，寧州民家雞生三足，後一足微短，行不著地。

康熙二十年五月，巴東鼠食麥，色赤，尾大；江陵鼠災，食禾殆盡。二十一年，西寧鼠食禾。二十二年夏，崇陽田鼠結巢於禾麻之上。二十八年，黃岡鼠食禾，及秋，化為魚。二十九年，孝感鼠食稼。四十二年，西鄉、定遠遍地生五色鼠。四十七年，黃濟鼠食禾。四十八年七月，崖州有鼠千萬卸尾渡江。五十二年五月，高淳、丹陽有鼠無數，食禾殆盡。六十一年夏，延安田鼠食稼。秋，安定黑鼠為災，食禾殆盡，有鄉民掘地得一鼠，身後半蝦蟆形，疑其所化也；清澗黃鼠食苗殆盡；葭州田鼠食苗。

雍正五年十一月，銅陵★鼠銜尾渡江。

乾隆元年，文縣鼠害稼。四年四月，什邡縣白鼠晝見羅寺經堂中，異香滿室。秋，彭澤★鼠銜尾渡江，食禾。十四年二月，中★田鼠食麥。十八年，池州田鼠叢生，忽入水化為魚。二十五年五月，池州田鼠叢生，有赤鷹來食之，遂滅。

道光四年，高淳鼠食麥。二十八年五月，沔陽常平倉忽有鼠數千頭在梁上，移時方散。

咸豐元年六月，德化★鼠銜尾渡江。四年，襄陽★鼠食禾。

同治七年，山丹田鼠食苗。九年二月，皋蘭土塊化為鼠。

光緒五年五月，三原鼠食禾殆盡。二十一年，西寧★鼠食苗。二十四年，皋蘭田鼠食麥。

順治六年十二月，咸寧木冰。十年十月，當塗雨木冰。十一月，江陰木冰，潛山木冰，宿州雨木冰。十二月，海寧木冰。

康熙元年十二月，嘉定木介。二十年正月朔，儀徵木冰。三十年正月朔，江浦雨木冰。三十一年正月朔，儀徵木冰。

雍正二年十二月，掖縣木介。

乾隆十一年正月，湖州雨木冰。二十年十二月，東流雨木冰。二十三年冬，諸城雨木冰。二十五年正月，曲阜雨木冰。五十五年十二月，黃巖木介，宣平木介。五十七年十二月辛卯，南陵雨木冰，五十八年正月，金華木冰。六十年冬，湖州木冰。

嘉慶三年十一月，崇陽木冰。

道光二十五年十二月，黃縣雨木冰。二十九年正月，登州木介。

咸豐三年冬，湖州木冰。四年十一月，黃岡雨木冰。十二月，武昌雨木冰。

同治二年正月，黃縣雨木冰。四年正月，武昌雨木冰。

光緒七年十二月，黃岡雨木冰。

順治元年，南陵上北鄉郭氏墓域有黃檀一株，腹內突產修竹數竿，外並無竹，觀者詫為異。二年七月，石門資福院僧鋸木，中有「太平」二字，墨痕宛然。三年，錢塘李樹生桃實；太蒼街銀杏樹孔中吐火，而木本無傷。四年五月，昆山西門外民家李樹生黃瓜。六年二月，封川李樹生桃。十一年七月初二日，婺源西寧村有楓樹自僕，居民薪其枝殆盡，十九夜有聲，樹忽自起。十二年三月，盧龍城東南角樓壁中出火，焚樓柱。十三年五月，曲陽文廟東古楊樹一株忽自焚，火數十丈，竟日不絕。十八年五月，石門李樹生黃瓜，長二寸，有子。

康熙三年六月，盧龍灤河溢，湧出材木無算，時修清節祠，適所用，有如夙構，人咸驚異。十三年春，含山、嘉定李樹生黃瓜。十六年，桐鄉李樹生黃瓜。十九年，封川李樹結桃實。二十二年四月，東陽、義烏李樹生桃，■木開梨花。二十三年，海鹽鄉民鋸樹，中有「王大宜」三字，清晰如寫。二十八年，黃岡李樹生黃瓜。四十五年四月，寧州通邊鎮白楊開花，狀如紅蓮。四十八年，秦州槐樹生蓮花。五十一年十一月，宿州樹頭生火。

雍正五年，津縣西鎮門內有唐開元所植荔支，是歲忽枯，至九年復活，枝葉茂盛，不遜於前。

乾隆元年，高淳李樹生黃瓜。五年，掖縣縣署古桐自焚。十五年九月，應城水陸寺楓樹夜放光，伐之乃滅。四十八年六月，桐鄉李樹生黃瓜。六十年夏，竹城大雨溪漲，有巨木數百，順流而下，時修學宮無材，適符其數；永嘉七聖廟大樟樹自焚，中藏竹箸無數。

嘉慶元年秋，鄖陽漢川水中湧出巨木無算。二年，枝江城東古樹作息哮聲。

道光二年，曹縣李樹生瓜。三年，隨州李樹生瓜。

咸豐六年六月，麗水大樹無故自倒。八年，黃安有大椿樹，每至午，樹中有笑聲。九年，武進李樹生瓜。

同治三年，京山李樹結桃實。五年，分宜玉虛觀古梓杪產素心蘭。

光緒三年，黃岡楓生梨實。二十二年，皋蘭民家杏樹開牡丹二★。

順治七年正月二十七日夜，望江西方有青氣★天。

康熙十七年六月十二日，平湖青眚見。


\end{pinyinscope}