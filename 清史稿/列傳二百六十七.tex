\article{列傳二百六十七}

\begin{pinyinscope}
儒林一

孫奇逢耿介黃宗羲弟宗炎宗會子百家王夫之兄介之

李顒李因篤李柏王心敬沈國模史孝咸韓當邵曾可

曾可孫廷採王朝式謝文洊甘京黃熙曾曰都危龍光

湯其仁宋之盛鄧元昌高愈顧培彭定求湯之錡施璜

張夏吳曰慎陸世儀陳瑚盛敬江士韶張履祥錢寅

何汝霖凌克貞屠安世鄭宏祝洤沈昀姚宏任葉敦艮

劉汋應撝謙硃鶴齡陳啟源範鎬鼎黨成李生光

白奐彩黨湛王化泰孫景烈胡承諾曹本榮張貞生

劉原淥姜國霖劉以貴韓夢周梁鴻翥法坤宏閻循觀任瑗

顏元王源程廷祚惲鶴生李塨刁包王餘佑李來章冉覲祖

竇克勤李光坡從子鍾倫莊亨陽官獻瑤王懋竑硃澤澐喬僅

李夢箕子圖南張鵬翼童能靈胡方馮成修勞潼勞史桑調元

汪鑒顧棟高陳祖範吳鼎梁錫璵孟超然汪紱余元遴

姚學塽潘諮唐鑒吳嘉賓劉傳瑩劉熙載硃次琦成孺

邵懿辰高均儒伊樂堯

昔周公制禮，太宰九兩系邦國，三曰師，四曰儒；復於司徒本俗聯以師儒。師以德行教民，儒以六藝教民。分合同異，周初已然矣。數百年後，周禮在魯，儒術為盛。孔子以王法作述，道與藝合，兼備師儒。顏、曾所傳，以道兼藝；游、夏之徒，以藝兼道。定、哀之間，儒術極醇，無少差繆者此也。荀卿著論，儒術已乖。然六經傳說，各有師授。秦棄儒籍，入漢復興。雖黃老、刑名猶復淆雜，迨孝武盡黜百家，公、卿、大夫、士、吏，彬彬多文學矣。東漢以後，學徒數萬，章句漸疏。高名善士，半入黨流。迄乎魏、晉，儒風蓋已衰矣。司馬、班、範，皆以儒林立傳，敘述經師家法，授受秩然。雖於周禮師教未盡克兼，然名儒大臣，匡時植教，祖述經說，文飾章疏，皆與儒林傳相出入。是以朝秉綱常，士敦名節，拯衰銷逆，多歷年所，則周、魯儒學之效也。兩晉玄學盛興，儒道衰弱，南北割據，傳授漸殊。北魏、蕭梁，義疏甚密。北學守舊而疑新，南學喜新而得偽。至隋、唐五經正義成，而儒者鮮以專家古學相授受焉。宋初名臣，皆敦道誼。濂、洛以後，遂啟紫陽。闡發心性，分析道理，孔、孟學行不明著於天下哉！宋史以道學、儒林分為二傳，不知此即周禮師、儒之異，後人創分，而闇合周道也。元、明之間，守先啟後，在於金華。洎乎河東、姚江，門戶分歧，遞興遞滅，然終不出硃、陸而已。終明之世，學案百出，而經訓家法，寂然無聞。揆之周禮，有師無儒，空疏甚矣。然其間臺閣風厲，持正扶危，學士名流，知能激發。雖多私議，或傷國體，然其正道，實拯世心。是故兩漢名教，得儒經之功；宋、明講學，得師道之益：皆於周、孔之道，得其分合，未可偏譏而互誚也。

清興，崇宋學之性道，而以漢儒經義實之。御纂諸經，兼收歷代之說；四庫館開，風氣益精博矣。國初講學，如孫奇逢、李顒等，沿前明王、薛之派，陸隴其、王懋竑等，始專守硃子，辨偽得真。高愈、應手為謙等，堅苦自持，不愧實踐。閻若璩、胡渭等，卓然不惑，求是辨誣。惠棟、戴震等，精發古義，詁釋聖言。後如孔廣森之於公羊春秋，張惠言之於孟、虞易說，凌廷堪、胡培翬之於儀禮，孫詒讓之於周禮，陳奐之於毛詩，皆專家孤學也。且諸儒好古敏求，各造其域，不立門戶，不相黨伐，束身踐行，闇然自修。周、魯師儒之道，可謂兼古昔所不能兼者矣。

綜而論之，聖人之道，譬若宮墻，文字訓詁，其門徑也。門徑茍誤，跬步皆歧，安能升堂入室？學人求道太高，卑視章句，譬猶天際之翔，出於豐屋之上，高則高矣，戶奧之間，未實窺也。或者但求名物，不論聖道，又若終年寢饋於門廡之間，無復知有堂室矣。是故但立宗旨，即居大名，此一蔽也。經義確然，雖不逾閑，德便出入，此又一蔽也。今為儒林傳，未敢區分門徑，惟期記述學行；若有事可見，已列於正傳者，茲不復載焉。

孫奇逢，字啟泰，又字鍾元，容城人。少倜儻，好奇節，而內行篤修。負經世之學，欲以功業自著。年十七，舉明萬歷二十八年順天鄉試。連丁父母憂，廬墓六年，旌表孝行。與定興鹿善繼講學，一室默對，以聖賢相期。

天啟時，逆閹魏忠賢竊朝柄，左光斗、魏大中、周順昌以黨禍被逮。奇逢、善繼故與三人友善。是時善繼以主事贊大學士孫承宗軍事。奇逢上書承宗，責以大義，請急疏救。承宗欲假入覲面陳，謀未就而光鬥等已死廠獄。逆閹誣坐光鬥等贓鉅萬，嚴追家屬。奇逢與善繼之父鹿正、新城張果中集士民醵金代輸。光鬥等卒賴以歸骨，世所傳範陽三烈士也。臺垣及巡撫交章論薦，不起。孫承宗欲疏請以職方起贊軍事，其後尚書範景文聘為贊畫，俱辭不就。時畿內賊盜縱橫，奇逢攜家入易州五峰山，門生親故從而相保者數百家。奇逢為部署守御，弦歌不輟。順治二年，祭酒薛所蘊以奇逢學行可比元許衡、吳澄，薦長成均，奇逢以病辭。七年，南徙輝縣之蘇門。九年，工部郎馬光裕奉以夏峰田廬，遂率子弟躬耕，四方來學者亦授田使耕，所居成聚。居夏峰二十有五年，屢徵不起。

奇逢之學，原本象山、陽明，以慎獨為宗，以體認天理為要，以日用倫常為實際。其治身務自刻厲。人無賢愚，茍問學，必開以性之所近，使自力於庸行。其與人無町畦，雖武夫捍卒、野夫牧豎，必以誠意接之。用此名在天下而人無忌嫉。著讀易大旨五卷。奇逢學易於雄縣李崶，至年老，乃撮其體要以示門人。發明義理，切近人事。以象、傳通一卦之旨，由一卦通六十四卦之義。其生平之學，主於實用，故所言皆關法戒。又著理學傳心纂要八卷，錄周子、二程子、張子、邵子、硃子、陸九淵、薛瑄、王守仁、羅洪先、顧憲成十一人，以為直接道統之傳。

康熙十四年，卒，年九十二。河南北學者祀之百泉書院。道光八年，從祀文廟。奇逢弟子甚眾，而新安魏一鼇、清苑高鐈、範陽耿極等從游最早。及門問答，一鼇為多。睢州湯斌、登封耿介皆仕至監司後往受業，斌自有傳。

介，字介石，登封人。順治九年進士，翰林院檢討。出為福建巡海道，築石城以防盜。康熙元年，轉江西湖東道，因改官制，除直隸大名道。丁母憂，服除不出。篤志躬行，興復嵩陽書院。二十五年，尚書湯斌疏薦介踐履篤實，冰★自矢，召為少詹事。會斌被劾，介引疾乞休。詹事尹泰等劾介詐疾，並劾斌不當薦介。尋予假歸，卒。所著有中州道學編、性學要旨、孝經易知、理學正宗，大旨以硃子為宗。

中州講學者，有儀封張伯行、柘城竇克勤、上蔡張沐等，皆與斌、介同時。伯行自有傳，沐見循吏傳，克勤附李來章傳。

黃宗羲，字太沖，餘姚人，明御史黃尊素長子。尊素為楊、左同志，以劾魏閹死詔獄，事具明史。思宗即位，宗羲入都訟冤。至則逆閹已磔，即具疏請誅曹欽程、李實。會廷鞫許顯純、崔應元，宗羲對簿，出所袖錐錐顯純，流血被體；又毆應元，拔其須歸祭尊素神主前；又追殺牢卒葉咨、顏文仲，蓋尊素絕命於二卒手也。時欽程已入逆案，實疏辨原疏非己出，陰致金三千求宗羲弗質，宗羲立奏之，謂：「實今日猶能賄賂公行，其所辨豈足信？」於對簿時復以錐錐之。獄竟，偕諸家子弟設祭獄門，哭聲達禁中。思宗聞之，嘆曰：「忠臣孤子，甚惻朕懷。」歸，益肆力於學。憤科舉之學錮人，思所以變之。既，盡發家藏書讀之，不足，則鈔之同里世學樓鈕氏、澹生堂祁氏，南中則千頃堂黃氏、絳雲樓錢氏，且建續鈔堂於南雷，以承東發之緒。山陰劉宗周倡道蕺山，以忠端遺命從之游。而越中承海門周氏之緒，授儒入釋，姚江之緒幾壞。宗羲獨約同學六十餘人力排其說。故蕺山弟子如祁、章諸子皆以名德重，而禦侮之功莫如宗羲。弟宗炎、宗會，並負異才，自教之，有「東浙三黃」之目。

戊寅，南都作防亂揭攻阮大鋮。東林子弟推無錫顧杲居首，天啟被難諸家推宗羲居首。大鋮恨之刺骨，驟起，遂按揭中一百四十人姓氏，欲盡殺之。時宗羲方上書闕下而禍作，遂與杲並逮。母氏姚嘆曰：「章妻、滂母乃萃吾一身耶？」駕帖未行，南都已破，宗羲踉蹌歸。會孫嘉績、熊汝霖奉魯王監國，畫江而守。宗羲糾里中子弟數百人從之，號世忠營。授職方郎，尋改御史，作監國魯元年大統歷頒之浙東。馬士英奔方國安營，眾言其當誅，熊汝霖恐其挾國安為患也，好言慰之。宗羲曰：「諸臣力不能殺耳！春秋之孔子，豈能加於陳恆，但不謂其不當誅也。」汝霖謝焉。又遺書王之仁曰：「諸公不沉舟決戰，蓋意在自守也。蕞爾三府，以供十萬之眾，必不久支，何守之能為？」聞者皆韙其言而不能用。

至是孫嘉績以營卒付宗羲，與王正中合軍得三千人。正中者，之仁從子也，以忠義自奮。宗羲深結之，使之仁不得撓軍事。遂渡海屯潭山，由海道入太湖，招吳中豪傑，直抵乍浦，約崇德義士孫奭等內應。會清師纂嚴不得前，而江上已潰。宗羲入四明山結寨自固，餘兵尚五百人，駐兵杖錫寺。微服出訪監國，戒部下善與山民結。部下不盡遵節制，山民畏禍，潛爇其寨，部將茅翰、汪涵死之。宗羲無所歸，捕檄累下，攜子弟入剡中。聞魯王在海上，仍赴之，授左副都御史。日與吳鍾巒坐舟中，正襟講學，暇則注授時、泰西、回回三歷而已。

宗羲之從亡也，母氏尚居故里。清廷以勝國遺臣不順命者，錄其家口以聞。宗羲聞之，亟陳情監國，得請，遂變姓名間行歸家。是年監國由健跳至滃洲，復召之，副馮京第乞師日本。抵長崎，不得請，為賦式微之章以感將士。自是東西遷徙無寧居。弟宗炎坐與馮京第交通，刑有日矣，宗羲以計脫之。甲午，張名振間使至，被執，又名捕宗羲。丙申，慈水寨主沈爾緒禍作，亦以宗羲為首。其得不死，皆有天幸，而宗羲不懾也。其後海上傾覆，宗羲無復望，乃奉母返里門，畢力著述，而四方請業之士漸至矣。

戊午，詔徵博學鴻儒。掌院學士葉方藹寓以詩，敦促就道，再辭以免。未幾，方藹奉詔同掌院學士徐元文監修明史，將徵之備顧問，督撫以禮來聘，又辭之。朝論必不可致，請敕下浙撫鈔其所著書關史事者送入京，其子百家得預參史局事。徐乾學侍直，上訪及遺獻，復以宗羲對，且言：「曾經臣弟元文疏薦，惜老不能來。」上曰：「可召至京，朕不授以事。即欲歸，當遣官送之。」乾學對以篤老無來意，上嘆息不置，以為人材之難。宗羲雖不赴徵車，而史局大議必咨之。歷志出吳任臣之手，總裁千里遺書，乞審正而後定。嘗論宋史別立道學傳，為元儒之陋，明史不當仍其例。硃彞尊適有此議，得宗羲書示眾，遂去之。卒，年八十六。

宗羲之學，出於蕺山，聞誠意慎獨之說，縝密平實。嘗謂明人講學，襲語錄之糟粕，不以六經為根柢，束書而從事於游談。故問學者必先窮經，經術所以經世。不為迂儒，必兼讀史。讀史不多，無以證理之變化；多而不求於心，則為俗學。故上下古今，穿穴群言，自天官、地志、九流百家之教，無不精研。所著易學象數論六卷，授書隨筆一卷，律呂新義二卷，孟子師說二卷。文集則有南雷文案、詩案。今共存南雷文定十一卷，文約四卷。又著明儒學案六十二卷，敘述明代講學諸儒流派分合得失頗詳，明文海四百八十二卷，閱明人文集二千餘家，自言與十朝國史相首尾。又深衣考一卷，今水經一卷，四明山志九卷，歷代甲子考一卷，二程學案二卷，輯明史案二百四十四卷，又明夷待訪錄一卷，皆經世大政。顧炎武見而嘆曰：「三代之治可復也！」天文則有大統法辨四卷，時憲書法解新推交食法一卷，圜解一卷，割圜八線解一卷，授時法假如一卷，西洋法假如一卷，回回法假如一卷。其後梅文鼎本周髀言天文，世驚為不傳之秘，而不知宗羲實開之。晚年又輯宋元學案，合之明儒學案，以志七百年儒苑門戶。宣統元年，從祀文廟。

宗炎，字晦木。與兄宗羲、弟宗會俱從宗周游。其學術大略與宗羲等。著有周易象辭三十一卷，尋門餘論二卷，圖書辨惑一卷，力闢陳摶之學。謂周易未經秦火，不應獨禁其圖，至為道家藏匿二千年始出。又著六書會通，以正小學。謂揚雄但知識奇字，不知識常字，不知常字乃奇字所自出也。又有二晦、山棲諸集，以故居被火俱亡。康熙二十五年，卒，年七十一。

宗會，字澤望。明拔貢生。讀書一再過不忘。有縮齋文集十卷。

百家，字主一。國子監生。傳宗羲學，又從梅文鼎問推步法。著句股矩測解原二卷。康熙中，明史館開，宗羲以老病不能行，徐乾學延百家入史館，成史志數種。

王夫之，字而農，衡陽人。與兄介之同舉明崇禎壬午鄉試。張獻忠陷衡州，夫之匿南嶽，賊執其父以為質。夫之自引刀遍刺肢體，舁往易父。賊見其重創，免之，與父俱歸。明王駐桂林，大學士瞿式耜薦之，授行人。時國勢阽危，諸臣仍日相水火。夫之說嚴起恆救金堡等，又三劾王化澄，化澄欲殺之。聞母病，間道歸。明亡，益自韜晦。歸衡陽之石船山，築土室曰觀生居，晨夕杜門，學者稱船山先生。

所著書三百二十卷，其著錄於四庫者，曰周易稗疏、考異，尚書稗疏，詩稗疏、考異，春秋稗疏。存目者，曰尚書引義、春秋家說。夫之論學，以漢儒為門戶，以宋五子為堂奧。其所作大學衍、中庸衍，皆力闢致良知之說，以羽翼硃子。於張子正蒙一書，尤有神契，謂張子之學，上承孔、孟，而以布衣貞隱，無鉅公資其羽翼；其道之行，曾不逮邵康節，是以不百年而異說興。夫之乃究觀天人之故，推本陰陽法象之原，就正蒙精繹而暢衍之，與自著思問錄二篇，皆本隱之顯，原始要終，炳然如揭日月。至其扶樹道教，辨上蔡、象山、姚江之誤，或疑其言稍過，然議論精嚴，粹然皆軌於正也。康熙十八年，吳三桂僭號於衡州，有以勸進表相屬者，夫之曰：「亡國遺臣，所欠一死耳，今安用此不祥之人哉！」遂逃入深山，作祓禊賦以示意。三桂平，大吏聞而嘉之，囑郡守餽粟帛，請見，夫之以疾辭。未幾，卒，葬大樂山之高節里，自題墓碣曰「明遺臣王某之墓」。

當是時，海內碩儒，推容城、盩厔、餘姚、昆山。夫之刻苦似二曲，貞晦過夏峰，多聞博學，志節皎然，不愧黃、顧兩君子。然諸人肥遯自甘，聲望益炳，雖薦闢皆以死拒，而公卿交口，天子動容，其著述易行於世。惟夫之竄身瑤峒，聲影不出林莽，遂得完發以歿身。後四十年，其子敔抱遺書上之督學宜興潘宗洛，因緣得入四庫，上史館，立傳儒林，而其書仍不傳。同治二年，曾國荃刻於江南，海內學者始得見其全書焉。

兄介之，字石子。國變，隱不出。先夫之卒。

李顒，字中孚，盩厔人。又字二曲，二曲者，水曲曰盩，山曲曰厔也。布衣安貧，以理學倡導關中，關中士子多宗之。父可從，為明材官。崇禎十五年，張獻忠寇鄖西，巡撫汪喬年總督軍務，可從隨征討賊。臨行，抉一齒與顒母曰：「如不捷，吾當委骨沙場。子善教吾兒矣。」遂行。兵敗，死之。顒母葬其齒，曰「齒塚」。時顒年十六，母彭氏，日言忠孝節義以督之，顒亦事母孝。饑寒清苦，無所憑藉，而自拔流俗，以昌明關學為己任。有餽遺者，雖十反不受。或曰：「交道接禮，孟子不卻。」顒曰：「我輩百不能學孟子，即此一事不守孟子家法，正自無害。」

先是顒聞父喪，欲之襄城求遺骸，以母老不可一日離，乃止。既丁母憂，廬墓三年，乃徒步之襄城，覓遺骸，不得，服斬衰晝夜哭。知縣張允中為其父立祠，且造塚於戰場，名之曰「義林」。常州知府駱鍾麟嘗師事顒，謂祠未能旦夕竣，請南下謁道南書院，且講學以慰學者之望，顒赴之，凡講於無錫，於江陰，於靖江、宜興，所至學者雲集。既而幡悔曰：「不孝！汝此行何事，而喋喋於此？」即戒行赴襄城。常州人士思慕之，為肖像於延陵書院。顒既至襄城，適祠成，乃哭祭招魂，取塚土西歸附諸墓，持服如初喪。

康熙十八年，薦舉博學鴻儒，稱疾篤，舁床至省，水漿不入口，乃得予假。自是閉關，晏息土室，惟昆山顧炎武至則款之。四十二年，聖祖西巡，召顒見，時顒已衰老，遣子慎言詣行在陳情，以所著四書反身錄、二曲集奏進。上特賜御書「操志高潔」以獎之。顒謂：「孔、曾、思、孟，立言垂訓，以成四書，蓋欲學者體諸身，見諸行。充之為天德，達之為王道，有體有用，有補於世。否則假途干進，於世無補，夫豈聖賢立言之初心，國家期望之本意耶？」居恆教人，一以反身實踐為事，門人錄之，為七卷。是時容城孫奇逢之學盛於北，餘姚黃宗羲之學盛於南，與顒鼎足稱三大儒。晚年寓富平，關中儒者咸稱「三李」。三李者，顒及富平李因篤、郿李柏也。

李因篤，字天生，富平人。明庠生。博學強記，貫串注疏。舉博學鴻儒，試授檢討。未逾月，以母老乞養，詔許之。母歿，仍不出。因篤深於經學，著詩說，顧炎武稱之曰：「毛、鄭有嗣音矣！」又著春秋說，汪琬亦折服焉。

李柏，字雪木，郿縣人。九歲失怙，事母至孝。稍長，讀小學，曰：「道在是矣！」遂盡焚帖括，而日誦古書。避荒居洋縣，入山屏跡讀書者數十年。嘗一日兩粥，或半月食無鹽。時時忍饑默坐，間臨水把釣，夷然不屑也。昕夕謳吟，拾山中樹葉書之。門人都其集曰槲葉集。年六十六，卒。

王心敬，字爾緝，鄠縣人。乾隆元年，舉孝廉方正。心敬論學，以明、新、止至善為歸。謹嚴不逮其師，注經好為異論，而易說為篤實。其言曰：「學易可以無大過矣，是孔子論易，切於人身，即可知四聖之本旨。」著有豐川集、關學編、豐川易說。

沈國模，字求如，餘姚人。明諸生。餘姚自王守仁講致良知之學，弟子遍天下。同邑傳其學者，推徐愛、錢德洪、胡瀚、聞人詮，再傳而得國模。少以明道為己任。嘗預劉宗周證人講會，歸而闢姚江書院，與同里管宗聖、史孝咸輩，講明良知之說。其所學或以為近禪，而言行敦潔，較然不欺其志，故推純儒。山陰祁彪佳以御史按江東，一日，杖殺大憝數人，適國模至，欣然述之。國模瞠目字祁曰：「世培，爾亦曾聞曾子曰『如得其情，則哀矜而勿喜』乎？」後彪佳嘗語人曰：「吾每慮囚，必念求如言。恐倉卒喜怒過差，負此良友也。」明亡，聞宗周死節，為位哭之痛，已而講學益勤。順治十三年，卒，年八十有二。

孝咸，字子虛。繼國模主姚江書院。嘗曰：「良知非致不真。」又曰：「空談易，對境難。於『居處恭，執事敬，與人忠』三語，精察而力行之，其庶幾乎！」家貧，日食一粥，泊如也。順治十六年，卒，年七十有八。

韓當，字仁父。國模弟子。自沈、史歿後，書院輟講垂十年，而當繼之。其學兼綜諸儒，以名教經世，嚴於儒、佛之辨。家貧，未嘗向人稱貸。每言立身須自節用始。人有過，於講學時以危言動之，而不明言其過。聞者內愧沾汗，退而相語曰：「比從韓先生來，不覺自失。」疾亟，謂弟子曰：「吾於文成宗旨，覺有新得。然檢點於心，終無受用，小子識之！」味其言，則知其學守仁之外，亦近硃子矣。

邵曾可，字子唯。與韓當同時。性孝友愷悌。少愛書畫，一日讀孟子「伯夷聖之清者也」句，忽有悟，悉棄去，壹志於學。姚江書院初立時，人頗迂笑之。曾可厲色曰：「不如是，便虛度此生。」遂往學。其初以主敬為宗，自師孝咸之後，專守良知。嘗曰：「於今乃知知之不可以已。日月有明，容光必照。不爾，日用跬步，鮮不貿貿者矣。」孝咸病，晨走十餘里叩床下問疾，不食而返。如是月餘，亦病。同儕共推為篤行之士焉。卒，年五十有一。曾可子貞顯，貞顯子廷採，世其學。

廷採，字允斯，又字念魯。諸生。從韓當受業，又問學於黃宗羲。初讀傳習錄無所得，既讀劉宗周人譜，曰：「吾知王氏學所始事矣。」蠡縣李恭貽廷採書，論明儒異同，兼問所學。廷採曰：「致良知者主誠意，陽明而後，原學蕺山。」又私念師友淵源，思託著述以自見。以為陽明扶世翼教，作王子傳；蕺山功主慎獨，作劉子傳；王學盛行，務使合乎準則，作王門弟子傳；金鉉、祁彪佳等能守師說，作劉門弟子傳。康熙五十年，卒，年六十四。

王朝式，字金如，山陰人。亦國模弟子。嘗入證人社，宗周主誠意，朝式守致知。曰：「學不從良知入，必有誠非所誠之蔽。」亦篤論也。順治初，卒，年三十有八。

謝文洊，字秋水，南豐人。明諸生。年二十餘，入廣昌之香山，閱佛書，學禪。既，讀龍溪王氏書，遂與友講陽明之學。年四十，會講於新城之神童峰。有王聖瑞者，力攻陽明。文洊與爭辯累日，為所動，取羅欽順困知記讀之，始一意程、硃。闢程山學舍於城西，名其堂曰尊雒。著大學中庸切已錄，發明張子主敬之旨。以為為學之本，「畏天命」一言盡之，學者當以此為心法。注目傾耳，一念之私，醒悔刻責，無犯帝天之怒。其程山十則亦以躬行實踐為主。時寧都「易堂九子」，節行文章為海內所重，「髻山七子」，亦以節概名，而文洊獨反己闇修，務求自得。髻山宋之盛過訪文洊，遂邀易堂魏禧、彭任會程山，講學旬餘。於是皆推程山，謂其篤躬行，識道本。甘京與文洊為友，後遂師之。康熙二十年，卒，年六十有七。

京，字健齋，南豐人。負氣慷慨，期有濟於世。慕陳同甫之為人，講求有用之學。與同邑封濬、曾曰都、危龍光、湯其仁、黃熙師事文洊，粹然有儒者氣象，時號「程山六君子」。著軸園稿十卷。

熙，字維緝。順治十五年進士。文洊長熙僅六歲，熙服弟子之事，常與及門之最幼者旅進退。朔望四拜，侍食起饋，唯諾步趨，進退維謹，不以為勞。彭士望比之硃子之事延平。母喪未葬，鄰不戒於火，延燎將及。熙撫棺大慟，原以身同燼。俄而風返，人以為純孝所感。

曰都，字姜公。諸生。其學務實體諸己，因自號體齋。以學行為鄉里所矜式。

龍光，字二為。善事繼母，繼母遇之非理，委曲承順，久而愛之若親子焉。

其仁，字長人。著四書切問、省克堂集。

與文洊同時者，有宋之盛、鄧元昌。

之盛，字未有，星子人。明崇禎己卯舉人。結廬髻山，足不入城巿，以講學為己任。其學以明道為宗，識仁為要，於二氏微言奧旨，皆能抉摘異同。與文水存交最篤。晚讀胡敬齋居易錄，持敬之功益密。與甘京論祭立尸喪復之禮不可廢，魏禧亟稱之。

元昌，字慕濂，贛縣人。諸生。年十七，得宋五子書，遂棄舉子業，致力於學。雩都宋昌圖以通家子謁之，元昌喜之曰：「吾小友也！」館之於家，昕夕論學為日程，言動必記之，互相考覈。一日，昌圖讀硃子大學或問首章，元昌過窗外駐聽之，謂昌圖曰：「子勉之！毋蹈吾所悔，永為硃子罪人，偷息天地也。」其互相切劘如此。

高愈，字紫超，無錫人，明高攀龍之兄孫也。十歲，讀攀龍遺書，即有向學之志。既壯，補諸生。日誦遺經及先儒語錄，謹言行，嚴取舍之辨，不尚議論。嘗曰：「士求自立，須自不忘溝壑始。」事親孝，居喪，不飲酒食肉，不內寢。晚年窮困，餟粥七日矣，方挈其子登城眺望，充然樂也。儀封張伯行巡撫江蘇，延愈主東林書院講會，愈以疾辭。平居體安氣和，有忿爭者，至愈前輒愧悔。鄉人素好以道學相詆諆，獨於愈，僉曰：「君子也。」顧棟高嘗從愈游，說經娓娓忘倦。年七十八，卒。嘗撰硃子小學注，又所著有讀易偶存、春秋經傳日鈔、春秋類、春秋疑義、周禮疏義、儀禮喪服或問。東林顧、高子弟顧樞、高世泰等，鼎革後尚傳其學。

初，世泰為攀龍從子，少侍講席，晚年以東林先緒為己任，葺道南祠、麗澤堂於梁谿，一時同志恪遵遺規。祁州刁包等相與論學。學者有南梁、北祁之稱。大學士熊賜履講學出世泰門下，儀封張伯行、平湖陸隴其亦嘗至東林講學。賜履、隴其自有傳。

顧培，字畇滋，無錫人。少從宜興湯之錡學，幡然悔曰：「道在人倫庶物而已。」之錡歿，有弟子金敞。培築共學山居以延敞，晨夕講會。遵攀龍靜坐法，以整齊嚴肅為入德之方。默識未發之中，篤守性善之旨。晚歲，四方來學日眾。張伯行頗疑靜坐之說，培往復千言，暢高氏之旨。

彭定求，字勤止，又字南畇，長洲人。父瓏授以梁谿高氏之學，又嘗師事湯斌。康熙二十五年一甲一名進士，授翰林院修撰。歷官國子監司業、翰林院侍講，充日講起居注官。前後在翰林才四年，即歸里不復出。作高望吟七章，以慕七賢。七賢者，白沙、陽明、東廓、念菴、梁谿、念臺、漳浦也。又著陽明釋毀錄、儒門法語、南畇文集。嘗與門人林云翥書云：「有原進於足下者有二：一曰無遽求高遠而略庸近。子臣弟友，君子之道。至聖以有餘不足為斤斤，孟子以堯、舜之道孝弟而已。然則舍倫常日用事親從兄之事不為，而鉤深索隱，以為聖人之道有出於人心同然之外者，必且流於異端堅僻之行矣。一曰無妄生門戶異同之見，騰口說而遺踐履。硃子之會於鵝湖也，傾倒於陸子義利之說，此陽明拔本塞源之論，致良知之指，一脈相承。其因時救弊，乃不得已之苦衷，非角人我之見。僕詠遺經，蕩滌瑕滓，因有儒門法語。足下有志聖賢，當以念臺劉子人譜、證人會二書入門，且無嘵嘵於紫陽、姚江之辨也。」定求卒年七十有八。其孫啟豐官兵部尚書，自有傳。

啟豐子紹升，頗傳家學，述儒行，有二林居集。然彭氏學兼硃、陸，識兼頓漸，啟豐、紹升頗入於禪。休寧戴震移書紹升辨之。紹升又與吳縣汪縉共講儒學。縉著三錄、二錄，尊孔子而游乎二氏。此後江南理學微矣。

湯之錡，字世調，宜興人。安貧力學，於書無所不讀，尤篤信周子主靜之說。或議其近於禪，之錡曰：「程子見學者靜坐，即嘆其善學。易言『齋戒，以神明其德』。靜坐，即古人之齋戒，非禪也。」居親喪，一循古禮，就地寢苫。事諸父如父，昆弟無間言。既而得高攀龍復七規，喟然曰：「此其入學之門乎？」仿其說為春秋兩會，聞風者不憚數千里來就學焉。明亡，之錡年二十四，即棄舉子業。嘗論出處之道曰：「『潛龍勿用』，潛要確，若不確，則遁世不見知而悔矣。古來多少高明，只為此一悔所誤。」常州知府駱鍾麟請關西李顒講學毗陵，特遣使聘之，之錡堅辭不赴；後延主東林、延陵諸講席，又不就。之錡為學，專務切近，絕無緣飾。或詢陽明致良知之說及硃、陸異同者，之錡曰：「顧吾力行何如耳，多辨論何益？」一日，抱微疾，整襟危坐而逝，年六十二。及門金敞、顧培輩，建書院於惠山之麓，奉其主祀之，著偶然雲集。

施璜，字虹玉，休寧人。少應試，見鄉先生講學紫陽，瞿然曰：「學者當如是矣！」遂棄舉業，發憤躬行。日以存何念、接何人、行何事、讀何書、吐何語五者自勘。教學者九容以養其外，九思以養其內，九德以要其成，學者稱誠齋先生。已而游梁谿，事高世泰。將歸，與世泰期某年月日當赴講。及期，世泰設榻以待，或曰：「千里之期，能必信乎？」世泰曰：「施生篤行君子也。如不信，吾不復交天下士矣。」言未既，璜果挈弟子至。著有思誠錄、小學、近思錄發明。

張夏，字秋韶，亦無錫人。隱居菰川之上，孝友力學。初從馬世奇受經，後入東林書院，從高世泰學。積十餘年，遂入世泰之室。世泰卒，其子弟相與立夏為師，事之如世泰。湯斌撫江蘇，至東林，與夏講學，韙其言。延至蘇州學宮，為諸生講孝經、小學。退而注孝經解義、小學瀹注。

吳曰慎，字徽仲，歙縣人。諸生。盡心於宋五子書。論學主乎敬，故自號曰靜菴。初游梁谿，講學東林書院。已而歸歙，會講紫陽、還古兩書院，興起者眾。

陸世儀，字道威，太倉州人。少從劉宗周講學。歸而鑿池十畝，築亭其中，不通賓客，自號桴亭。與同里陳瑚、盛敬、江士韶相約，為遷善改過之學。或橫經論難，或即事窮理，反覆以求一是。甚有商榷未定，徹夜忘寢，質明而後斷，或未斷而復辨者。著思辨錄，分小學、大學、立志、居敬、格致、誠正、修齊、治平、天道、人道、諸儒異學、經、子、史籍十四門。世儀之學，主於敦守禮法，不虛談誠敬之旨，施行實政，不空為心性之功。於近代講學諸家，最為篤實。其言曰：「天下無講學之人，此世道之衰；天下皆講學之人，亦世道之衰。嘉、隆之間，書院遍天下，呼朋引類，動輒千人，附影逐聲，廢時失事，甚有借以行其私者，此所謂處士橫議也。」又曰：「今所當學者不止六藝，如天文、地理、河渠、兵法之類，皆切於世用，不可不講。」所言深切著明，足砭虛憍之弊。其於明儒薛、胡、陳、王，皆平心論之。又嘗謂學者曰：「世有大儒，決不別立宗旨。」故全祖望謂國初儒者，孫奇逢、黃宗羲、李顒最有名，而世儀少知者。同治十一年，從祀文廟。

瑚，字言夏，號確菴。明崇禎十六年舉人。世儀格致篇首提「敬天」二字，瑚由此用力，頗得要領。因定為日紀考德法，而揭敬勝、怠勝於每日之首，格致、誠正、修齊、治平於每月之終，益信「人皆可以為堯舜」非虛語也。復取小學分為六：曰入孝，曰出悌，曰謹行，曰信言，曰親愛，曰學文；大學分為六：曰格致，曰誠意，曰正心，曰修身，曰齊家，曰治平。謂小學先行後知，大學先知後行，小學之終，即大學之始。瑚之為學，博大精深，以經世自任。值婁江湮塞，江南大饑，瑚上當事救荒書，皆精切可施行，而時不能用。明亡，絕意仕進，避地昆山之蔚村。田沮洳，瑚導鄉人築岸禦水，用兵家束伍法，不日而成。父病，刺血籥天，原以身代。父卒，遺產悉讓之弟。康熙十四年，卒，年六十有二。門人稱曰安道先生。巡撫湯斌即其故居為之立安道書院。

敬，字宗傳，號寒溪。諸生。長世儀一歲。矢志存誠主敬之學，篤於孝友。居喪三年，不飲酒食肉。有弟遇之無禮，敬終始怡怡。

士韶，字虞九，號藥園。諸生。其學以世儀為歸。同時理學諸儒多著述，士韶以為聖賢之旨，盡於昔儒之論說，惟在躬行而已。晚年取所作焚之，故不傳於後云。

張履祥，字考夫，桐鄉人。明諸生。世居楊園村，學者稱為楊園先生。七歲喪父。家貧，母沈教之曰：「孔、孟亦兩家無父兒也，只因有志，便做到聖賢。」長，受業山陰劉宗周之門。時東南文社各立門戶，履祥退然如不勝，惟與同里顏統、錢寅，海鹽吳蕃昌輩以文行相砥刻。統、寅、蕃昌相繼歿，為之經紀其家。自是與海鹽何汝霖、烏程凌克貞、歸安沈磊切劘講習，益務躬行。嘗以為聖人之於天道，「庸德之行，庸言之謹」，盡之矣。來學之士，一以友道處之。謂門人當務經濟之學，著補農書。歲耕田十餘畝，草履箬笠，提筐佐饁。嘗曰：「人須有恆業。無恆業之人，始於喪其本心，終於喪其身。許魯齋有言：『學者以治生為急。』愚謂治生以稼穡為先。能稼穡則可以無求於人，無求於人，則能立廉恥；知稼穡之艱難，則不妄求於人，不妄求於人，則能興禮讓。廉恥立，禮讓興，而人心可正，世道可隆矣。」初講宗周慎獨之學，晚乃專意程、硃。踐履篤實，學術純正。大要以為仁為本，以修己為務，而以中庸為歸。

康熙十三年，卒，年六十四。著有原學記、讀易筆記、讀史偶記、言行見聞錄、經正錄、初學備忘、近古錄、訓子語、補農書、喪葬雜錄、訓門人語及文集四十五卷。同治十年，從祀文廟。

履祥初兄事顏統。周鍾之寓桐鄉也，至其門者踵接。統曰：「鍾為人浮偽，不宜為所惑。」履祥嘗曰：「自得士鳳，而始聞過。餘不失足於周鍾、張溥之門者，皆其力也。」

寅，字子虎。與履祥為硯席交。崇禎癸未冬，海寧祝淵以抗疏論救劉宗周被逮，履祥與寅送之吳門。次年，遂偕詣宗周門受業焉。自是寅造履益謹，寇盜充斥不廢學。卒，年三十四。

汝霖，字商隱，海鹽人。嘗與友人曰：「周、程、張、硃一脈，吾輩不可令斷絕。」居喪三年，未嘗飲酒食肉。隱居澉浦紫雲村，學者稱紫雲先生。履祥子維恭，嘗受業於汝霖、克貞之門。又有吳璜、安道、邱云，皆履祥友，並命維恭師事焉。曰：「數人皆深造自得，君子人也。」璜，秀水人。剛直好義，勢利不動心。安道，嘉興人。云，桐鄉人。安道嘗言：「君子之異於小人，中國之異於夷狄，人類之異於禽獸，有禮無禮而已。士何可不學禮？」又曰：「東林諸公，大抵是重名節。然止數君子，餘皆有名而無節也。」

克貞，字渝安，烏程人。履祥交最篤。嘗謂：「父子兄弟安得人人大中、明道、伊川，夫婦安得人人伯鸞、德曜，在處之得其道耳。」與履祥游蕺山之門者，有屠安世、鄭宏。

安世，秀水人。聞宗周講學，喜曰：「茍不聞道，虛生何為！」遂執贄納拜焉。宗周既歿，從父兄偕隱於海鹽之鄉。病作，不粒食者十有七年。得宗周書，力疾鈔錄。反躬責己，無時或怠。嘗曰：「朝聞夕死，何敢不勉！」卒，年四十六。

宏，海鹽人。與弟景元俱從劉宗周受業，篤於友愛。景元短世。乙酉後絕意進取，躬灌園蔬養母，屢空，晏如也。敝衣草履，不以屑意。嘗徒跣行雨中，人不能識也。卒，年五十六。

洤，字人齋，海寧人。乾隆丙辰舉人。私淑履祥，為梓其遺書。所纂有淑艾錄。吳蕃昌、沈磊在孝友傳。

沈昀，字朗思，本名蘭先，字甸華，仁和人。劉宗周講學蕺山，昀渡江往聽。與應手為謙友。其學以誠敬為宗，以適用為主，而力排二氏。家貧絕炊，掘階前馬蘭草食之。鄰有遺之米者，昀宛轉推辭，忽僕於地，其人驚駭潛去。良久方甦，因笑曰：「其意可感，然適以困我。」手為謙嘆曰：「我於交接之際，自謂不茍。以視沈先生，猶覺愧之。」宗周身後傳其學者頗滋諍訟。昀曰：「尼父言『躬行君子』，若騰其口說以求勝，非所望於吾也。」以喪禮久廢，緝士喪禮說，以授同郡陸寅。疾革，門人問曰：「夫子今日何如？」曰：「心中無一物，惟誠敬而已。」卒，年六十三。窮無以為殮，手為謙涕泣不知所出。曰：「我不敢輕授賻衣遂，以汙先生。」其門人姚宏任趨進曰：「如宏任者，可以殮先生乎？」手為謙曰：「子篤行，殆可也。」姚遂殮之，葬於湖上。

宏任，字敬恆，錢塘人。少孤，母，賢婦也。宏任隱巿廛，其母偶見貿絲銀色下劣，慍甚，曰：「汝亦為此乎？」宏任長跪謝，原得改行，乃受業於手為謙。日誦大學一過，一言一行，服膺師說，遇事必歸於忠厚。手為謙不輕受人物，惟宏任之餽不辭。曰：「吾知其非不義也。」宏任每時其乏而致之，終身不倦。手為謙卒，執喪如古師弟子之禮。姚江黃宗炎許之曰：「是篤行傳中人也。」晚年以非罪陷縲絏。憲使閱囚入獄，宏任方朗誦大學，憲使異之，入其室，皆程、硃書；與之語，大驚，即日釋之。然宏任卒以貧死。

葉敦艮，字靜遠，西安人。劉宗周弟子。嘗貽書陸世儀，討論學術。世儀喜曰：「證人尚有緒言，吾得慰未見之憾矣。」

劉汋，字伯繩，宗周子。宗周家居講學，諸弟子聞教未達，輒私於汋。汋應機開譬，具有條理。宗周殉國難，明唐、魯二王皆遣使祭，廕汋官，水勺辭。既葬，居蕺山一小樓二十年，杜門絕人事，考訂遺經，以竟父業。有司或請見，雖通家故舊，亦峻拒之。所與接者，惟史孝感、惲日初數人。或勸之舉講會，不應。臨卒，戒其子曰：「若等安貧讀書，守人譜以終身足矣。」人譜，宗周所著書。所臥之榻，假之祁氏。疾亟，強起易之，曰：「吾豈可終於祁氏之榻？」

應手為謙，字潛齋，錢塘人。明諸生。性至孝。殫心理學，以躬行實踐為主，不喜陸、王家言。足跡不出百里，隘屋短垣，貧甚，恬如也。杭州知府嵇宗孟數式廬，欲有所贈，囁嚅未出；及讀手為謙所作無悶先生傳，乃不敢言。康熙十七年，詔徵博學鴻儒，大臣項景襄、張天馥交章薦之。手為謙輿床以告有司曰：「手為謙非敢卻薦，實病不能行耳！」客有勸者曰：「昔太山孫明復嘗因石介等請，以成丞相之賢，何果於卻薦哉？」手為謙曰：「我不能以我之不可，學明復之可。」乃免徵。二十二年，卒，年六十九。

手為謙於易、書、詩、禮、樂、春秋、孝經、四書各有著說。又撰教養全書四十一卷，分選舉、學校、治官、田賦、水利、國計、漕運、治河、師役、鹽法十考，略仿文獻通考，而於明代事實尤詳。其不載律算者，以徐光啟已有成書；不載輿地者，以顧炎武、顧祖禹方事纂輯也。又有性理大中二十八卷。門人錢塘凌嘉邵、沈士則傳其學。

硃鶴齡，字長孺，吳江人。明諸生。穎敏嗜學，嘗箋注杜甫、李商隱詩，盛行於世。鼎革後，屏居著述。晨夕一編，行不識途路，坐不知寒暑。人或謂之愚，遂自號愚菴。嘗自謂「疾惡如仇，嗜古若渴。不妄受人一錢，不虛誑人一語」云。著愚庵詩文集。初為文章之學，及與顧炎武友，炎武以本原相勖，乃湛思覃力於經注疏及儒先理學。以易理至宋儒已明，然左傳、國語所載占法，皆言象也，本義精矣，而多未備，撰易廣義略四卷。以蔡氏釋書未精，斟酌於漢學、宋學之間，撰尚書埤傳十七卷。以硃子掊擊詩小序太過，與同縣陳啟源參考諸家說，兼用啟源說，疏通序義，撰詩經通義二十卷。以胡氏傳春秋多偏見鑿說，乃合唐、宋以來諸儒之解，撰春秋集說二十二卷。又以杜氏注左傳未盡合，俗儒又以林氏注紊之，詳證參考，撰讀左日鈔十四卷。又有禹貢長箋十二卷，作於胡渭禹貢錐指之前，雖不及渭書，而備論古今利害，旁引曲證，亦多創獲。年七十餘，卒。

啟源，字長發。著有毛詩稽古編。其詮釋經旨，一準毛傳，而鄭箋佐之。訓詁聲音以爾雅為主，草木蟲魚以陸疏為則，於漢學可謂專門。又有尚書辨略二卷，讀書偶筆二卷，存耕堂槁四卷。

範鎬鼎，字彪西，洪洞人。性孝友，闡明絳州辛全之學。康熙六年進士，以母老不仕。河、汾間人士多從之受經。十八年，以博學鴻儒薦，未起。立希賢書院，置田贍學者。輯理學備考三十卷，廣理學備考四十八卷。國朝理學備考二十六卷，採辛全、孫奇逢、熊賜履、張夏、黃宗羲諸家緒綸，附以己說，議論醇正。又著五經堂文集五卷，語錄一卷。又以其父蕓茂有垂棘編，作續垂棘編十九卷，三晉詩選四十卷。

同時為辛全之學者，有絳州黨成、李生光。

成，字憲公。其學以明理去私為本。生平不求人知，鎬鼎曾揚之於人，意甚不懌，時目為狷者。其辨硃、陸異同：「論者多以陸為尊德性，硃為道問學。此言殊未然。蓋硃子之道問學，實以尊德性也，陸氏則自錮其德性矣，何尊之可云？陸子嘗曰：『不求本根，馳心外物，理豈在於外物乎？』此告子義外之學也。硃子曰：『本心物理，原無內外。以外物為外者，是告子義外之學也。』即此數語，可以見二家之異同矣。若粗論其同，二家皆欲扶世教，崇天理，去私欲，其秉心似無大異者。而實究其學，則博文約禮者，孔、顏之家法，屢見於論語，硃子得其正矣。陸氏乃言『六經皆我注腳』，又言『不識一字，管取堂堂作大丈夫』。豈不偏哉！」其辨論如此。

生光，字闇章。未冠為諸生。辛全倡學河、汾，遂往受業。篤於內行，事親至孝，全深重之。明亡，絕意仕進，自號汾曲逸民。構一草堂，日夕讀書其中，以二南大義，程、硃微言，訓門弟子。著有儒教辨正、崇正黜邪匯編，凡萬餘言。

白奐彩，字含貞，華州人。私淑於長安馮從吾，玩易洗心，詩、禮、春秋，多所自得。蓄書之富，陜以西罕儷。校讎精詳，淹貫靡遺。而沖遜自將，若一無所知。與同州黨湛、蒲城王化泰諸人相切叚。率同志結社，不入城巿，不謁官府，終日晏坐一室，手不釋卷。同知郝斌式廬，聆奐彩論議，退而嘆曰：「關中文獻也！」

湛，字子澄。嘗言：「人生須作天地間第一等事，為天地間第一等人。」故自號兩一。究宋、明以來諸儒論學語，揭其會心者於壁，默坐土室，澄心反觀，久之，恍然有契。自是動靜雲為，卓有柄持。聞李顒倡道盩厔，冒雪履冰，不憚數百里訪質所學。相與盤桓數日，每至夜半，未嘗見惰容。其志篤養邃如此。

化泰，字省庵。性方嚴峭直，面斥人過，辭色不少貸。人有一長，即欣然推遜，自以為不及。關學初以馬嗣煜嗣馮從吾，而奐彩、湛、化泰皆有名於時。武功馮雲程、康賜呂、張承烈，同州李士濱、張珥，朝邑王建常、關獨可，咸寧羅魁，韓城程良受，蒲城甯維垣，邠州王吉相，淳化宋振麟，皆篤志勵學，得知行合一之旨。至乾隆間，武功孫景烈亦能接關中學者之傳。

景烈，字酉峰。乾隆三年進士，授檢討，以言事放歸。教生徒以克己復禮。居平雖盛暑必肅衣冠。韓城王傑為入室弟子。嘗語人曰：「先生冬不爐，夏不扇，如邵康節；學行如薛文清。」又曰：「先生歸籍三十年，雖不廢講學，獨絕聲氣之交。為關中學者宗，有自來矣。」

胡承諾，字君信，天門人。明崇禎舉人。國變後，隱居不仕，臥天門巾、柘間。順治十二年，部銓縣職。康熙五年，檄徵入都。六年，至京師，以詩呈侍郎嚴正矩云：「垂老只思還舊業，暮年所急匪輕肥。」既而告歸，得請。構石莊於西村，自號石莊老人。窮年誦讀，於書無所不窺，而深自韜晦。

晚著繹志。繹志者，繹己所志也。凡聖賢、帝王、名臣、賢士與凡民之志業，莫不兼綜條貫，原本道德，切近人情，酌古而宜今，為有體有用之學。凡二十餘萬言，皆根柢於諸經，博稽於諸史，旁羅百家，而折衷於周、程、張、硃之說。承諾自擬其書於徐幹中論、顏之推家訓，然其精粹奧衍，非二書所及也。二十六年六月，卒，年七十五。所著有讀書說六卷，文體類淮南、抱樸，麟雜細碎，隨事觀理而體察之，殆繹志取材之餘，與是書相表裏。

曹本榮，字欣木，黃岡人。順治六年進士，改翰林院庶吉士。布袍蔬食，以清節自勵。八年，授秘書院編修。應詔，上聖學疏千言，其略云：「皇上得二帝三王之統，則當以二帝三王之學為學。誠宜開張聖聽，修德勤學，舉四書、五經及通鑒中有裨身心要務治平大道者，內則深宮燕閒，朝夕討論，外則經筵進講，敷對周詳。君德既修，祈天永命，必基於此。」有詔嘉納。十年，擢右春坊右贊善兼國子監司業，刊白鹿洞學規以教士。十一年，轉中允。十二年，世祖甄拔詞臣品端學裕者充日講官，本榮與焉。十三年，升秘書院侍講、左春坊左庶子兼侍讀，日侍講幄，辨論經義。敕本榮同傅以漸撰易經通注九卷，鎔鑄眾說，詞理簡明，為說經之圭臬。本榮又著五大儒語、周張精義、王羅擇編諸書。十四年八月，充順天鄉試正考官，九月，充經筵講官，十一月，以失察同考官作弊，部議革職，上以其侍從講幄日久，宥之。十八年，遷翰林院侍讀學士，改國史院侍讀學士。康熙四年，以病請回籍，卒於揚州。

本榮之學，從陽明致知之說，故論次五大儒，以程、硃、薛與陸、王並行。既告歸，宦橐蕭然，晏如也。疾革，門生計東在側，猶教以窮理盡性之學。卒之日，容城孫奇逢痛惜之。子宜溥，由廕生薦舉博學鴻儒，試，授檢討。

張貞生，字簣山，廬陵人。順治十五年進士，官翰林院侍講學士。時議遣大臣巡察，貞生上書諫。召對，所言又過戇。下考功議，革職為民，蒙恩鐫二級去官。初闡陽明良知之說，其後乃一宗考亭。居京師，寓吉安館中，蓬蒿滿徑，突無炊煙。瀕行不能具裝，故人餽贐，一無所受，其狷介如此。尋奉特旨起補原官。至京，卒。著庸書二十卷，玉山遺響集。

劉原淥，字昆石，安丘人。明末盜賊蜂起，原淥與仲兄某率鄉人壘土為堡以禦賊。賊至，守堡者多死。仲兄出鬥，身中九矢，力戰。原淥從之，發數十矢，矢盡，仲兄麾之去。原淥大呼曰：「離兄一步非死所。」乃斬二渠帥，獲馬六匹，賊遁去。亂定，以力耕致富。既而推膏腴與兄，以其餘為長兄立後，兼贍亡姊家。謝人事，求長生之術。得咯血疾，遂棄去。後讀宋儒書，乃篤信硃子之學，集硃子書作續近思錄。嘗曰：「學者居敬窮理，二者皆法先王而已。『小心翼翼，昭事上帝』，居敬之功也。『不識不知，順帝之則』，窮理之功也。」每五更起，謁祠後，與弟子講論，常至夜分。仲兄疾，籥天祈以身代。兄死，三日內水漿不入口。又為鄉人置義倉，儉歲煮粥以食饑人。嘗曰：「人與我一天而已，何畛域之有焉？」卒，年八十二。著讀書日記、四書近思續錄四卷。

後數十年，昌樂有閻循觀、周士宏，濰縣有姜國霖、劉以貴、韓夢周，德州有孫於簠、梁鴻翥，膠州有法坤宏，同縣有張貞，猶能守原淥之學。

國霖，字云一，濰縣人。父客燕中感病，國霖往省，跣走千里，至則父已歿。無錢巿棺，以衣裹尸，負之行，乞食歸里。泣告族黨曰：「父死不能斂，又不能葬，欲以身殉，又有老母在。長者何以教我？」人憐其孝，為捐金以葬。母易怒，一日怒甚，國霖作小兒嬉戲狀，長跪膝前，執母手，摑其面。母大笑，怒遂已，時年五十矣。師事昌樂周士宏，嘗與國霖至莒，樂其山川，死即葬於莒。國霖築室墓側，安貧守素，不求於人。值歉歲，莒人恐其餓死，聞於官而周之粟，亦弗卻也。昌樂閻循觀問國霖喜讀何書，曰：「論語，終身味之不盡。」

以貴，字滄嵐。康熙二十七年進士。任蒼梧令。地瑤、僮雜處，營茶山書院，以詩、書為教。歸裏後，杜門著書，有藜乘集。

夢周，字公復。乾隆二十二年進士。其學以存養、省察、致知三者為入德之資。每跬步必以禮，以恥求聞達為尚。後為來安知縣，有政聲。長洲彭紹升稱其治來如元魯山。有理堂文集，表方名，獎忠節，皆有關於世道。

鴻翥，字志南，德州人。每治一經，案上不列他書。有疑義，思之累日夜，必得而後已。益都李文藻一見奇之，為之延譽，遂知名於世。以優行貢成均。卒，年五十九。有周易觀運等書。

坤宏，字鏡野，膠州人。得傳習錄，大喜，以為如己意所出。其學以陽明為宗，以不自欺為本。乾隆六年舉人，官大理評事。卒，年八十有奇。

循觀，字懷庭，昌樂人。專志洛、閩之學，省身克己，刻苦自立。治經不立一家言，而要歸於自得。乾隆三十四年進士，吏部考功司主事。著困勉齋私記、西澗文集及尚書春秋說。

任瑗，字恕菴，淮安山陽人。年十八，棄舉子業，講學。靜坐三年，嘆曰：「聖人之道，歸於中庸，極於『精義入神以致用也，利用安身以崇德也』，豈是之謂哉？」乾隆元年，大吏舉瑗應博學鴻詞，廷試罷歸。韓夢周語人曰：「任君體用具備，有明以來無此鉅儒。」及韓將北歸，瑗語之曰：「山左人多質直，君當接引後進，以續正學。」因作反經說以示之。年八十二，卒。著有纂注硃子文類一百卷，論語困知錄二卷，反經說一卷，陽明傳習錄辨二卷，知言劄記二卷，硃子年譜一卷。

顏元，字易直，博野人。明末，父戍遼東，歿於關外。元貧無立錐，百計覓骨歸葬，世稱孝子。居喪，守硃氏家禮惟謹。古禮，「初喪，朝一溢米，夕一溢米，食之無算」。家禮刪去「無算」句，元遵之。過朝夕不敢食，當朝夕，遇哀至，又不能食，病幾殆。又喪服傳：「既練，舍外寢，始食菜果。飯素食，哭無時。」家禮改為「練後，止朝夕哭，惟朔望未除者會哭，凡哀至皆制不哭」。元亦遵之。既覺其過抑情，校以古喪禮非是。因嘆先王制禮，盡人之性，後儒無德無位，不可作也。於是著存學、存性、存治、存人四編以立教。名其居曰習齋。

肥鄉漳南書院，邑人郝文燦請元往教。有文事、武備、經史、藝能等科，從游者數十人。會天大雨，漳水溢，墻垣堂舍悉沒，人跡殆絕。元嘆曰：「天不欲行吾道也！」乃辭歸。後八年而卒，年七十。門人李恭、王源編元年譜二卷，鍾錂輯言行錄二卷，闢異錄二卷。

王源，字昆繩，大興人。兄潔，少從梁以樟游。以樟談宋儒學，源方髫齔，聞之不首肯，唯喜習知前代典要及關塞險隘攻守方略。年四十，游京師。或病其不為時文，源笑曰：「是尚需學而能乎？」因就試，中康熙三十二年舉人。或勸更應禮部試，謝曰：「吾寄焉為謀生計，使無詬厲已耳！」昆山徐乾學開書局於洞庭山，招致天下名士，源與焉。於儕輩中獨與劉獻廷善，日討論天地陰陽之變，伯王大略，兵法、文章、典制，古今興亡之故，方域要害，近代人才邪正，其意見皆相同。獻廷歿，言之輒流涕。未幾，遇李恭，大悅之，曰：「自獻廷歿，豈意復見君乎！」恭微言聖學，源聞之沛然。因持大學辨業去，是之。恭乃為極言顏元明親之道，源曰：「吾知所歸矣。」遂介恭往博野執贄元門，時年五十有六矣。後客死淮上。所著平書十卷，文集二十卷。

程廷祚，字啟生，上元人。初識武進惲鶴生，始聞顏、李之學。康熙庚子歲，恭南游金陵，廷祚屢過問學。讀顏氏存學編，題其後云：「古之害道，出於儒之外；今之害道，出於儒之中。顏氏起於燕、趙，當四海倡和翕然同氣之日，乃能折衷至當，而有以斥其非，蓋五百年間一人而已。」故嘗謂：「為顏氏其勢難於孟子，其功倍於孟子。」於是力屏異說，以顏氏為主，而參以顧炎武、黃宗羲。故其讀書極博，而皆歸於實用。乾隆元年，舉博學鴻詞，至京師，有要人慕其名，囑密友達其意，曰：「主我，翰林可得也。」廷祚拒之，卒報罷。十六年，上特詔舉經明行修之士，廷祚又以江蘇巡撫薦，復罷歸。卒，年七十有七。著易通六卷，大易擇言三十卷，尚書通議三十卷，青溪詩說三十卷，春秋識小錄三卷，禮說二卷，魯說二卷。

惲鶴生，字皋聞，武進人。因交李恭得睹顏氏遺書，自稱私淑弟子。於經長毛詩，著詩說，以毛、鄭為宗。

李恭，字剛主，蠡縣人。弱冠與王源同師顏元。躬耕善稼穡，雖儉歲必有收，而食必粢糲，妻妾子婦執苦身之役。舉康熙二十九年舉人。晚歲授通州學正，浹月，以母老告歸。恭博學工文辭，與慈溪姜宸英齊名。又嘗為其友治劇邑，逾年，政教大行，用此名動公卿間。明珠、索額圖當國，皆嘗延教其子，不就。安溪李光地撫直隸，薦其學行於朝，固辭而不謝。諸王交聘，輒避而之他。既而從毛奇齡學。著周易傳注七卷，筮考一卷，郊社考辨一卷，論語傳注二卷，大學傳注一卷，中庸傳注一卷，傳注問一卷，李氏學樂錄二卷，大學辨業四卷，聖經學規二卷，論學二卷，小學稽業五卷，恕谷後集十三卷。

恭學務以實用為主，解釋經義多與宋儒不合。又其自命太高，於程、硃之講學，陸、王之證悟，皆謂之空談。蓋明季心學盛行，儒禪淆雜，其曲謹者又闊於事情，沿及順、康朝，猶存餘說，蓋顏元及恭力以務實相爭。存其說可補諸儒枵腹之弊，然不可獨以立訓，盡廢諸家。其論易，以觀象為主，兼用互體，謂「聖教罕言性天，乾坤四德，必歸人事，屯蒙以下，亦皆以人事立言。陳摶龍圖，劉牧鉤隱，以及探無極、推先天，皆使易道入於無用」。排擊未免過激。然明人以心學竄入易學，率持禪偈以詁經，言數者反置象占於不問。誣飾聖訓，弊不可窮。恭引而歸之人事，深得垂教之旨。又以大學格物為周禮三物，謂孔子時古大學教法所謂六德、六行、六藝者，規矩尚存。故格物之學，人人所習，不必再言。惟以明德、親民標其目，以誠意指其入手而已。格物一傳，可不必補。其說本之顏元。毛奇齡惡其異己，作逸講箋以攻之。而當時學者多韙恭說焉。

刁包，字蒙吉，晚號用六居士，祁州人。明天啟舉人。再上春官，不第。遂棄舉子業，有志聖賢之學。初聞孫奇逢講良知，心鄉之。既讀高攀龍書，大喜，曰：「不讀此書，幾虛過一生。」為主奉之，或有過差，即跪主前自訟。流賊犯祁州，包毀家倡眾誓固守，城得不破。時有二璫主兵事，探卒報賊勢張甚，二璫怒其惑眾，將斬之。包厲聲曰：「必殺彼，請先殺包。」乃止。二璫相謂曰：「使若居官者，其不為楊、左乎？」賊既去，流民載道，設屋聚養之，病者給醫藥，全活尤多。有山左難婦七十餘人，擇老成家人護以歸。臨行，八拜以重託，家人皆感泣，竭力衛送。歷六府，盡歸其家。

甲申，國變，設莊烈愍皇帝主於所居之順積樓，服斬衰，朝夕哭臨如禮。偽命敦趣，包以死拒，幾及於難。遂隱居不出，於城隅闢地為齋曰潛室，亭曰肥遯。日閉戶讀書其中，無間寒暑，學者宗焉，執經之履滿戶外。居父喪，哀毀，須發盡白。三年不飲酒食肉，不內寢。及母卒，號慟嘔血，病數月，卒。

所著有易酌、四書翊注、潛室劄記、用六集，皆本義理，明白正大。又選斯文正統九十六卷，專以品行為主，若言是人非，雖絕技無取。包初與新城王餘佑為石交。

餘佑，字介祺。父延善，邑諸生，尚氣誼。當明末，散萬金產結客。有子三，長餘恪，季餘嚴，餘佑其仲也。明亡，延善率三子與雄縣馬魯建義旗，傳檄討賊。時容城孫奇逢亦起兵，共恢復雄、新、容三縣，斬其偽官。順治初，延善為仇家所陷，執赴京。餘恪揮兩弟出，為復仇計，獨身赴難，父子死燕巿。餘嚴夜率壯士入仇家，殲其老弱三十口。名捕甚急，上官有知其枉者，力解乃免。餘佑隱易州之五公山，自號五公山人。嘗受業於孫奇逢，學兵法，後更從奇逢講性命之學。隱居教授，不求聞達。教人以忠孝，務實學。卒，年七十。

李來章，字禮山，襄城人。生有神識。嘗觀石工集庭中斷石，展轉弗合，語之曰：「去宿土，當自合。是即吾學人心、道心之謂。」聞者異之。工詩古文辭。康熙十四年舉人。嘗學於魏象樞，魏戒之曰：「欲除妄念，莫如立志。」來章因作書紳語略，其持論以不背先儒有益世用為主。再學於孫奇逢、李顒。時奇逢講學百泉，來章與冉覲祖諸人講學嵩陽，兩河相望，一時稱極盛焉。再主南陽書院，作南陽學規、達天錄以教學者，士習日上。尋以母老謝歸。重葺紫雲書院，讀書其中，學者多自遠而至。母病目，來章每夙興舌舐之，目復明。

謁選廣東連山縣。連山民僅七村，丁只二千。外瑤戶大排居五，小排一十有七，數且盈萬人。重山衣復嶺，瘦石巉削，田居十分之一。瑤或負險跳梁。來章慨然曰：「瑤異類，亦有人性，當推誠以待之。」乃仿明王守仁遺意，日延耆老問民疾苦，招流亡，勸之開墾，薄其賦。復深入瑤穴，為之置約延師，以至誠相感。創連山書院，著學規，日進縣人申教之。而瑤民之秀者，亦知鄉學，誦讀聲徹巖谷。學使者交獎曰：「忠信篤敬，蠻貊信可行矣。」行取，授兵部主事，監北新倉，革運官餽遺。旋引疾歸。大學士田從典、侍郎李先復交章以實學可大用薦，得旨徵召，不出。年六十八，卒。所著有禮山園文集、洛學編、連陽八排瑤風土記、衾影錄。

冉覲祖，字永光，先賢鄆國公裔。元末有為中牟丞者，因家焉。康熙二年，鄉試第一。杜門潛居，爰取四書集注研精覃思二十年。章求其旨，句求其解，字求其訓，身體心驗，訂正群言，歸於一是，名曰玩注詳說。遞及群經，各有專書，兼採漢儒、宋儒之說。十八年，開博學鴻儒科，巡撫將薦之，欲一見覲祖。覲祖曰：「往見，是求薦也。」堅不往。少詹事耿介延主嵩陽書院，與諸生講孟子一章，剖析天人，分別理欲，眾皆悚聽。三十年，成進士，選庶吉士。三十三年，授檢討。是歲聖祖遍試翰林，御西暖閣，詢家世籍貫獨詳，有「氣度老成」之褒。越日，賜宴瀛臺，上獨識之，曰：「爾是河南解元耶？」蓋以示優異也。尋告歸。卒，年八十有二。

竇克勤，字敏修，柘城人。聞耿介傳百泉之學，從游嵩陽。六年，鄉舉至京師，謁睢州湯斌。一夕，請業，斌謂師道不立，由教官之失職。勸克勤就教職，選泌陽教諭。泌陽地小而僻，人鮮知學，克勤立五社學，月朔稽善過而勸懲之。暇則齋居讀書，雖饘粥不繼，晏如也。康熙十七年進士，選庶吉士，丁母憂歸，服除，授檢討。一日，聖祖命諸翰林作楷書，克勤書「學宗孔、孟，法在堯、舜，而其要在慎獨」十四字以進，聖祖覽而器之。尋以父老乞歸。嘗於柘城東郊立硃陽學院，倡導正學。中州自夏峰、嵩陽外，硃陽學者稱盛。卒，年六十四，著有孝經闡義。

李光坡，字耜卿，安谿人，大學士光地之弟也。生五歲，與伯叔兄弟俱陷賊壘。既脫難後，受學家庭，宗尚宋儒及鄉先正蒙引存疑諸書。次第講治十三經，濂、洛、關、閩書，旁及子、史。質不甚敏，以勤苦致熟。論學主程、硃，論易主邵子，兼取揚雄太玄，發明性理，以闡大義。壯歲專意三禮，以三禮之學至宋而微，至明幾絕，儀禮尤世所罕習，積四十年，成三禮述注六十九卷，以鄭康成為主，疏解簡明，不蹈支離，亦不侈奧博，自成一家言。其兄光地嘗著周官筆記一篇，光地子鍾倫亦著周禮訓纂二十一卷，皆標舉要旨，弗以考證辨論為長，與光坡相近，其家學如是也。

光坡家居不仁，康熙四十五年，入都，與其兄光地講貫。著性論三篇，辨論理氣先後動靜，以訂近儒之差。及歸，光地貽以詩曰：「後生茂起須家法，我老棲遲望子傳。」其惓惓於光坡如此。光地嘗論東吳顧炎武與光坡皆數十年用心經學，精勤不輟，卓然可以傳於後云。光坡天性至孝，父病篤，炷香焚掌叩天以祈延壽，病果愈。及舉孝廉方正，有司將以光坡應選，而光坡寢疾矣。卒，年七十有三。又有皋軒文編。

鍾倫，字世得。康熙三十二年舉人。初受三禮於光坡，又與宣城梅文鼎、長洲何焯、宿遷徐用錫、河間王之銳、同縣陳萬策等互相討論，其學具有本原。未仕而卒。

莊亨陽，字復齋，靖南人。康熙五十七年進士，知山東濰縣。母就養，卒於途。歸而廬墓三年，自是未嘗一日離其父。乾隆初元，禮部尚書楊名時薦士七人，亨陽與焉，授國子監助教。當是時，上方鄉用儒術，尚書楊名時、孫嘉淦，大學士趙國麟咸以耆壽名德領太學事，相與倡明正學。六堂之長，則亨陽與安溪官獻瑤、無錫蔡德晉等，皆一時之俊。每朔望謁夫子，釋菜禮畢，六堂師登講座，率國子生以次執經質疑。旬日則六堂師分占一經，各於其書齋會講南北學，弦誦之聲，夜分不絕。都下號為「四賢、五君子」。

遷吏部主事，外補德安府同知，擢徐州府。徐仍歲水災，亨陽相川澤，諮耆民，具方略，請廣開上游水道，以洩異漲，且告石林可危。未及施工而石林決，沛縣城將潰，民竄逃。亨陽駕輕舠行告父老曰：「太守來，爾民何往？」親率眾堵築，七日夜城完。在徐三年，兩遇大荒，勤賑事，幾不暇眠食。九年，遷按察司副使，分巡淮徐海道。亨陽通算術，及董河防，推究高深測量之宜，上書當路，大略謂：「淮、徐水患，在壅毛城鋪而徐州壞，壅天然減水壩而鳳、潁、泗壞，壅車邏、昭關等壩而淮、揚之上下河皆壞。宜開毛城鋪以注洪澤湖，則徐州之患息；開天然壩以注高、寶諸湖，則上江之患息；開三壩以注興、鹽之澤，則高、寶之患息；開範公堤以注之海，則興、鹽、泰諸州、縣之患息。」當路者頗韙其言，而未能用。

京察，大臣當自陳。高宗命自陳者各舉一人自代。內閣學士李清植舉亨陽，時論以為允。勘淮海災過勞，以羸疾卒。卒之日，淮海諸氓罷巿奔走，樹幟哭而投賻。訥親巡江南，監司皆鞾褲跪迎，亨陽獨長揖，訥責問，曰：「非敢惜此膝於公，其如會典所無何？」訥默然。亨陽出巡，屬吏循故事餽殽，然一切勿拒，曰：「物以烹飪，卻之是暴天物而違人情也。」所從僕皆自飲其馬，或犒之，跽而辭曰：「公視奴輩為兒子，不告而受，於心不安。告公，公必命辭，是仍虛君惠也。」強之，皆伏地，誓指其心。其感人如此。

官獻瑤，字瑜卿，安溪人。執業於漳浦蔡世遠、桐城方苞，稱高足弟子。亦以楊名時薦，補助教。甫入學，上事宜六條於其長。乾隆四年進士，選庶吉士，充三禮館纂修，授編修。九年，典試浙江。尋提督廣西、陜甘學政，遷洗馬。在關中求得宋張載二十餘代孫，囑其邑學官教之。識韓城王傑於諸生，以為大器，果如其言。獻瑤少孤，事母孝。自陜甘任滿歸，乞侍養。奉母二十餘載，母年九十乃終。撫愛諸子弟，修大小宗祠，增祭器，考禮經，遵時制以定儀式，立鄉規以教宗人，置義租以恤親族之貧者。卒，年八十。著讀易偶記三卷，尚書偶記三卷，尚書講槁，思問錄一卷，讀詩偶記二卷，周官偶記二卷，儀禮讀三卷，喪服私鈔並雜記一卷，春秋傳習錄五卷，孝經刊誤一卷，文集十六卷，詩集二卷。

王懋竑，字子中，寶應人。少從叔父式丹學，刻勵篤志，精研硃子之學，身體力行。康熙五十七年成進士，年已五十一。乞就教職，補安慶府學教授。雍正元年，以薦被召引見，授翰林院編修，在上書房行走。二年，以母憂去官，特賜內府白金為喪葬費。懋竑素善病，居喪毀瘠，服闋就職。旋以老病乞歸，越十六年卒。

懋竑性恬淡，少嘗謂友人曰：「老屋三間，破書萬卷，平生志原足矣。」歸裏後，杜門著書。校定硃子年譜，大旨在辨為學次序，以攻姚江之說。又所著白田雜著八卷，於硃子文集、語類考訂尤詳。謂易本義前九圖、筮儀皆後人依託，非硃子所作，其略云：「硃子於易，有本義，有啟蒙，與門人講論甚詳，而此九圖曾無一語及之。九圖之不合本義、啟蒙者多矣，門人何以絕不致疑也？本義之敘畫卦云：『自下而上，再倍而三，以成八卦。八卦之上，各加八卦，以成六十四卦。』初不參邵子說。至啟蒙，則一本邵子。而邵子所傳，止有先天方圓圖。其伏羲八卦圖、文王八卦圖，則以經世演易圖推而得之。同州王氏、漢上硃氏易，皆有此二圖，啟蒙因之。至硃子所自作橫圖六，則注大傳及邵子語於下，而不敢題曰伏羲六十四卦圖，其慎如此。今直云伏羲八卦次序圖、伏羲八卦方位圖、伏羲六十四卦次序圖，伏羲六十四卦方位圖，是孰受而孰傳之耶？乃云伏羲四圖，其說皆出邵氏，邵氏止有先天一圖，其八卦圖後來所推，六橫圖硃子所作。以為皆出邵氏，是誣邵氏也。」又云：「邵氏得之李之才，李之才得之穆修，穆修得之希夷先生，此明道敘康節學問源流如此。漢上硃氏以先天圖屬之，已無所據。乃今移之四圖，若希夷已有此四圖也，是並誣希夷也。文王八卦，說卦明言之。本義以為未詳，啟蒙別為之說，而不以入於本義。至於『乾，天也，故稱乎父』一節，本義以為揲蓍以求爻，啟蒙以為『乾求於坤，坤求於乾』與『乾為首』兩節，皆文王觀於已成之卦，而推其未明之象，與本義不同。今乃以為文王八卦次序圖，又孰受而孰傳之耶？卦變圖啟蒙詳之，蓋一卦可變為六十四卦，彖傳卦變，偶舉十九卦以說爾。今圖、卦皆不合，其非硃子之書明矣。」其說為宋、元儒者所未發。

又考證諸史，謂：「孟子七篇，所言齊王皆湣王，非宣王。孟子去齊，當在湣王十三四年。下距湣王之歿，更二十五六年，孟子必不及見。公孫丑兩篇，稱王不稱謚，乃其元本，而梁惠王兩篇稱宣王，為後人所增。通鑒上增威王十年，下減湣王十年，蓋遷就伐燕之歲也。」可謂實事求是矣。同邑與懋竑學硃子學者，有硃澤澐、喬僅。

澤澐，字湘陶。少勤學，得程氏讀書分年日程，尋序誦習。更學天文於泰州陳厚耀，能得其意，久之，有志於聖人之道。念硃子之學，實繼周、程，紹顏、孟，以上溯孔子。有謂硃子為道問學，陸、王為尊德性者，復取硃子文集、語類讀之，一字一句，無不精心研窮，反身體認，質之懋竑，懋竑屢答之。深信硃子居敬、窮理之學，為孔子以來相傳的緒，窮即窮其所存之心，存即存其所窮之理，止是一事，喟然嘆曰：「尊德性者，莫如硃子，道問學者，亦莫如硃子矣。」

雍正六年，詔大臣各舉所知。直隸總督劉師恕欲薦於朝，使其弟造廬請，弗應。晚年得髀疾，然猶五更起，盥沐，觀書至夜分不倦。誡其子光進曰：「聖賢工夫，正於困苦時驗之。」疾甚，謂門人喬僅曰：「死生平常事，時至則行，無所戀也。」吟邵雍詩，怡然而逝，年六十有七。所著止泉文集八卷，硃子聖賢考略十卷。

僅，字星渚。少有氣節。水決子嬰堤，眾走避，僅倡議捍塞，十日堤成。從澤澐受學，恪遵硃子教人讀書次第。取硃子書切己體察，有疑輒質澤澐，時年五十矣。澤澐稱之曰：「從吾游者眾矣，惟喬君剛甚。」因舉或問過時後學、語類訓石洪慶語告之，僅益奮。乾隆元年，舉孝廉方正，辭不就。與懋竑書，論學問之道凡再三。自謂向道晚，須用己百之功。聞弟卒江陵任，即日冒雪行數千里扶櫬歸。有潘某貸金不能償，以券與之。疾革，曰：「吾自頂至踵，無一處不痛。惟此心凝然不亂耳！」命沐浴正衣冠而逝，年六十五。著日省錄、訓子要言、困學堂遺稿，湯金釗序而行之。謂其「學術剛健篤實，發為輝光，粹然有德之言」。

李夢箕，字季豹，連城人。年十五而孤。精進學業，崇向硃子，以孝友著稱。其教人輒言為善最樂，人易而忽之。夢箕曰：「為之難，汝為之否乎？」人問之曰：「其樂何如？」曰：「不愧不怍，」「孰與孔、顏之樂？」曰：「熟之而已矣！」事兄如嚴父，撫猶子如子。每語諸子以氣質之偏，使知變化。疾亟，謂所親曰：「吾生平竭力檢身，將毋有不及省者？第言之，得聞過而終，亦云幸矣。」卒，年八十一。

子圖南，字開士。康熙六十一年舉人。能世其學。初工詩古文，既而嘆曰：「吾學自有身心性命所宜急者，可以虛名騖乎？」於是究心濂、洛、關、閩書，以反躬切己為務。居連峰、點石諸山中者久之。嘗曰：「學者唯利名之念為害最大。越此庶可與共學。」與蔡世遠講明修身窮理之要，世遠重之。雍正九年，吏部檄天下舉人需次縣令者先赴京學習政事，圖南至，觀政戶部。以母病亟歸，歸先母卒，年五十七。雷鋐謂：「學聖人必自狷者始，圖南庶足當之。」時邑人張鵬翼、童能靈皆以學行稱。

鵬翼，字蜚子。歲貢生。八歲嗜學，十餘歲通諸經。塾師教以作文取科第，心疑之。熟讀四書大全，忽悟曰：「心當在身內，身當在心內。」遂不仕。連城處萬山中，無師。鵬翼年已四十，始見近思錄及硃子全書。更十年，始見薛文清讀書錄。嘗曰：「考亭易簀之時，乃我下帷之始。」蓋俛焉日有孳孳，不知其老且耄也。所居鄉曰新泉，男女往來二橋，道不拾遺。巿中交易，先讓外客，皆服鵬翼教也。著有讀經說略、理學入門、孝子傳、歷代將相諫臣三譜、二十二史案、芝壇日讀小記。

能靈，字龍儔。貢生。好學，守程、硃家法，不失尺寸。乾隆元年，舉博學鴻詞。累舉優行，皆以母老辭。年九十，兄弟白首同居。居喪以禮，化及鄉人。能靈嘗與雷鋐論易，主河圖以明象數之學。其樂律古義，謂：「洛書為五音之本，河圖為洛書之源。河圖圓而為氣，洛書方而為體。五音者氣也，氣凝為體，體以聚氣，然後聲音出焉。蔡氏律呂新書沿淮南子、漢書之說，誤以亥為黃鍾之實。惟所約寸分釐絲忽之法，其數合於史記律書，因取其說為之推究源委以成書。」他著中天河洛五倫說、硃子為學考、理學疑問。

連城理學，始自宋之邱起潛、明之童東皋，而能靈、鵬翼繼之。力敦倫紀，嚴辨硃、陸異同。張伯行撫閩時，建文溪書院，祀起潛、東皋。後增建五賢書院，中祀宋五子，而以能靈、鵬翼配焉。

胡方，字大靈，新會人。歲貢生。方敦崇實行，處道學風氣之末，獨守堅確。總督吳興祚聞其名，使招之，方走匿，不能得也。事父母，色養靡不周，而心常如不及。遇有病，憂形於色，藥必嘗而後進。夜必衣冠侍，未嘗就寢。及居喪，藉草宿柩旁，三年不入內。先人田廬，悉以與弟，授徒自給。族★L5不能自存者，竭力資之。有達官齎重金乞其文為壽，不應；吏懾之，不應；家人告以絕糧，不應。鄉曲子弟偶蹈不韙，有原就鞭撲，不原聞其事於方者。里中語曰：「可被他人笞，勿使胡君知。他人笞猶可，胡君愧煞我。」其從學者，仕與未仕，白首猶懍懍奉其教。雖困甚，終不入公庭。聞聲向慕，以得見為喜，曰：「教我矣！」有以廕得官，則大慚曰：「吾未能信，得無辱我夫子。」方告之曰：「為官能不愛錢，致力於官守，有何不可？」其人卒不負其言。

四十後杜門著述，所居曰鹽步。元和惠士奇督學粵東，聞方名，艤舟村外，遣吳生至其家求一見，急揮手曰：「學政未蕆事，不可見！不可見！」出吳而扃其門。士奇乃索所著書而去。試事畢，仍介吳生以請，則假一冠投刺，至，長揖曰：「今日齋沐謝知己。方年邁，無受教地，不能執弟子禮。」數語遂起。惠握其手曰：「縱不欲多語，敢問先生，鄉人誰能為文者？」答曰：「並世中無人。必求之，惟明季梁朝鐘耳！」士奇遂求梁文並各家文刻之，名曰嶺南文選。既而疏薦於朝。士奇嘗語吳生曰：「胡君貌似顧炎武，豐厚端偉，必享大名。」蓋當時知方者，士奇一人而已。卒，年七十四。著有周易本義注六卷，四子書注十卷，莊子注四卷，鴻桷堂詩文集六卷。集中謁白沙祠諸作及白沙子論，具見淵源所自。粵中勵志篤行者，方後有馮成修、勞潼。

成修，字達夫，南海人。父遠出不歸，成修生有至性，語及其父，輒涕泗交頤。乾隆四年進士，選庶吉士，散館改吏部主事。晉禮部祠祭司郎中，典試福建、四川，督學貴州，揭條約十四則以訓士。成修初計偕，即遍訪其父跡。得官後，兩次乞假尋親，卒無所遇，不復出。授經裏中，粹然師範。年八十，計其父已百有一齡。乃持服三年，終身衣布。乙卯重宴鹿鳴，逾年卒，年九十有五。

潼，字潤芝，亦南海人。乾隆二十年舉人。髫齡時，母常於榻上授毛詩，長遂習焉。盧文弨視學湖南，召之往。至冬乃歸，母思念殊切。抵家時漏三下，跪母榻前，母且泣且撫之曰：「其夢也耶？」潼悲不自勝，自是絕意進取，侍養十有六年而母卒。潼哀毀骨立，杖而後起。家人或失潼所在，即於殯所覓之，則已慟哭失聲矣。又痛早孤，故以莪野為號。嘗言：「讀孔子書，得一言，曰『務民之義』；讀孟子書，得一言，曰『強為善而已矣』；讀硃子書，得一言，曰『切己體察』。」著有四書擇粹十二卷，孝經考異選註二卷，救荒備覽四卷，荷經堂古文詩稿四卷。

勞史，字麟書，餘姚人。世為農。少就傅讀書，長躬耕養父母，夜則披卷莊誦。讀硃子小學、中庸序，慨然發憤，以道自任，舉動必依於禮。繼讀硃子近思錄，立起設香案，北面稽首曰：「吾師在是矣！」常自刻責，謂：「天之命我者，若君之詔臣，父之詔子。一廢職，即膺嚴譴，一墜家業，即窮無所歸，可不慎哉！」其論學以為始於不妄語，不妄動，即極諸至誠無息。接後學，委曲進誠，雖傭工下隸皆引之鄉道，曰：「盡爾職分，務實做去，終身不懈，即聖賢矣。勿過自薄也。」聞者莫不爽然。里中負販者近史居，不敢貨偽物。芻兒牧童或折棄矰繳，毀機穽。有鬥爭，就史質，往往置酒求解。門人桑調元自錢塘來謁，論學數日。將別，送之曰：「吾壽不過三年，恐不復相見。行矣勉之！」後三年九月，謂門人汪鑒曰：「不過今月，吾將去矣！」遂遍詣親友家，與老者言所以教，少者言所以學，令家人治木飭後事。晦前一夕，沐浴更衣，移榻正寢，炳燭晏坐如平時，旋就寢。明晨，撫之冰矣。調元為刻其遺書十卷，其書謂易之為道，細無不該，遠無不屆，故多本易理以推人物之性。

調元，字弢甫，錢塘人，為孝子天顯之子。天顯親病革，合羊脂和粥以進。親死，抱鐺而哭，人為繪抱鐺圖。調元受業於史，得聞性理之學。雍正十一年，召試通知性理，欽賜進士，授工部主事，引疾歸。調元主九江濂溪書院，構須友堂，祠餘山先生，以著淵源有自，餘山，史自號也。調元東皋別業又闢餘山書屋，以友教四方之士。為人清鯁絕俗，足跡遍五嶽。晚主灤源書院，益暢師說。

鑒，餘姚人。父死於雲南，鑒護喪歸至漢川，遇大風，舟且覆，抱棺大哭，誓以身殉。忽風回得泊沙渚，眾呼為孝子。為人尚氣節，史戒之曰：「英氣，客氣也。其以問學融化之。」史之歿也，鑒實左右焉。

顧棟高，字震滄，無錫人。康熙六十年進士，授內閣中書。雍正間，引見，以奏對越次罷職。乾隆十五年，特詔內外大臣薦舉經明行修之士，所舉四十餘人。惟大學士張廷玉、尚書王安國、侍郎歸宣光舉江南舉人陳祖範，尚書汪由敦舉江南舉人吳鼎，侍郎錢陳群舉山西舉人梁錫興，大理寺卿鄒一桂舉棟高，此四人，論者謂名實允孚焉。尋皆授國子監司業。棟高以年老不任職，賜司業銜。皇太后萬壽，棟高入京祝嘏，召見，拜起令內侍扶掖。棟高奏對，首及吳敝俗，請以節儉風示海內，上嘉之。陛辭，賜七言律詩二章。二十二年，南巡，召見行在，加祭酒銜，賜御書「傳經耆碩」四字。二十四年，卒於家，年八十一。

所學合宋、元、明諸儒門徑而一之，援新安以合金谿，為調停之說。著大儒粹語二十八卷，又著春秋大事表百三十一篇，條理詳明，議論精覈，多發前人所未發。毛詩類釋二十一卷，續編三卷，採錄舊說，發明經義，頗為謹嚴。其尚書質疑二卷，多據臆斷，不足以言心得。大抵棟高窮經之功，春秋為最，而書則用力少也。

陳祖範，字亦韓，常熟人。雍正元年舉人，其秋禮部中式，以病不與殿試。歸，僦廛華匯之濱，楗戶讀書。居數年，詔天下設書院以教士，大吏爭延為師，訓課有法。或一二年輒辭去，曰：「士習難醇，師道難立。且此席似宋時祠祿，仕而不遂者處焉。吾不求仕，而久與其列為汗顏耳。」薦舉經學，祖範褒然居首。以年老不任職，賜司業銜。乾隆十八年，卒於家，年七十有九。所撰述有經咫一卷，膺薦時錄呈御覽。文集四卷，詩集四卷，掌錄二卷。祖範於學務求心得，論易不取先天之學，論書不取梅賾，論詩不廢小序，論春秋不取義例，論禮不以古制違人情，皆通達之論。同縣顧主事鎮傳其學。

吳鼎，字尊彞，金匱人。乾隆九年舉人，授司業。洊擢翰林院侍講學士，轉侍讀學士。大考降左春坊左贊善，遷翰林院侍講，旋休致。所撰有易例舉要二卷，十家易象集說九十卷。裒宋俞琰、元龍仁夫、明來知德等十家易說，以繼李鼎祚、董楷之後。其東莞學案，則專攻陳建學蔀通辨作也。兄鼐，亦通經，深於易、三禮。

梁錫興，字確軒，介休人。雍正二年舉人，亦授司業，與吳鼎同食俸辦事，不為定員。乾隆十七年，命直上書房，累遷詹事府少詹事。大考降左庶子，擢祭酒，坐遺失書籍鐫級。膺薦時，以所撰易經揆一呈御覽。鼎、錫興並蒙召對，面諭曰：「汝等以是大學士、九卿公保經學，朕所以用汝等去教人。是汝等積學所致，不是他途幸進。」又曰：「窮經為讀書根本。但窮經不徒在口耳，須要躬行實踐。汝等自己躬行實踐，方能教人躬行實踐。」鼎、錫興頓首祇謝。又奉諭：「吳鼎、梁錫興所著經學，著派翰林二十員、中書二十員，在武英殿各謄寫一部進呈。原書給還本人。所有紙札、飯食皆給於官。著梁詩正、劉統勛董理其事。」稽古之榮，海內所未有也。

孟超然，字朝舉，閩縣人。乾隆二十五年進士，選庶吉士，改兵部主事，累遷吏部郎中。三十年，典廣西試，尋督學四川，廉正不阿，遇士有禮。以蜀民父子兄弟異居者眾，作厚俗論以箴其失。旋以親老，請急歸，年甫四十二，遂不出。性至孝，侍父疾，躬執廁牏。戚族喪娶，雖空乏必應。嘗嘆服徐陵「我輩猶有車可賣」之言。其學以懲忿、窒欲、改過、遷善為主。嘗曰：「變化氣質，當學呂成公；刻意自責，當學吳聘君。」又曰：「談性命，則先儒之書已詳，不如歸諸實踐；博見聞，則將衰之年無及，不如反諸身心。」其讀商子云：「論至德者，不和於俗；成大功者，不謀於眾。聖人茍可以強國，不法其故，茍可以利民，不循其禮，以為此王介甫之先驅也。然鞅猶明於帝王霸之說，介甫乃以言利為堯、舜、周公之道，又鞅之不如矣。」其論楊時云：「龜山得伊、洛之正傳，開道南之先聲。然為人身後文，如溫州陳君、李子約、許德占、張進、孫龍圖諸墓志，往往述及釋氏之學，而贊之曰『安』、曰『定』、曰『靜』，毋惑乎後之學者，援儒入墨，紛紛不已也。」

超然性靜，家居杜門卻掃。久之，巡撫徐嗣曾請主鼇峰書院，倡明正學。閩之學者，以安溪李光地、寧化雷鋐為最。超然輩行稍後，而讀書有識，不為俗學所牽，則後先一揆也。居喪時，考士喪禮、荀子及宋司馬光、程子、硃子說，並採近代諸儒言論，以正閩俗喪葬之失，著喪禮輯略二卷。傷不葬其親者惑形家言以速禍，取孟子「掩之誠是」之語，作誠是錄一卷。他著有焚香錄、觀復錄、晚聞錄。

汪紱，初名烜，字燦人，婺源人。諸生。少稟母教，八歲，四子書、五經悉成誦。家貧，父淹滯江寧，侍母疾累年，十日未嘗一飽。母歿，紱走詣父，勸之歸。父曰：「昔人言家徒四壁，吾壁亦屬人。若持吾安歸？」叱之去。紱乃之江西景德鎮，畫碗，傭其間。然稱母喪，不御酒肉。後飄泊至閩中，為童子師。及授學浦城，從者日進。聞父歿，一慟幾殆，即日奔喪，迎櫬歸。

紱自二十後，務博覽，著書十餘萬言，三十後盡燒之。自是凡有述作，凝神直書。自六經下逮樂律、天文、地輿、陣法、術數無不究暢，而一以宋五子之學為歸。著有易經詮義十五卷，尚書詮義十二卷，詩經詮義十五卷，四書詮義十五卷，詩韻析六卷，春秋集傳十六卷，禮記章句十卷、或問四卷，參讀禮志疑二卷，樂經律呂通解五卷，樂經或問三卷，孝經章句一卷。其參讀禮志疑多得經意，可與陸隴其書並存。

紱之論學，謂學不可不知要。然所以得要，正須從學得多後，乃能揀擇出緊要處。謂易理全在象、數上乘載而來。謂書歷象、禹貢、洪範須著力去考，都是經濟。謂詩只依字句吟詠，意味自出。謂看周禮，須得周公之心，乃於宏大處見治體之大，於瑣屑處見法度之詳。謂春秋非理明義精，殆未可學。謂「格物」之「格」訓「至」，如書言「格於上下」、「格於皇天」，皆「至到」之義。上文「致知」字為「推致」，則「格物」為「窮至物理」甚明。謂「性與天道不可得聞」，直是不可得聞，陸、王家因早聞性天，而未嘗了悟，又果於自信，遺害後人也。謂周子言「一」，言「無欲」，程子言「主一」，言「無適」，微有不同。周子所謂「一」者天也，所謂「欲」者人也。純乎天，不參以人，一者即無欲也。程子所謂「一」者事也，所謂「適」者心也。一其心於所事，而不強事以成心，無適之謂一也。當時大興硃筠讀其書，稱其信乎以人任己，而頡頑古人。其後善化唐鑒亦稱其功夫體勘精密，由不欺以至誠明。紱初聘於江，比歸娶，江年二十八矣。江嘗語諸弟子曰：「吾歸汝師三十年，未嘗見一怒言、一怒色也。」乾隆二十四年，卒，年六十八。子思謙，增生，毀卒。同縣余元遴傳其學。

元遴，字秀書。諸生。著有庸言、詩經蒙說、畫脂集。

姚學塽，字晉堂，歸安人。性靜介。孩稚時，見物不取。父兄坐庭上，久侍立，足不動。既長，讀書，毅然以身學。父喪骨毀，感動鄉里。嘉慶元年進士，以中書用。時和珅為大學士，中書於大學士例執弟子禮，學塽恥之，遂歸。後四年和珅伏誅，始入都任職。十三年，主貴州鄉試。歸途聞母憂，痛父母不得躬侍祿養，遂終身不以妻子自隨。服闋，至京，轉兵部主事，遷職方司郎中。妻張有婦德，畜一妾請遣侍京寓，不許，乃歸妾父。妾方氏，十七，曰：「婦人從一者也，吾事有主矣。」竟不嫁。

學塽居京師四十年，若旅人之厄者，僦僧寺中，霜華盈席，危坐不動。居喪時有氈帽一，布羔裘一，終身服之，藍褸不改，蓋所謂終身之喪者。初彭齡掌兵部，請學塽至堂上，躬起肅揖之，學塽亦不往謝。大學士百齡兼管兵部，屢詢司員姚某何在，欲學塽詣其宅一見之，終不往也。學塽六十生辰，同里姚文田貽酒二罌為壽，固辭。文田曰：「他日以此相報可乎？」乃受之。學塽之學，由狷入中行。以敬存誠，從嚴毅清苦中發為光風霽月。闇然不求人知，未嘗向人講學。病篤，握其友潘諮手曰：「君勉矣！人生獨知之地，鮮無愧者。我生平竭蹶，竟如此止。君亦就衰盡，所得為俟年而已。」遂逝，年六十有六。

諮，字少白，會稽人。少卓犖，好獨游天下奇山水，足跡逾數萬里。與學爽友善，日求寡過，以無玷古人。與長民者言，言愛人；與里老言，言耕鑿樹畜；與士人言，言孝弟忠信。遇名下士，則告以實行為首務，尤競競於義利之辨。居惟一被，日兩蔬食。食有餘，則以給人之困者。有數人賚金為其母壽，不可返，乃各取少許。其母知之，怒曰：「汝見僧以如來像丐巿者乎？吾其為像也！」乃謝而盡散之。著有古文八卷，詩五卷，常語二卷。

唐鑒，字鏡海，善化人。父仲冕，陜西布政使，自有傳。鑒，嘉慶十四年進士，改庶吉士。十六年，授檢討。二十三年，授浙江道監察御史。坐論淮鹽引地一疏，吏議鐫級，以六部員外郎降補。會宣宗登極，詔中外大臣各舉所知，諸城劉鐶之薦鑒出知廣西平樂府，擢安徽寧池太廣道。調江安糧道，擢山西按察使。遷貴州，擢浙江布政使，調江寧，內召為太常寺卿。海疆事起，嚴劾琦善、耆英等，直聲震天下。鑒潛研性道，宗尚洛、閩諸賢。著學案小識，推陸隴其為傳道之首，以示宗旨。

時蒙古倭仁，湘鄉曾國籓，六安吳廷棟，昆明竇垿、何桂珍皆從鑒考問學業，陋室危坐，精思力踐。年七十，斯須必敬。致仕南歸，主講金陵書院。文宗踐阼，有詔召鑒赴闕，入對十五次，中外利弊，無所不罄。上以其力陳衰老，不復強之服官，令還江南，矜式多士。咸豐二年，還湘，卜居於寧鄉之善嶺山，深衣蔬食，泊然自怡。晚歲著讀易小識，編次硃子全集，別為義例，以發紫陽之蘊。十一年，卒，年八十有四。曾國籓為上遺疏，賜謚確慎。著有硃子年譜考異、省身日課、畿輔水利備覽、易反身錄、讀禮小事記等書。

吳嘉賓，字子序，南豐人。道光十八年進士，改庶吉士，授編修。既通籍，尤究心當世利弊。嘗條陳海疆事宜，上嘉納焉。二十七年，緣事謫戍軍臺，尋釋回。咸豐初，以督團兵援郡城功，賞內閣中書。同治三年。於本邑三都墟口擊賊遇害，奉旨賜恤，並建專祠。

嘉賓學宗陽明，而治經字疏句釋以求據依，非專言心學者，其要歸在潛心獨悟，力求自得。尤長於禮，成禮說二卷，自序云：「小戴記四十九篇，列於學宮。其高者蓋七十子之微言，下者乃諸博士所摭拾耳。宋以來取大學、中庸與論、孟列為四書，世無異議；則多聞擇善，固有不必盡同者。餘獨以禮運、內則、樂記、孔子閒居、表記諸篇，為古之遺言，備錄其文，以資講肄。其餘論說多者亦全錄之，否則著吾說所以與鄭君別者，以備異同焉。易曰『知崇禮卑』，又曰『謙以制禮』。夫禮者，自卑而尊人。古之制禮者上也，上之人能自卑，天下誰敢不為禮者。先王之禮，行於父子兄弟夫婦養生送死之間，而謹於東西出入升降辭讓哭泣闢踴之節，使人明乎吾之喜怒哀樂，莫敢逾夫親疏貴賤長幼男女之分；而其至約者，則在於安定其志氣而已，故曰禮、樂不可斯須去身。樂者動於內者也，禮者動於外者也。夫禮、樂不外乎吾身之自動，而奚以求諸千載而上不可究詰之名物象數也乎？」其大旨蓋如此。他著有喪服會通說四卷，周易說十四卷，書說四卷，詩文集十二卷。與嘉賓同時而專力於學者，有劉傳瑩。

傳瑩，字椒云，漢陽人。道光十九年舉人，官國子監學正。始學考據，雜載於書冊之眉，旁求秘本鉤校，硃墨並下，達旦不休。其治輿地，以尺紙圖一行省所隸之地，墨圍界畫，僅若牛毛。晨起指誦曰：「此某縣也，於漢為某縣；此某府某州也，於漢為某郡國。」凡三四日而熟一紙，易他行省亦如之。久之疾作，不良食飲。自以所業者繁雜無當於心，乃發憤嘆曰：「凡吾之所為學者何為也哉！舍孝弟取與之不講，而旁鶩瑣瑣，不亦傎乎！」於是取濂、洛以下切己之說，以意時其離合而反復之。嘗語曾國籓曰：「君子之學務本，專而已。吾與子敝精神於讎校，費日力於文辭，僥幸於身後不知誰何者之譽。自今以往，可一切罷棄，各敦內行。沒齒無聞，誓不復悔。」卒，年三十一。病中為日記一編，痛自繩檢，遺令處分無憾。國籓嘗稱其「湛深而敦厚，非其視不視，非其聽不聽，內志外體一準於法，而所以擴充官骸之用，又將推極知識，博綜百氏，以求竟乎其量」。世以為知言。硃子所編孟子要略，自來志藝文者皆不著於錄。傳瑩始於金仁山孟子集注考證內搜出之，復還其舊。

劉熙載，字融齋，興化人。十歲喪父，哭踴如禮。道光二十四年進士，改庶吉士，授編修。咸豐二年，命直上書房。與大學士倭仁以操尚相友重，論學則有異同。倭仁宗程、硃，熙載則兼取陸、王，以慎獨主敬為宗，而不喜學蔀通辨以下掊擊已甚之談。文宗嘗問所養，對以閉戶讀書。御書「性靜情逸」四大字賜之。以病乞假，巡撫胡林翼特疏薦。同治三年，徵為國子監司業，遷詹事府左春坊左中允。督學廣東，作懲忿、窒欲、遷善、改過四箴訓士，謂士學聖賢，當先從事於此。所至蕭然如寒素，未滿任乞歸，襆被篋書而已。

熙載治經，無漢、宋門戶之見。其論格物，兼取鄭義。論毛詩古韻，不廢吳棫葉音。讀爾雅釋詁至「卬、吾、臺、予」，以為四字能攝一切之音。以推開齊合撮，無不如矢貫的。又論六書中較難知者莫如諧聲，疊韻雙聲，皆諧聲也。許叔重時雖未有疊韻雙聲之名，然河、可疊韻也；江、工雙聲也。孫炎以下切音，下一字為韻，取疊韻，上一字為母，取雙聲，蓋開自許氏。又作天元正負歌，以明加減乘除相消開方諸法。生平於六經子史及仙釋家言靡不通曉，而一以躬行為重。嘗戒學者曰：「真博必約，真約必博。」又曰：「才出於學，器出於養。」又曰：「學必盡人道而已。士人所處無論窮達，當以正人心、維世道為己任，不可自待菲薄。」平居嘗以「志士不忘在溝壑」、「遯世不見知而不悔」二語自勵。自少至老，未嘗作一妄語。表裏渾然，夷險一節。主講上海龍門書院十四年，以正學教弟子，有胡安定風。著持志塾言二卷，篤近切實，足為學者法程。光緒七年，卒，年六十九。又有藝概六卷，四音定切四卷，說文雙聲二卷，說文疊韻二卷，昨非集四卷。

硃次琦，字九江，南海人。道光二十七年進士，分發山西，攝襄陵縣事，引疾歸。

次琦生平論學，平實敦大。嘗論：「漢之學，鄭康成集之；宋之學，硃子集之。硃子又即漢學而精之者也。宋末以來，殺身成仁之士，遠軼前古，皆硃子力也。然而攻之者互起，有明姚江之學，以致良知為宗，則攻硃子以格物；乾隆中葉至於今日，天下之學，以考據為宗，則攻硃子以空疏。一硃子也，攻之者又矛盾。烏乎！古之言異學也，畔之於道外，而孔子之道隱；今之言漢學、宋學者咻之於道中，而孔子之道歧。果其修行讀書蘄之於古之實學，無漢學，無宋學也。」凡示生徒修行之實四：曰敦行孝弟，曰崇尚氣節，曰變化氣質，曰檢攝威儀；讀書之實五：曰經學，曰史學，曰掌故之學，曰性理之學，曰詞章之學。一時咸推為人倫師表云。

官襄陵時，縣有平水，與臨汾縣分溉田畝，居民爭利構獄，數年不決。次琦至，博詢訟端，則豪強壟斷居奇，有有水無地者，有有地無水者。有地無水者，向無買水券，予之地，弗予之水；有水無地者，向有買水券，雖無地得以市利。於是定以地隨糧，以水隨地之制。又會臨汾縣知縣躬親履畝，兩邑田相若，稅相直也。乃定平水為四十分，縣各取其半。復於境內設四綱維持之：曰水則，曰用人，曰行水，曰陡門。實行水田三萬四百畝有奇，邑人立碑頌之。系囚趙三不夌，劇盜也，越獄逃。次琦未抵任，先出重貲購知其所適。亟假郡捕，前半夕疾馳百二十里，至曲沃郭南以俟。盜眾方飲酒家，役前持之，忽樓上下百炬齊明，則赫然襄陵縣鐙也，乃伏地就縛。比縣人迎新尹，尹已尺組系原賊入矣，遠近以為神。每行縣，所至拊循姁姁，老稚迎笑。有遮訴者，索木椅在道與決，能引服則已，恆終日不笞一人。其他頒讀書日程，創保甲，追社倉二萬石，禁火葬，罪同姓婚，除狼患，卓卓多異政。在任百九十日，民俗大化。

先是南方盜起，北至揚州。次琦猶在襄陵，謂宜綢繆全晉，聯絡關、隴，為三難、五易、十可守、八可徵之策，大吏不能用。居家時稱說浦江鄭氏、江州陳氏諸義門，及朝廷捐產準旌之例。由是宗人捐產贍族，合金數萬。次琦呈請立案，為變通範氏義莊章程，設完課、祀先、養老、勸學、矜恤孤寡諸條，刊石世守之。

同治元年，與同邑徐臺英奉旨起用，次琦竟不出。光緒七年，賞五品卿銜，逾數月卒。著有國朝名臣言行錄、五史實徵錄、晉乘、國朝逸民傳、性學源流、蒙古聞見等書。疾革，盡焚之，僅存手輯硃氏傳芳集五卷，撰定南海九江硃氏家譜十二卷，大雅堂詩集一卷，燔餘集一卷，橐中集一卷。

成孺，原名蓉鏡，字芙卿，寶應人。附生。性至孝，父歿，三日哭，氣絕而復屬者再。授經養母，歲歉，粗糲或弗繼，母所御必精鑿。事母垂六十年，起居飲食之節，有禮經所未嘗言，而以積誠通之者。早邃經學，旁及象緯、輿地、聲韻、字詁，靡不貫徹。於金石審定尤精確。久之，寢饋儒先諸書，益有所得。取紫陽日用自警詩，以「味真腴」顏其居，自號曰心巢。

孺於漢、宋兩家，實事求是，不為門戶之見。嘗曰：「為己，則治宋學真儒也，治漢學亦真儒；為人，則治漢學偽儒也，治宋學亦偽儒。」又曰：「義理，論語所謂識大是也：考證，識小是也：莫不有聖人之道焉。事父事君，識大也；多識鳥獸草木之名，識小也：皆詩教所不廢，然不可無本末輕重之差。」湖南學政硃逌然延主校經堂，孺立學程，設「博文」、「約禮」兩齋，湘中士大夫爭自興於學。著有禹貢班義述三卷，據地志解禹貢，於今、古文之同異及鄭注與班偶殊者，一一辨證。即有不合，亦不曲護其非。尚書歷譜二卷，以殷歷校殷、周歷校周，從違以經為斷。又考太初歷即三統，為太初歷譜一卷，春秋日南至譜一卷。又有切韻表五卷，二百有六表，分二呼而經以四等，緯以三十六母，審辨音聲，不容出入。晚年著述，一以硃子為宗。所編我師錄、困勉記、必自錄、庸德錄、東山政教錄，又有國朝學案備忘錄一卷，國朝師儒論略一卷，經義駢枝四卷，五經算術二卷，步算釋例六卷，文錄九卷。

邵懿辰，字位西，仁和人。性峭直，能文章，以名節自厲。於近儒尤慕方苞、李光地之學。道光十一年舉人，授內閣中書。久官京師，因究悉朝章國故，與曾國籓、梅曾亮、硃次琦數輩游處，文益茂美。折節造請高才秀士，有不可，面折之。不為朋黨，志量恆在天下。洊升刑部員外郎，入直軍機處。大學士琦善以妄殺熟番下獄，發十九事難之。

粵亂作，賽尚阿出視師，復上書次輔祁俊藻，力言不可者七端。時承平久，京朝官率雍容養望，懿辰獨無媕阿之習，一切持古義相繩責。由是諸貴人憚之，思屏於外。會粵賊陷江寧，京師震動，乃命視山東河工，未行，復命偕少詹事王履謙巡防河口。咸豐四年，坐無效鐫職。既罷歸，則大覃思經籍，著尚書通義、禮經通論、孝經通論，頗採漢學考據家言，而要以大義為歸。

十年，賊陷杭州，以奉母先去獲免。母卒，既葬，返杭州。賊再至，則麾妻子出，獨留與巡撫王有齡登陴固守。十一年，城陷，死之。時國籓督師江南，聞而嘆曰：「嗟乎！賢者之處患難，親在，則出避；親歿，則死之：義之至衷者也。」乃迎致其妻子安慶。先是懿辰以協防杭州復原官，死事聞，贈道銜，祀本省昭忠祠。其所著書，遭亂亡佚，長孫章輯錄之，為半巖廬所著書，共三十餘卷。懿辰之友，同里伊樂堯、秀水高均儒，皆知名。

均儒，字伯平。廩貢生。性狷介，嚴取與之節。治三禮主鄭氏。尤服膺宋儒，見文士蕩行檢者則絕之如讎，人苦其難近。著續東軒集。

樂堯，字遇羹。咸豐元年舉人。學術宗尚與懿辰同。值寇亂，猶商證經義危城中。城破，同殉節死。


\end{pinyinscope}