\article{列傳八十六}

\begin{pinyinscope}
馬會伯從兄際伯際伯弟見伯覿伯路振揚韓良輔弟良卿子勛

楊天縱王郡宋愛

馬會伯，陜西寧夏人。康熙三十九年一甲一名武進士，授頭等侍衛。四十五年，授直隸昌平參將，累遷雲南永北總兵。五十九年，師入西藏，命會伯與總兵趙坤率綠旗兵會都統法喇從征。西藏定，敘功，加左都督。雍正元年，入覲，世宗書榜賚焉，曰「有儒將風」，並賜貂冠、孔雀翎。其從弟覿伯，以山西大同總兵率師駐山丹衛，命會伯代鎮，賜白金五百。二年，還鎮永北。

三年，擢貴州提督，疏言：「貴州土瘠兵貧，臣捐穀千石，所屬四營將備捐千石，貯以濟兵。來歲續捐增貯。」上善之。初，廣順屬長寨仲苗最悍，總督高其倬奏移兵設汛。是歲，建營房，仲苗出阻。會伯會總兵石禮哈率兵捕治，得其酋阿革、阿紀及川販為主謀者李奇，悉誅之，餘眾詣軍前聽命。會伯復赴宗角、者貢、穀隆關、羊城諸地督建營房，得旨嘉獎。

四年，調甘肅，未至，又調署四川，旋授四川巡撫。五年，疏劾按察使程如絲營私網利，遣侍郎黃炳按鞫得實，論罪如律。會伯疏言：「四川巡撫舊有稅規耗銀三萬九千有奇，令並入正項。富順鹽規一萬有奇，令改增引課。仍留丁糧、鹽、茶耗規等一萬七千有奇，為巡撫養廉及犒賞之用。」報聞。又疏請清察隱糧，爭控田地，按名丈量。四川清丈自此起。

調湖北，疏請整飭庶獄，重校刻洗冤錄，頒發州縣，議如所請。七年，命往肅州督西路軍需，並權肅州總兵。上諭之曰：「此任朕屢經斟酌，用滿員，恐與岳鍾琪掣肘；用文吏，則能諳軍機實心任事者甚少。委託於汝，慎毋負任用！」尋擢兵部尚書，仍督兵需，並領肅州總兵如故。八年，上責會伯貽誤，奪職，仍署總兵效力。乾隆元年，卒。

際伯，會伯從兄。初入伍，從勇略將軍趙良棟討吳三桂，復略陽，敗敵陽平關。下四川，奪小關山，克建昌，遂定雲南。敘功，授千總，累加參將銜。又從振武將軍孫思克征噶爾丹，破敵昭莫多。敘功，加副將銜。康熙三十六年，授寧夏鎮標前營游擊。從總兵殷化行擊噶爾丹，至洪敦羅阿濟爾罕。累遷四川建昌總兵。遭母喪，巡撫能泰請留任，上命在任守制。四十六年，入覲，調西寧，賜孔雀翎、鞍馬。五十年，授四川提督。卒，贈右都督，賜祭葬，謚襄毅。

見伯，際伯弟。康熙三十年武進士。洪敦羅阿濟爾罕之役，見伯在行。敘功，授守備。累遷山西太原總兵。上西巡，賜貂褂、蟒袍。母喪，並命在任守制。上復西巡，賜孔雀翎。上命弁兵內通曉文義者得應武鄉會試，見伯疏言武經七書言主解互異，請敕儒臣選定。下部議駁，上諭曰：「見伯此奏亦是。武經七書文義駁雜，朕曾躬歷行間，知用兵之道，七書所言，安可盡用耶？」命再議，乃議武試論二：一以論語、孟子命題，一以孫子、吳子、司馬法命題。見伯並請祭孔子，副將以下皆陪祭，上特允之。旋調天津。五十八年，擢陜西固原提督。五十九年，上命貝子延信為平逆將軍，率兵定西藏，以見伯參贊軍務，屢破敵。師還，次打箭爐，卒，賜祭葬。

覿伯，見伯弟。康熙四十二年武進士，選三等侍衛，授巡捕南營參將。累遷大同總兵。策妄阿喇布坦侵哈密，覿伯率師出駐推河。雍正元年，入覲，賜孔雀翎。命移軍駐山丹衛。二年，還鎮。三年，上諭之曰：「爾前入見，朕命爾受巡撫諾岷教導。近聞爾等俱聽年羹堯指揮，此甚非是。嗣後諸事，當商諸署巡撫伊都立。」尋追議在軍時因事與將軍爭競，奪官，命轄鄂爾坤、圖拉屯田。五年，獻瑞麥，一莖十五穗。上諭曰：「今歲各省產嘉禾，覿伯復獻瑞麥。帝王本不以祥瑞為尚，恐有司借端粉飾，致旱潦不以上聞。雍正五年以後，各省產嘉禾，停其進獻。」乾隆元年，卒。

路振揚，陜西長安人。初入伍，拔補把總。累遷漢中副將。康熙五十一年，擢四川松潘總兵。五十六年，策妄阿喇布坦侵西藏，命四川提督康泰率兵往青海御之。至黃勝關柏木橋，兵譁潰，振揚往鎮撫。事定，以振揚署提督。疏言：「松潘迤南雜穀土司種繁俗悍，土司良爾吉子班第爾吉，臣密令防隘，頗稱勤順，請襲職，並予賞賚。又加渴瓦寺安撫土司桑郎溫愷募眾運糧，漳臘營轄旗命上下包坐司土兵習戰鬥、諳邊情，臣令備兵候調，咸知踴躍，亦請予賞賚。」皆如所請。雍正元年，調重慶總兵。

四年，遷陜西固原提督。疏言：「國家設祿以養廉，立法以懲貪。例定以財行賕，及說事過錢人，審實計贓同科。罪未發而自首者免罪，猶徵正贓。竊思官吏營私，彼此容隱，不易敗露，或有告發，猶必互相掩飾。臣請開自首之路，凡上司保題屬吏，並大計軍政卓異，薦舉人員，以財行賕，彼此皆應治罪。如受者自首，免追贓及應得之罪。如與者自首，則照原贓倍追給主，亦免應得之罪。或說事過錢人自首，免罪給賞。如是，庶彼此皆存顧慮，未事則畏懼不敢為，既事則爭首惟恐後。是或除貪之一法。」奏入，上嘉之，曰：「向聞振揚操守廉潔，今覽此奏，非一塵不染者不敢言也。」下部議行，並命優敘。

六年，上念振揚老，召詣京師，授兵部尚書。振揚以病固辭，上疑其戀外任、懷怨望，命停俸，旋改鑾儀使。八年，署直隸古北口提督。九年，上以古北口、宣化、大同沿邊要地當增兵，獨石口西至殺虎口當增兵，並修邊墻。敕御史舒喜、天津總兵補熙會振揚詳勘。振揚等奏請改設副將以下官，增兵千四百有奇，於各鎮營抽撥；邊墻傾圮，用木柵鹿角堵塞：從之。乾隆元年，回鑾儀使任。旋卒，賜祭葬。

韓良輔，字翼公，陜西甘州人。父成，字君輔，康熙中官重慶總兵。在任十七年，有威惠，民德之。卒，祀名宦祠，葬合州，遂入籍重慶。

良輔，多力有膽氣，年十五，即隨父殺賊。補縣學生員，棄去肄武。康熙二十九年，中式武舉第一。三十年，成一甲三名武進士，選二等侍衛。出為陜西延綏游擊，遷宜君參將。境多盜，有為之主者，捕得必連坐。又多虎，造虎槍，教士卒刺虎法，殺虎百餘，患遂息。遷神木副將，調直隸大名，又移石匣。五十九年，率古北口兵五百赴西寧軍前聽調遣。雍正元年，遷天津總兵，賜孔雀翎。

授廣西提督。廣西多山林，宜藤牌挑刀。良輔令步兵弓箭輭弱者皆改肄牌刀，並增制軍械，買馬以壯易羸。二年，署廣西巡撫。奏言：「廣西土曠人稀，多棄地，其故有六：山谿險峻，瑤、僮雜處，田距村遠，穀熟慮盜割，一也；民樸愚，但取濱江及山水自然之利，不知陂渠塘堰可資蓄洩，二也；不得高卑宜植糧種，三也；不知耕耨，四也；所出祗米穀，納賦必用銀，且徭隨糧起，恐貽後累，五也；良懦墾熟，豪猾勢占，六也。宜選大員督率守令，度地居民，立茅舍，貸牛種，興陂渠塘堰，嚴冒占之禁，寬催科之期，使民知有利無害，皆奮興從事，邊徼可成樂土。」上命李紱為巡撫，令良輔協同料理。三年，良輔以天河三甿瑤、僮時出劫掠，檄柳慶副將孫士魁率兵捕治，並曉以利害，上甿莫旺東等、中甿賈貴翁、下甿覃明甲等皆出降。師還，復撫定宜山屬那隘、三岔諸寨。

四年，復署巡撫。遭嫡母喪，命在任守制。五年，實授巡撫。疏言：「廣西撫、提、鎮三標歲需兵糧七萬六千石有奇，各屬額徵糧數，有無多寡不同。撥運供支，有司既苦繁費，兵士又虞乏食。請酌水道遠近，糧額多少，勻給撥運；並多徵折色，以給舟楫不通之地。」下部議行。上命紱以侍郎奉使，與良輔赴貴州安籠，與總督鄂爾泰議分界，事畢，還廣西。坐前官提督時奉議土民羅文剛抗阻設汛，未早捕治，奪官。七年，卒。

良輔既以兵略顯，子弟多肄武。季弟良卿、長子勛尤知名。

良卿，字省月。康熙五十一年武進士，授侍衛。出為陜西西寧守備，再遷莊浪參將。師討謝爾蘇部土番，從涼州總兵楊盡信擊敵棋子山，功多，賜孔雀翎，賚白金千。累遷寧夏中衛副將、廣西碣石總兵，移肅州。乾隆五年，擢甘肅提督。卒，賜祭葬，謚勤毅。

勛，字建侯。年十九，中式武舉。康熙五十六年，祖成請效力，命在內廷行走。五十九年，師征西藏，勛隨良輔赴噶斯應援。雍正元年，授三等侍衛。出為貴州威寧游擊，未赴，改鎮遠。五年，從提督楊天縱擊仲苗，遷雲南鎮雄參將。八年，烏蒙惈為亂，擾鎮雄、永善。總督鄂爾泰令分兵三道進攻，令提督張耀祖、總兵哈元生各出一路，而以勛將四百人出鎮雄奎鄉，進次莫都都，惈數千出拒，力戰一晝夜，殺二百餘，破寨四。翌日，惈復犯奎鄉，勛擊之。戰三日，殺二千餘，盡焚其寨。時元生已克烏蒙，惈屯魯甸，拒大關以守。耀祖軍次東川不進，鄂爾泰復檄勛自鎮雄夾攻，循途搜斬，破寨百餘。克發烏關，至黃水河，環攻敵壘，大破之，克大關、小關。鎮雄、永善相繼下。捷聞，上諭曰：「參將韓勛，領兵四百，破賊數千。以寡敵眾，鼓三軍之氣，喪賊人之膽，較諸路為獨先。」命優敘。超擢貴州安籠總兵。

九年，移古州，討定稿平苗。十三年，疏言：「古州苗寨接壤郡縣，請視湖廣例，得與內地兵、民聯姻。庶彼此感喻，習知禮義，可底善良。」從之。清江諸苗犯王嶺汛，勛率兵擊之，苗退踞臺拱，勢猶熾，率副將王濤截擊，破烏公、八妹諸寨，進屯朗洞。乾隆元年，從經略張廣泗進攻牛皮大箐，自朗洞旋師，途毀二十餘寨。三年，按治定番州姑盧等寨苗。四年，疏言：「古州西北地名滾縱，臨容江，接牛皮大箐，實為要隘，當設兵防守。」允其請。六年，粵瑤挾黎平黑洞苗入境焚劫，擊走之，擒其首惡石金元等，置之法。擢貴州提督。八年，卒，贈右都督，賜祭葬，謚果壯。

楊天縱，字景聖，陜西渭南人。年十七，父母相繼沒，遂入伍。嘗從勇略將軍趙良棟下雲南，冒矢石，負重創。補四川提標把總，遷瓘邊營千總。康熙三十九年，打箭爐西藏營官喋吧昌側集烈為亂，天縱從提督唐希順討之，易服入敵中數往返，希順用其言為攻取計。四十年，攻二道水、磨岡、磨西面諸地，爭先摧敵，克打箭爐。敘功，加游擊銜，授浙江處州都司。三遷署山東沂州副將。

五十七年，授貴州定廣副將，入覲，上命加總兵銜，留沂州任。山東鹽梟勢張甚，天縱按行各汛，行至費縣，聞有聲自遠至，勢且數百人。正夕，天縱令從騎伏路旁，俟其近，驟出擊之，皆驚潰。逐之，及於柱子村，擒其渠，俘數百。又擊之於蒙陰、於泰安，餘眾悉解散。五十九年，調廣東雷州副將，山東巡撫李樹德以沂州險要，請仍留任，許之，加都督僉事。

雍正元年，遷雲南臨元總兵。魯魁惈夷方景明等恃眾據險，恆出掠。天縱偕布政使李衛率兵捕治，悉殲焉。四年，授貴州提督。五年，疏言：「各省考察軍政，所劾多千總、把總，至一二十員不等。千把總雖微員，有防汛、護餉、解逃、捕盜之責，如有偷惰，應不時斥革，何待此時？蓋緣提鎮以是塞責，且有所劾即有所擢，祗圖可得錙銖。上負君恩，下屈末弁。請敕提鎮，嗣後千把總有劣員，即時斥革。」上韙之，諭兵部著為令。

總督鄂爾泰討平長寨仲苗，環其地東西南皆生苗，獷悍不受約束，內地仲苗以為逋逃藪。天縱從鄂爾泰招撫，遣參將劉成謨率熟苗頭人推誠勸諭，生苗有求見，令薙發，予以衣冠酒食，使轉相化導。受撫者百四十八寨、五千六百餘口。敘功，予拖沙喇哈番世職。

巡撫張廣泗清理苗疆，丹江苗糾眾抗拒，天縱遣兵助剿，疏言：「舊存大砲過重，餘砲力不及遠。臣以己意制砲，大者曰靖蠻大砲，能及數里；小者曰過山鳥，攻遠便捷。選兵送廣泗行營聽用，並調安籠、安南、大定、黔西、長寨諸營兵攜砲赴凱里一路，分布進攻。」上嘉天縱料理合宜。七年，疏劾前署巡撫祖秉圭「不諳事機，廣泗未至日，在教場閱操，言將盡剿諸苗，以致頑苗抗拒，勞師動眾。臣不敢隱諱」。上諭曰：「生苗必經此懲創，方可久安。朕以祖秉圭不勝任，已予罷退。此類情事，焉能逃朕鑒察耶？」九年，以老致仕，加太子太保。十年，請改籍四川成都。旋卒，賜祭葬，謚襄壯。

王郡，陜西乾州人。康熙三十年，陜西饑，就食福建，以李姓入伍，補臺灣鎮標把總，遷延平城守千總。六十年，臺灣民硃一貴為亂，總督滿保檄郡赴援。自廈門渡海，一晝夜至淡水，佐守備陳策固守，與策安集民、番。師至諸羅，往會，從克臺灣。二歲中四遷。雍正元年，擢浙江嚴州副將，奏復姓。尋又遷江西南贛總兵。六年，調臺灣。九年，上以郡在臺灣，三年任滿，例當調內地，命總督劉世明選代郡者。世明舉海壇總兵呂瑞麟，令赴臺灣就郡諮度兵民風土，乃調郡潮州。

十年，擢福建提督。臺灣北部社番為亂，瑞麟與臺灣道劉象愷往剿，郡赴臺灣鎮撫。南路亂渠吳福生等竊發，郡率兵於虎頭山、赤山、碑頭諸地逐捕，擒福生，餘黨悉平，加都督同知。尋北路大甲西、沙轆、牛罵諸社番殺掠兵民，郡自鹿仔港偵知阿束一社有北侖、西侖、東侖、惡馬諸地，為亂番所聚，令游擊邱有章、李科等攻西侖，參將李廕樾、游擊林黃彩等攻東侖、惡馬，而游擊黃貴，守備蔡彬、蔡棨等攻北侖。亂番設伏拒我師，督兵奮擊，悉討平之，加左都督。

十一年，調水師提督。十二年，疏言：「廈門環海，地少人多，需米不貲。加以營兵赴糴，難免匱乏。水師提督公廨舊有官房，魚池賃於民，歲得息五千餘。請買穀貸於兵，俟穀熟買補，數年內可得數萬石。孤島兵民，庶無虞艱食。」上諭曰：「郡將應得租息籌濟兵食，甚可嘉也。」命議敘。尋入覲，途次遘疾，遣太醫診視，賜藥餌。二子：守乾、守坤隨侍，召入見，賜守乾守備銜，守坤戶部主事。乾隆元年，復入覲，賜鞍馬、弓矢。時部議許民間得制鳥槍防盜，郡言：「臺灣遠在海表，番、漢雜處。禁例一開，恐火器充斥。小則侵界擾番，大則偶遇水旱，群不逞藉以為亂。臺灣民居多平衍，山箐中皆生番，各險要皆置兵戍守。民間不需鳥槍，懇仍舊例禁止。」從之。十一年，請老，加太子少保，食全俸。二十一年，卒於家，賜祭葬，謚勤愨。守乾官至南昌總兵。

宋愛，字體仁，陜西靖遠人。父可進，雍正初，以京營參將從撫遠大將軍年羹堯討羅卜藏丹津。敵攻鎮海堡，遣赴援，擊殺六百餘人，敵敗走。敵又攻西寧南川口，圍申中堡，復遣赴援，堡兵出夾擊，敵敗走，擢副將。從提督岳鍾琪攻郭隆寺，毀寨七，焚其屋宇七十餘所。旋與鍾琪分道深入，定青海。擢涼州總兵，授三等阿達哈哈番世職。復從鍾琪攻謝爾蘇土番，戰桌子山，圍之七晝夜，一日數接戰。可進受重創，奮進破其巢，遂討平之，擢甘州提督。

愛，雍正元年武進士，授三等侍衛。二年，命省可進軍中。桌子山之戰，愛從可進奮戰有功。河南河北鎮總兵紀成斌請以愛授河南開封都司，上疑成斌受羹堯指，允其請，即令愛傳諭詰成斌。成斌奏：「開封都司，省會重地，去年剿桌子山，親見愛奮不顧身，極有膽氣。且代可進料理營務，頗有才幹。知其能勝任，故冒昧陳請。臣實未受何人囑託，即可進亦不過同在軍中相識，素無交情。」上諭之曰：「朕原不過揣度之辭。近年年羹堯握兵柄，若爾等蔑國恩，重私誼，甚非朕保全功臣之意。今既無別故，意在為地得人，朕甚嘉賞。」再遷浙江紹興副將，命署總兵，歷南陽、永州、天津、定海諸鎮。

乾隆六年，擢襄陽總兵。七年，調安籠。十年，貴州總督張廣泗奏言：「古州系新闢苗疆，諸鎮中惟愛詳慎周密，年力正壯，請以調補。」上從之。丁母憂，命暫署，服闋後真除。十八年，擢貴州提督。前提督丁士傑奏言古州苗因公役使不從，恐激成驕抗，諭將吏彈壓。愛奏：「古州苗於應備夫役，一呼即至，初未見遲延。所屬新疆苗民，亦不至驕抗。苗性難馴，惟在有司善於約束。平時不煩苛，有事不姑息。務使懷德，兼知畏法。」上褒勉之。十九年，總督碩色劾愛馬政廢弛，又為故鎮遠總兵吳三傑■H0資治喪。會愛卒，寢其奏。

論曰：雍正間文武多通用，高其位以提督逕授大學士為最著。會伯、振揚皆長兵部，然會伯未上官，振揚不久改右班，其績仍在專閫。良輔為疆吏，卓卓有建白，家世出將，與會伯略同。天縱、郡、愛等弭亂綏氓，因事有功。年羹堯部將如宋可進、黃喜林、武正安、周

瑛、王嵩、馬忠孝，岳鍾琪部將如紀成斌、曹勷、張元佐，皆相從轉戰，惟可進以有子愛，名字猶可見，他皆不具始末。成斌、勷且以微罪死，是亦重可哀已！


\end{pinyinscope}