\article{志四十二}

\begin{pinyinscope}
地理十四

△湖北

湖北：禹貢荊州之域。明置湖廣等處承宣布政使司。旋設湖廣巡撫及總督。清康熙三年，分置湖北布政司，始領府八：武昌，漢陽，黃州，安陸，德安，荊州，襄陽，鄖陽。並設湖北巡撫。雍正六年，升歸州為直隸州。十三年，升夷陵州為宜昌府，降歸州直隸州為州屬焉。以恩施縣治置施南府。乾隆五十六年，升荊門州為直隸州。光緒三十年，升鶴峰州為直隸。東至安徽宿松；五百五十里。南至湖南臨湘；四百里。西至四川巫山；千八百九十里。北至河南羅山。二百八十里。廣二千四百四十里，袤六百八十里。面積凡五十八萬九千一百一十六方里。北距京師三千一百五十五里。宣統三年，編戶五百五萬五千九十一，口二千三百九十一萬七千二百二十八。共領府十，直隸州一，直隸一，縣六十。驛道：自武昌西北渡江、漢達河南淅川；自襄陽西渡江達湖南灃州。電線：漢口東通九江，西通成都，南通長沙，北通鄭州。鐵路：京漢南段，粵漢北段。航路：自漢口以下，黃州、黃口港、蘄州、武穴，漢口以上，金口、寶塔州、新碮、城陵磯、沙巿、宜昌，皆江輪艤泊處。

武昌府：要，沖，難。隸鹽法武昌道。明為湖廣布政使司治。康熙三年為湖北布政司治。湖廣總督及湖北巡撫、布政使、按察使、督糧道駐。廣五百三十二里，袤四百七十二里。北極高三十度三十三分，京師偏西二度十四分。領州一，縣九。江夏要，沖，繁，難。倚。其名山：荊山、內方、大別。城內黃鵠山，亦名黃鶴山。與城北隅鳳凰山，俱置砲臺。東有洪山，一名東山，百戰地也。西臨大江，雄據東南上游，有險無蔽。大江自嘉魚，逕城西北入武昌，光緒中，沿江岸建紡紗、織布、繅絲、制麻各局。西南：金水，一曰塗水，自咸寧來，匯為斧頭湖，北至金口入江。有金口鎮巡司。南：南湖，通大江，今為軍屯重地。西南：占魚套、南山坡二巡司。東北：滸黃洲廢司。西：長江關。有將臺、東湖、山坡、土橋四驛。武昌，難。府東一百八十里。南：黃龍。西：樊山。東：石門。有長港，即樊港，納縣南諸湖水，逕樊口入江。大江自江夏來，東北流，逕縣北入大冶。西：蘆洲。東：安樂磯。西南：金牛鎮，縣東金子磯巡司移駐此。西：白湖鎮巡司，後移葛仙鎮。有華容驛。嘉魚簡，難。府西南一百五十里。城西魚嶽山。東南：陰山。東北：赤壁。南：白雲。大江自湖南臨湘入，右逕陸口入江夏。陸水自南來會，逕嘉魚口，有太平、岳公諸湖水流合焉。簰洲、石頭口二鎮，有巡司。有驛。蒲圻沖，難。府西南三百六十里。城內疊秀山。西：茅山。東：黃葛。西北：竹山、茗山。西南：羊樓洞。白鹿山，荊港水出焉。南：陸水，一曰蒲圻河。東：赤馬港，與荊港俱入焉。西南：新店。古大嶓水通黃蓋湖，下流至嘉魚石頭港入江。有港口巡司。羊樓洞廢司。港口、官塘二驛。鳳山廢驛。鐵路。咸寧沖。府東南二百四十里。東：東高山。西：鈷鉧。東南：相山。南：桃花尖山。塗水出其西桃花泉，曰白枵港，與西源浚水嶺減河會，又西北逕城南金鐙山，始為塗水，西北合諸湖港水，入江夏。其北麓東水出，下流入武昌之樊港。又東楊埠橋水，源出石川畈，流合東水，即東水別源也。西有咸寧驛。雍正六年徙入。崇陽繁，疲，難。府南三百六十里。西：巖頭。北：葛仙。東：雨山。西南：龍泉山。陸水自通城縣流入，曰崇陽河，右合梓木港，左合桂口港，至莎塘鋪，流逕花山。至城南，又東折，西北逕仰蓮山，又西北至壺頭山，為崇陽洪，入蒲圻。有桂口巡司。通城難。府西南五百里。九嶺。西南：白面。東南：幕府山，陸水所出，一曰俊水，納秀水入崇陽。南：黃龍山，新安港水出。東有鯉港，源出蓑荷洞，流合新安港，西入之。興國州繁。府東南三百八十里。南：闔閭。東：大坡。西：黃姑。北：大銀山。西南：龍山。東北：大江自大冶入，又東入江西瑞昌境。富水自西流入，謂之富池口。有富池鎮巡司。西南：龍港，北與富水合，移州東北黃顙口巡司駐之。有驛。大冶難。府東南一百五十里。順治二年自興國州改隸。東：圍爐。北：鐵山。西南：銅綠。北：白雉山。光緒間鑛政大興，鐵冶之利甲於全省。東北：磁湖山，產磁石。東：西塞山，下有道士洑，磯臨大江。舊設巡司，後移縣北。大江，西北自武昌入，為黃石港，東南流入興國州。有驛。通山難。府南一百八十里。順治二年自興國州改隸。南：九宮山。順治初，李自成為鄉人擊斃於此。東：沈水。西南：白羊，古青湓山，窩水出，亦曰通羊港，合湄港，自南流入。東南：黃梨山，寶石河出，合桐港，自西流入，東北至興國州合流，謂之富水。東有黃泥壟舊司，後裁。

漢陽府：沖，繁，疲，難。隸漢黃德道。順治初，沿明制，屬湖廣布政司。康熙三年，屬湖北布政司。東北距省治十里。廣二百七十里，袤四百七十里。北極高三十度三十三分。京師偏西二度二十一分。領州一，一，縣四。漢陽繁，疲，難。倚。西南：九真。東北：大別，即魯山，光緒間建鐵政局於山下。漢水自漢川入，逕北麓。大江自嘉魚來，環城而東合焉。西南：太白湖，接沔陽界，匯江、漢支流及諸湖澤，東洩於沌水。出江即沌口也。有沌口鎮巡司，後移下蒲潭。又西蔡店鎮，西南新灘口鎮，漢口鎮，仁義、禮智四巡司。光緒二十四年，移禮智司屬夏口。縣及蔡甸二驛。漢川沖，繁。府西北一百二十里。東南：小別，俗名甑山。西南：陽臺山，康熙間更名採芝。漢水自沔陽天門來，入漢陽。東：溳水自雲夢、應城入，淪河、西河、汊水皆注之，下流至夏口入漢，謂之溳口。有劉家堛、小里潭二巡司。縣及田兒河二驛。孝感沖，繁，疲，難。府北一百四十里。雍正七年自德安府來屬。北：黃茅嶺。東北：大悟，一名上界山。又北有澴水，自河南信陽州流入。南：淪河，即澴水下流也，上通溳水，東會灄水入江。太平、雙橋二鎮。縣丞駐東南馬溪河巡司，後移東北楊店驛。又北小河溪巡司，嘉慶十一年改駐灄口。有九里關，一名黃峴關，義陽三關之一也。縣及小河溪、楊店三驛。鐵路。黃陂沖，繁，難。府北一百二十里。雍正七年自黃州府來屬。東北：大陂山。東：魯臺山。宋二程夫子於此築臺望魯，因名。東南：大江自漢陽入，澴河注之，又東入黃岡界。縣河即灄水，南合淪河。又武湖即武口水也，承灄水分流，皆入焉。灄口、河口二鎮。大成潭、灄口鎮二巡司。縣及雙廟、灄口三驛。沔陽州繁，疲，難。府西南三百二十里。明屬承天府。順治間屬安陸。乾隆二十八年來屬，析州分置文泉縣。三十年省入。東南：黃蓬山、烏林磯。大江自監利來，入嘉魚境。漢水南派自天門來，入漢川境。又南長夏河，一曰夏水，江水支流也。又有襄水，為漢水支流，即沱潛也。自襄河澤口分流，逕監利縣入境，右合夏水，東匯於陽名、太白諸湖。西南：漕河，即玉帶河，西北通順、洛江、恩江等河俱自潛水分流入沔，今皆淤。州判駐仙桃鎮。鍋底灣、沙鎮二巡司。有驛。夏口沖，繁，疲，難。府治北。光緒二十四年析漢陽縣漢水以北地分置，治漢口鎮。自咸豐八年闢商埠，設江漢關。漢黃德道自黃州徙駐。西北：柏泉山。城東大江自漢陽來，至南岸嘴，合漢水，入黃岡界。漢水自漢川緣界會溳水，曰溳口。又東南來會，為漢口。古夏口，亦沔口，其故道襄河口。又東北入黃陂，為灄口。北有鐵路自大智門北經黃陂、孝感、應山等縣，與河南信陽州路接，為京漢鐵路南段。新溝市汛。禮智司巡司。

黃州府：沖，繁，難。隸漢黃德道。順治初，沿明制，屬湖廣布政司。康熙三年，屬湖北布政司。西北距省治一百八十里。廣六百六十五里，袤四百八十里。北極高三十度二十六分。京師偏西一度四十一分。領州一，縣七。黃岡沖，繁，難。倚。故城西北黃岡山。城東北大崎。北：淘金山。西：武磯。大江自黃陂來，入蘄水界。東巴水，西舉水，自麻城入，會道觀河、沙河南入之，謂之舉口，亦謂三江口。西北新生洲，與武昌白鹿磯相對。但店、團風、陽邏三鎮，與倉子埠四巡司。有齊安驛，李坪、陽邏廢驛。黃安簡。府西北三百二十里。西北：老山。東北：張家。東南：五雲。西南：似馬。北：雞公。紫潭河源出白沙關，合境內諸水南流，至黃岡入江。西：灄水源出北仙居山，下流入黃陂。東南有中和鎮、黃陂站二巡司。西北有金局關，一名金山關，相近有大城關，即麻城五關之一也。蘄水沖，繁，難。府東南一百十里。東：斗方。北：茶山。東北：張家。東南：仙女。西南濱江。大江自黃岡來，入蘄州，浠水、巴河自羅田來注之。有蘭溪鎮、巴河鎮二巡司。巴水、浠川二驛。羅田簡。府東一百六十里。南：望江。北：雞籠、桂家。東北：鹽堆山，巴水所出，一名平湖鄉河。有尤河合湯河、北峰河，逕城東至蘄水界，折西北，合石源河來會。東南有浠水，源出安徽英山，緣界右合樂秋、王家、觀音諸河，入蘄水。東北有多雲鎮巡司。又北有慄子關。東北有甕門關。西北又有平湖、同羅、松子等關。麻城繁，難。府東北一百八十里。西：大安。西北：羚羊。東南：白臬。舉水出縣境龜峰、黃蘗諸山，受閻家、柏塔、麻溪、白臬、浮橋諸河，下流至黃岡入江。又木樨二里河與東義州河，並南流，亦至黃岡入巴水。東北：殷山畈，上有陰山關，相近有虎頭關巡司。又北木陵山，上有木陵關，與黃土、虎頭、白沙暨黃安之大城，為麻城五關。又西鵝籠山巡司，一名鐵壁關，後移縣西南宋埠。同知駐岐亭鎮。有驛。蘄州沖，繁，難。府東一百八十里。東北：百家冶。西北：靈★。西南：空石。大江自蘄水來，入廣濟。蘄水源出大浮山，西南流，合三十六水及鈷鉧潭入赤東湖，至州西入江，謂之掛口，一曰蘄陽口。有茅山鎮、大同鎮二巡司。西河驛。又蘄陽水驛。廣濟沖，繁。府東二百五十里。明隸蘄州領屬。順治初改屬。東：大闔。東南：太平。西南：積布，即古高山也。大江自蘄州入，東南流，入黃梅。東有梅川，下流入午山湖。西南有馬口湖。通江有馬口巡司，後移武穴鎮。東南龍坪鎮巡司。西南田家鎮，水利同知駐。鎮對半壁山，束江流最狹處，咸豐中置砲臺。有廣濟、雙城二驛。黃梅沖，繁。府東三百五十里。明隸蘄州領屬。順治初改屬。西北：黃梅山，縣以此名。東南：礦山。東北：馮茂。西南：蔡山。大江在南，自廣濟入，東南流，逕清江鎮，入宿松。縣河在縣東，即隆斗河，及縣西雙城河，會諸湖港水，至黃連嘴合流，出急水溝入之。東北縣丞駐清江廢鎮。新開口、亭前、孔壟三鎮巡司，均有驛。

安陸府：沖，繁。隸安襄鄖荊道。明，承天府，屬湖廣布政司。順治三年更名。康熙三年，屬湖北布政司。東南距省治五百三十五里。廣五百二十里，袤七百四十五里。北極高三十一度十二分。京師偏西三度五十九分。領縣四。鍾祥繁，疲，難。倚。城南：樠木山。東北：純德。北：九華。西北：馬鞍。西：漢水自宜城來，入荊門州。又東聊屈山，臼水出，即左傳所謂成臼。東北：黃仙洞山，敖水出，下流曰直河。西南權水、北豐樂河，皆入於漢。豐樂有驛，設巡司。又麗陽驛，乾隆三十二年自荊門州割隸，移仙居口巡司於此。又石城、郢東二驛。石牌鎮，縣丞駐。京山繁，難。府東一百五十里。東：京山。西北：大洪。南：子陵。西南：寶香。西：漢水自鍾祥入，逕丁口潭，又東南緣潛江界入之。溾水俗名回河，逕城南，皆匯縣境諸水入之。中源曰縣河，南流入天門界。又富水一曰撞河，源出大洪山，東南會小富水，為雙河口，合石板河，入應城。又聊屈山，臼水出，古成臼也，與澨水小河會，曰南河，東南入天門。其東楊水、巾水並從之。有宋河鎮巡司，乾隆二十九年自荊門州新城移此。有驛。潛江難。府南二百二十里。漢水自京山來，逕縣北，分入天門、沔陽界。東有潛水，一名蘆洑河，自漢水別出，南有沱水，自江陵流入，在縣西沱埠淵合流，為江、漢會通故道，後淤。東南縣河、班灣河、沙口河，皆潛水下流，亦淤。西：夜汊河，上承漢水，舊由大澤口分流，亦謂策口。咸豐時改由吳灘潰口，即吳家改口。西南高家場巡司，有驛。天門沖，繁，難。府東南二百二十里。明為景陵縣，隸沔陽州，屬承天府。順治三年直屬今府。雍正四年更名。西北有天門山，漢水北派自潛江西南逕縣南，下流合南派，入漢川界。又澨水自京山流入，合楊水、巾水，曰三汊河，一曰汊水。禹貢「過三澨」，即此。至城西分二派，合於城東，北通楊桑湖，東通三臺湖，至漢川注于松湖，分流入漢。南嶽口市，縣丞駐。乾灘鎮巡司。有驛。

德安府：沖。隸漢黃德道。順治初，沿明制，屬湖廣布政司。康熙三年，屬湖北布政司。東南距省治三百二十里。廣三百八十里，袤三百八十里。北極高三十一度十八分。京師偏西二度五十五分。領州一，縣四。安陸沖。倚。東：章山，即豫章山。西：太平。西北：壽山。溳水亦曰府河，即清發水，左傳「吳敗楚於柏舉，從之及於清發」是也。自隨州應山流入，會洑水、瀖水、石河水，至兩河口，與楊家河合。南高竅鎮，有廢巡司。西北漴陽鎮。有驛。雲夢沖，難。府東南六十里。溳水自安陸來，東南流，入漢川界。北岸有溳河堤，康熙五年重築，其支津由白河口南分流而東，為縣河，會鄭家河，入孝感界，通澴河。東興安、南隔蒲潭、北利塘三鎮。興安有廢巡司。有驛。應城難。府南八十里。東南：高樓山。東臨溳水。西北有西河，即富水也。富水自京山入，又南，左納省港，至桂口，右歧為小河，注三臺、五當，納五龍河。又東南，金梁湖為金盆，入漢川。右潼水出縣西北潼山，自縣南又東，逕安陸入溳，湮。東長江埠，巡司自崎山鎮移此。有驛。隨州疲，難。府西北一百三十里。北：厲山，一名烈山。西南：大洪山，溳水出焉。西北：溠水，源出栲栳山，南流注之。又左受水厥水、溧水，右受支水、浪水，下流至夏口入漢。西南有章水，東南流，經安陸、應城縣界入溳，亦曰楊家河。祝林鎮，州同駐。唐縣鎮，州判駐。環潭，梅丘巡司駐。高城鎮，總巡司駐。又有合河店巡司、唐縣鎮巡司，嘉慶十五年裁。應山沖，繁。府北九十里。左：孔山。西：洞庭。東北：黃茅。西北：瞞箭山，漻水出，西南入隨達溳。二水又東南緣界合徐家河，入安陸。東：黃沙河，亦曰環河，出縣東北雞頭山，有東河會簸箕港水流合焉，南入孝感。西北有三里店巡司，雍正十年自平里市鎮移，後遷平靖關，俗名恨這關，即古之冥★也。又禮山關即武勝關，一名武陽關，京漢鐵路所經之義陽三關，此其二也。廣水、馬平港、龍泉、太平四鎮。縣城、平靖關、觀音店、廣水鎮四驛。

荊州府：沖，繁，疲，難。隸荊宜道。將軍，左右翼副都統均駐。順治初，沿明制，屬湖廣布政司。康熙三年，屬湖北布政司。東距省治八百里。廣七百二十五里，袤二百十里。北極高三十度二十六分。京師偏西四度二十八分。領縣七。江陵沖，繁，疲，難。倚。西北：龍山。北：紀山。大江自松滋西來，逕城南，入公安界。沮水自當陽縣合漳水南來注之。西南：虎渡河，自大江分流，下注澧水，入洞庭湖，即禹貢「導江東至於澧」也。東南：夏水，即沱江，為大江支津。又有湧水，則夏水支流也，通江處謂之湧口。漕河在城東北，名草市河，經沙市，名沙市河。又東瓦子湖，一名長湖，匯諸湖水，下流俱達於沔。萬城堤在縣西南，雍正中築，乾隆五十三年修，歲遣大臣駐防。沙市，通判駐，有巡司。光緒二十一年開為商埠。與龍灣市、虎渡口巡司三。郝穴口有廢司。荊南、丫角廟二驛。公安沖，繁。府西南一百四十里。順治八年，由斗湖堤徙祝家岡。同治十二年復徙唐家岡。東：太歲。東南：黃山。大江在北，自江陵東入石首界。西：油水，舊由油河口入江，今淤。虎渡河自江陵縣南流入境，至黃金口，分一支為東河，合吳達河諸水達薦祖溪。正流南經港口，會孫黃河，東南流，至泗水口，均入湖南注澧水。東北：孱陵鎮巡司。東有塗郭市、東南有孟家溪市。有孫黃驛，後裁。石首簡。府東南一百八十里。東：石首山。東南：石門。西：陽岐山。大江自公安入，逕縣北，入監利界。其支津由藕池口分數道南達洞庭湖。又東焦山河，亦其支流也，自調弦口經焦山，亦達洞庭。南：黃金堤市。西：楊林市。監利繁，疲，難。府東少南二百四十里。東南：獅子山。西：大江自石首來，逕縣西南，入湖南華容。東：魯洑江，即夏水也，自江陵流入。東為大馬長川，周環二百餘里，與林長、分鹽、龍潭、三汊等河均至沔陽州合於沔水。白螺磯、分鹽所、窯圻鎮三巡司。硃家河廢司。松滋簡。府西一百二十里。東：竺園。南：金羊。西：九岡。西南：巴山。大江自枝江入，逕縣北，亦曰川江。岷江至此分為三派，下流復合為一，達於江陵。洈水源出西南之起龍山，即古洈山，逕樟木山，右合隔沙河，左天木河，逕文公山，又東曰紙廠河，入公安達洞庭湖。東南磨盤洲巡司，紅崖子砦巡司，後廢。有縣城、涴市二驛。枝江簡。府西一百八十里。南有紫山。西：金紫。西南：官木。大江自宜都來，逕縣北，入松滋。江中有百里洲。南為外江，北為內江，即江與沱也。東北沮水，又西北白水港，合群溪水注之。有江口巡司。董市鎮。宜都簡。府西北一百八十里。順治初屬夷陵州。雍正十三年改屬。南：羊腸。西南：大梁。東北：石羊。西北：荊門山，對岸即虎牙山。大江自東湖來，逕其間，為絕險處，東南流入枝江。西北清江，即夷水也，自長陽流入，東南流，會漢洋河，至清江口入江。東北滄茫溪，一名瑪瑙河，亦入江。白洋在江北岸，順治初僑治於此，尋復故。東北：普通關廢司。西南：聶家河市。北：安福市。又虎腦背市，即古猇亭。

襄陽府：沖，繁，難。隸安襄鄖荊道。順治初，沿明制，屬湖廣布政司。康熙三年，屬湖北布政司。東南距省治六百八十里。廣六百七十里，袤二百七十里。北極高三十二度五分。京師偏西四度二十分。領州一，縣六。襄陽沖，繁，難。倚。東南：鹿門。西南：虎頭。南：峴山。西：隆中山。漢水自穀城來，逕城北，入宜城。城四周有堤，謂之襄陽城堤。對岸即樊城，古重鎮也。東北淯水，自河南唐縣入，名唐河。合濁水，名唐白河。縣別有白水，自東來會。又西北清泥河，東淳河，皆入漢。同知、丞駐樊城。呂堰、雙溝二巡司。油房廢司。漢江、呂堰二驛。漢江今移城中。宜城沖。府東南一百二十里。西：石梁。東南：赤山。南：太山。漢水自襄陽會潼水入，逕縣東，入鍾祥。西南蠻水，一曰鄢水，又曰夷水，合瀰水，與其支津木里溝、長渠皆入漢。又沶水自漢中來，合於蠻水，謂之沶口。北疏水，亦名襄水，土人呼涑水，亦自★口入漢。東南樓子汊、南康坡汊、北羊祜汊，皆漢水之旁出也。西：田家集巡司。南：鄢城驛。南漳簡。府西南一百二十里。西南有八疊山，一名柤山，又名沮山，吳硃然、諸葛瑾北出沮中，即此。西有荊山，左氏傳所云「荊山九州之險」是也。漳水出焉，下流至當陽會沮水入江。其北深溪河，蠻水入，曰榨洛河，逕大鴻山，至城南，入宜城界。有方家堰巡司，後移保安鎮。南有雞頭關，東北有石河鋪。棗陽沖，繁，難。府東北一百四十里。東：霸山。東南：資山。南：瀴源山，瀴水所出。東：大阜山，白水所出。又東南昆水，西南濜水，合白水下流入于淯水，至襄陽入漢。西南蔡水，西流亦入淯水。有湖河、鹿頭、雙河、太平諸鎮。穀城簡。府西北一百四十里。湖北提督駐。西北：穀城山，縣以此名。西南：薤山。南：金斗。東北：漢水自光化入，亦曰穀水。南：築水，一名南河，東入沔，謂之築口。北：汎水，一名古羊河，或曰北河，至城東，與築水合。有花石街、張家集二巡司。張家集後移駐太平店。光化簡。府西北一百八十里。西北：三夫山。漢水自均州入，逕城西，有涓水流入，歷上涓、中涓、下涓三口入穀城。又黑水、排子、硃寨諸河下流皆入焉。東南舊有茨湖，今湮。有左旗營巡司，後徙縣南老河口。均州簡。府西北三百九十里。南：武當，一曰太和，亦曰篸上山，明時尊為「太岳」，浪河、曾水並出焉。漢水自鄖遠河口入，又東為禹貢滄浪之水。其由浪河入者，有殷家河、蕭河，其由曾水入者，有黃沙、小芝、水磨、篤河。又均水自州南流，至光化之小江口，亦入之。有草店、浪河諸鎮。光緒四年置孫家灣巡司。

鄖陽府：繁，疲，難。隸安襄鄖荊道。總兵駐。順治初，沿明制，屬湖廣布政司，並設撫治、都御史。康熙三年，屬湖北省布政司。六年，罷撫治。東南距省治一千二百五十里。廣七百十里，袤四百里。北極高三十二度四十九分。京師偏西五度四十二分。領縣六。鄖難。倚。北：兜鍪。西：錫穴。西北：老砦。西南：白馬。漢水自鄖西入均州。堵水自縣南流入焉，謂之堵口。又將軍河、曲遠河、神定河、龍門河、遠河俱來入。滔河自陜西商州流入，經縣東北，會丹水，入河南淅川。西：黃龍鎮巡司。雷峰堊鎮、青桐關二巡司，裁。有驛。房簡。府西南三百一十里。西南：房山。南：景山，一名雁塞山，沮水出焉。又東，汛水，今名八渡河。北：築水，源出楊子山。東北有粉水，俱流逕保康入穀城注漢。有三岔口、九道梁二巡司。竹山難。府西南三百六十里。東南：方城，又名望楚山。西南：白馬塞山。西：丫角山。南有堵水，一名陡河，源出陜西平利，自竹谿東流入境。右會官渡河、章落河、霍河，左受苦桃河、上元水、嶔峪河、對峙河，又東北流，經房北，至鄖入漢。同知駐白河堡。官渡河堡巡司。黃茅關、吉陽關二廢司。竹谿簡。府西南五百九十里。東：誥軸。西南：峒崎山，有砦最險隘。西北：竹谿河，流合縣河，為堵水上源。南秦坪河，東南白沙河，會柿河注堵水。有尹店社、白土關二廢巡司。東：縣河鎮。保康簡。府東南三百四十里。東：岮峪山。西有湯浹河，一名湯洋河，水溫可療疾。西北：粉水，東流與築水會，名曰南河。西南板倉河，北來注之。東南有常平堡廢巡司。鄖西簡。府西北一百三十里。順治十六年，以西北上津縣省入。西：礦山。西北：十八盤山。南有漢水，緣界合仙河、白河，又東逕金蘭山，甲河自山陽來會，入鄖西。天河源出縣西北牛頭山，激浪河、麥峪河流入焉。西北：上津堡廢巡司。西：江口鎮。

宜昌府：沖。隸荊宜道。總兵官駐。順治初，沿明制，為夷陵州，屬荊州府。雍正十三年升為府，更名，屬湖北布政司，置東湖為治。鶴峰、長樂，降歸州及所屬長陽、興山、巴東來隸。光緒三十年，析荊宜施道為施鶴道，升鶴峰為隸之。東距省治一千八十里。廣五百九十里，袤四百十里。北極高三十度四十九分。京師偏西五度十五分。領州一，縣五。東湖沖，繁，難。倚。舊為夷陵縣。明省入夷陵州。雍正十三年復置，更名。光緒二年闢城南為宜昌商埠。東：對馬。北：豐寶。南：高笄。東北：方山。西北：黃牛峽，亦稱黃牛山。北：西陵峽，一名夷山，古所謂「三峽」之二。大江自歸州來經之，至縣西，始出峽就平地，東入宜都。東南：虎牙山，對岸為宜都之荊門山，下臨虎牙灘。更有流頭、使君、鹿角、狼尾等灘，皆奇險。北：黃柏河，下流為長橋溪，由長橋入江。西北：南沱巡司。又南津、西津、白虎諸關。有驛。歸州簡。府西北三百五里。明屬荊州府。雍正六年升為直隸州。十三年復降為州來屬。大江自巴東來，東入東湖界。香溪源出興山縣南入之，曰香溪口。江中有新灘、叱灘及石碣、達洞、獨石諸灘，又有馬肝、白狗、空舲三峽，皆險處也。有南邏口、牛口巡司。州城及建坪二驛。長陽簡。府西南七十六里。明隸夷陵州，屬荊州府。雍正六年屬直隸歸州，十三年來屬。北：宜陽。西北：佷山。西：資丘。清江自巴東入，逕武落鍾離山，一名難留城山，五姓蠻所從出也。清江俗名長陽河，合招徠河，又東逕金紫山，合平樂河、丹水，逕城南，又東入宜都。西有舊關堡、蹇家園二廢巡司。有資丘鎮。古捍關。興山簡。府北三百十里。明隸歸州，屬荊州府。康熙中，直屬荊州府。雍正六年屬直隸歸州。十三年來屬。西北：神龍、茅麓。北：羅鏡。東：仙侶。西：萬朝。城南香溪一名縣前河，建陽、南陽兩河入之，合白沙、九沖河，至城南，始為香溪。又南合大里溪，至峽門口，會大峽水。又西南入歸州。有關口堊、青林堊，貓兒關諸隘。又有■D1葉塢，出鄖、襄間道也。西北：高雞寨廢巡司。巴東沖，難。府西四百二十五里。明隸歸州，屬荊州府。康熙中，直屬荊州府。雍正六年屬直隸歸州，十三年來屬。東：鐵峰。北：青銅。南：巴山，一名金字山。西南：安居。大江自四川巫山來，由巫峽流入，逕城北，出東湖西陵峽，下流至黃梅，入安徽宿松縣界。三灞河源出縣西北九府坪，支流三，其一入西瀼溪，東曰東瀼溪，逕城北，又東逕牛口山。西南：清江，自建始入，下流入歸。野山關巡司，後移駐縣南勸農亭。縣城、火峰口二驛。長樂簡。府南一百九十一里。明為五峰司，隸容美宣撫司，屬施州衛。雍正十三年置縣，以石梁、水濜、長茅三司，及長陽、松滋、枝江、宜都，與湖南石門等縣邊地益之，來屬。西北：金雞。南：壺坪。西：五峰山。長茅河經縣北，會縣河入清江。東：漢洋河，源出東北山中，東經百年關北、漁陽關南，下流至宜都，亦入清江。南：白溪河，即渫水之上源。西：南灣潭，縣丞駐焉。

施南府：簡，難。隸施鶴道。明，施州衛，屬湖慶都司。康熙中，因明制，為施州衛，屬荊州府。雍正六年，改為恩施縣，屬直隸歸州。十三年升為府，更名，屬湖北布政司，增宣恩、來鳳、咸豐、利川。乾隆元年，割四川夔州、建始來隸。東距省一千九百八十里。廣四百二十八里，袤四百九十四里。北極高三十度十六分。京師偏西七度二分。領縣六。恩施繁，難。倚。明為施州衛。雍正六年置縣，更名。十三年建府治，遂屬焉。以原屬支羅等地分入他縣。西北：都亭。東北：捍山。東：連珠，一名五峰山，下有五峰關。北：清江，源出四川石龍關東諸山，一曰夷水，又曰鹽水。後漢書「廩君乘土船從夷水至鹽陽」，即此。經縣東，有忠建河及麒麟、金印諸溪水注之，下流入於大江。崔家壩巡司。木貢，縣丞駐。宣恩簡。府東南八十里。明為施南宣撫司，屬施州衛。康熙時為施南土司。雍正六年屬恩施縣。十三年置縣屬府。以忠峒、高羅、木冊、東鄉、忠建、石虎七司地益之。北：墨達山。南：將軍山，白水河出焉，一曰車溪，又曰酉溪，入來鳳，下流謂之漫水。漊水出縣東北鶯嘴荒，一曰九谿河，澧之北源也。忠建河在城東，名玉帶溪，自咸豐發源，北入清江。有獅子、東門二關，乾灞巡司。東有東鄉鎮巡司，後裁。來鳳簡。府南二百七十里。明，散毛宣撫司，屬施州衛。康熙時為散毛土司。雍正六年屬恩施縣。十三年置縣，治司屬之桐子園，隸以蠟壁、大旺、東流、卯峒、漫水五司地，屬府。東南：翔鳳。西北：三尖。西：佛山，與雀兒峰對峙，高峒河水出焉。東有佛塘崖，下有佛塘河，即宣恩之白水河也，流合眾川，逕峒東流，入於辰河。有卯峒巡司，滴水、老鴉二關。咸豐簡。府西南二百二十五里。明為大田軍民千戶所，屬施州衛。康熙時改設巡司。雍正六年屬恩施縣。十三年置縣，以唐崖、龍潭、金峒三司地益之。城內角樓山。東：小關。西北：龍潭河，一曰唐崖河，自利川入，西南入四川黔江，謂之黔水。西：龍嘴河，亦自利川入，逕萬頃湖南入彭水。西南：張家坪巡司。利川簡。府西一百七十八里。明，施南司屬之官渡灞粗石地。雍正十三年置縣，以忠路、忠孝、沙溪三司及恩施屬之支羅、南坪堡等處益之。東：金字。西：桂子、七藥山，前江出焉，南與後江合流，謂之龍嘴河，即中清河上源也。北有清江。境內水多伏流。有南坪、建南二巡司。建始簡。府東北一百二十里。初因明制，屬四川夔州府。乾隆元年改屬。南：文山。西：石乳。東：州基山。西：石乳山，上有關，馬水河出，西南右合桐木溪、木瓜河，逕祿山，右會廣潤河，至撒毛，入恩施。南有清江，入逕麻根塔口、景陽河，又東入巴東。有龍駒河。大巖嶺鎮，縣丞駐。

荊門直隸州：沖，繁，疲，難。隸安襄鄖荊道。明屬承天府。順治初，沿明制，為安陸府屬州。乾隆五十六年，升直隸州，屬湖北布政司。東南距省治六百里。廣二百六十里，袤三百二十五里。北極高三十一度四分。京師偏西四度十六分。領縣二。南三十里荊門山。西北：武陵。東：伯夷。西：象山。東南：章山，即內方山。漢水來逕城東，亦曰沔水，東南入潛江。濱漢為堤，亦自內方山達潛江，為五邑保障。西權水，北象河，東南有直江，下流均入漢。又建水一名建陽河，上流古通漢，今淤，下流至江陵匯為湖。有建陽鎮、石橋鎮二巡司，俱有驛。又城有荊山驛。舊設新城鎮、仙居口二巡司，及荊門所、宜門所，後均廢。東南有沙洋鎮。當陽簡。州西南一百二十里。明屬州，隸承天府。順治初，屬安陸府。乾隆五十六年還屬。東南：紫蓋。東北：綠林。玉泉山，玉泉水出焉。北：沮水，自遠安來，東南流，合鞏河、玉泉水，至麥城南，與漳水會，下流入江。有河溶鎮巡司。北：百寶砦。東：淯溪鎮。有驛。遠安簡。州西一百四十里。明屬夷陵州，隸荊州府。雍正十三年直屬府。乾隆五十六年來屬。西北：鳴鳳。北：神馬。沮水自南漳來，逕縣東南流，合福河溪、通天樓河、石洋河、白龍溪、泥水溪、青溪諸水，入當陽界。西北：黃柏河。北：南襄堡，西北：砦洋坪汛。

鶴峰直隸：沖，繁，疲，難。光緒三十年，析荊宜施道為施鶴道，隸之。順治初，因明制，為容美土司，屬施州衛。雍正六年，屬恩施縣。十三年置州，以五星坪、北佳坪益之，屬宜昌府。光緒三十年，升直隸，屬湖北布政司。東距省治一千五百五十里。廣一百九十五里，袤三百四十五里。北極高三十度。京師偏西六度三十分。東南：柘雞。東：平山。北：印山。南：天星。西北：巴子山。南：八峰山。有山河，即漊水之上源，東南流，大典河入焉。東北：咸盈河，逕巴東入於清江。有奇峰、鄔陽、大崖諸關。山羊隘舊屬湖南慈利，雍正時來屬，設巡司駐之，後移白果坪。


\end{pinyinscope}