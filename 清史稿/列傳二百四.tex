\article{列傳二百四}

\begin{pinyinscope}
都興阿弟西凌阿福興富明阿舒保伊興額滕家勝關保

都興阿，字直夫，郭貝爾氏，滿洲正白旗人，內大臣阿那保孫。父博多歡，正黃旗蒙古都統。都興阿由廕生授三等侍衛，晉二等。咸豐三年，從僧格林沁赴天津剿粵匪，破之於杜家嘴，擢頭等侍衛。四年，克獨流，追賊阜城，破運河濱賊壘。五年，克連鎮，賊首林鳳祥就擒，加副都統銜、乾清門行走。尋授京口副都統。

弟西凌阿督師湖北，都興阿率馬隊往助剿，復德安，從總督官文進規武漢。時官文軍北岸，趨漢陽，巡撫胡林翼軍南岸，攻武昌。都興阿率騎兵護水師，敗賊沙口，薄漢陽西門。六年，賊由金鋪山上竄，都興阿揮步隊迎擊，分馬隊抄其後，斬馘甚眾，焚團風鎮屯糧，斬其酋。林翼燔漢陽城外賊艇，賊登岸遁，都興阿以馬隊遮殲之，擢江寧將軍。襄樊土匪方熾，都興阿馳援襄陽，解其圍。進圍武昌，賊糧盡援絕，棄城遁，復武昌、漢陽，乘勝克黃州、興國、大冶、蘄水、蘄州、廣濟、黃梅諸城，賜號霍欽巴圖魯。

大軍進規九江，南路李續賓主之，北路都興阿主之。七年，賊由太湖竄窺黃梅，都興阿空城誘之，盡殲騎賊千餘，其由獨山鎮來襲者，馬步合擊，擒斬數千。進攻小池口，令多隆阿等破段窯、楓樹坳、獨山鎮賊巢。陳玉成大舉麕至，都興阿令多隆阿出黃梅，鮑超屯孔壟，自督馬步攻渡河橋，平二十餘壘，俘斬數千。會合楊岳斌、李續賓水陸軍攻童司牌，盡平賊壘。進克黃蠟山，先後殲賊萬餘，玉成遁走。詔都興阿幫辦官文軍務。攻小池口，燔其城，遂會克湖口，破賊彭澤，下望江、東流。八年，會克九江，被優敘。復黃安、麻城，分軍破賊彌陀鎮、南陽河，復太湖，偕李續賓軍會攻石牌，克之，授荊州將軍。會水師進規安慶，奪集賢關，薄安慶北門，破賊壘環攻。而李續賓戰歿三河，桐城、舒城再失，都興阿率軍退保宿松。多隆阿偕鮑超大破賊於花涼亭，楚師復振。

九年，曾國籓奏請於安徽上游北岸添馬步三萬人，以都興阿領其軍，會病足，薦多隆阿自代，詔赴荊州本任。十年，江南大營潰，上命都興阿帥馬步援江北，而以曾國籓總督兩江。時英法聯軍犯京師，都興阿備北援，馳抵壽州。和議成，命赴揚州督辦江北軍務。十一年，令總兵吳全美率師船攻和州江下關，毀賊壘，破內江口賊船。

都興阿樂用楚軍，胡林翼分其軍以畀國籓，揚州兵單，留徐州鎮總兵詹啟綸從剿，令提督黃開榜焚三河賊船。賊由儀徵犯揚州，都興阿遣總兵王萬清防湖西，自率三百騎出覘賊，賊眾萬餘，列陣待。都興阿令騎皆下，自席地坐，賊疑有伏，不敢逼，後軍至，奮擊破之。賊又糾蘇州、句容悍黨分犯瓜洲、鎮江，都興阿乘其壘未成，令營總杜嘎爾率馬步軍沖擊，自督隊繼之，賊大潰。詹啟綸乘勢踏毀甘泉山賊壘，鎮江圍解。

調江寧將軍，仍駐揚州督江北軍，文武悉聽調度。令副都統海全等破後石橋賊營，賊由常州窺鎮江，總兵黃彬統水師擊敗之。都興阿馳抵天長城下，平其壘卡，賊酋龔長春遁走，沿途截殺殆盡。黃彬等破賊船小河口、太平港，平瓜埠賊巢，尋會江南提督李世忠收降六合、天長二城。同治元年，江浦、浦口復陷，賊進犯揚州，北營甘泉山，南亙樸樹灣，都興阿親督諸軍連擊，敗走之。

時上游諸軍連克沿江要隘，進薄江寧，都興阿令總兵李起高駛至浦口，襲攻觀音門、燕子磯為聲援，曾國荃大營為援賊所圍，遣副將楊心純率二千五百人赴援，入壕助守，又令黃彬率水師援九洑洲。二年，賊謀入里下河，都興阿遏之不得逞，別遣副將梁正源會江南軍焚中關、下關賊舟，李起高會收江陰。

三年，江寧合圍，江北無警，而陜、甘回亂益熾，詔都興阿赴綏遠城督防。時甘肅寧夏漢城陷於賊，滿城待援，召都興阿入覲，調西安將軍，督辦甘肅軍務，署陜甘總督。江寧克復，論功，予騎都尉世職。

六月，都興阿至定邊，奏言回酋馬化隆起靈州金積堡，占踞城堡，蔓延千里。定邊距離尚遠，宜進兵花馬池，三路合攻，方期得力。令杜嘎爾等由草地繞石嘴山渡河，攻克姜家村、紅柳溝賊巢，追至寶豐，賊三路出撲，擊敗之，復寶豐，解平羅圍。軍進渠公堡，都興阿慮深入無繼，奏調荊州將軍穆圖善會剿。賊首馬叱吽踞通成堡，突出戰，為杜嘎爾等所敗，退踞清水堡。都興阿移營進逼，絕其糧道，攻克之。進金貴堡、王格莊，去寧夏城二十里，敗西路援賊。城賊抄官軍後，都興阿督諸軍迎擊，賊大潰。四年，列陣城東誘賊出，擊敗之，拔南路賊圩。鹽池、固原竄匪踞安化元城鎮，窺寧條梁糧路，都興阿遣軍分防花馬池、定邊、寧條梁，而靖遠南山賊焚堡據壩修堰，將決渠困官軍，乃移屯城東南。賊又踞堤築壘斷水道，並擊退，不得逞。都興阿親督隊敗賊於金貴堡，分軍屯定邊、花馬池，賊由固原趨平羅、寶豐，截擊於金貴堡，敗之。杜嘎爾擊賊於磴口，斃其酋馬生顏，花馬池、定邊兩路同捷，馘賊首孫義和。寧夏賊勢漸蹙，詭辭乞撫，計緩兵，而潛決西河水灌官軍。都興阿拒其降，益修戰備，進解滿城圍，克城東賊圩，敗之西門橋，分軍擊走大水坑、吳中堡踞賊，斬回酋馬有富，軍威頗振。

會奉天馬賊猖獗，調都興阿盛京將軍移剿，而以穆圖善代之。穆圖善主撫，寧夏賊尋降，納砲械縛渠以獻。五年，穆圖善劾都興阿受降入城，仍戮回酋章保立，部下殺掠。詔斥都興阿剿撫無定見，下議褫職，改留任。都興阿至奉天，馬賊漸平，奏定緝捕章程，搜剿餘匪，尋定。

七年，西捻張總愚竄畿輔，李鴻章、左宗棠率兵入衛，賊流竄直隸、河南、山東，數月未定。詔召都興阿入京，管理神機營，授欽差大臣，以副都統春壽，提督張曜、宋慶，侍衛陳國瑞四軍隸之，列名在鴻章、宗棠上。視師天津，捻匪尋蕩平，仍回本任。光緒元年，卒於官，賜恤，贈太子太保，謚清愨。奉天士民請與大學士文祥、將軍崇實合建三賢祠，揚州亦請與將軍富明阿合祠。

西凌阿，都興阿弟。由拜唐阿授侍衛。道光中，從揚威將軍奕經援浙江，迭晉頭等侍衛，累擢察哈爾都統。咸豐三年，率黑龍江騎兵從琦善防浦口，因不能阻★匪北竄，褫職留營，責令追賊。偕將軍托明阿等馳解開封圍，又敗之汜水。賊渡河圍懷慶，援軍會集，西凌阿戰最力，圍解，復原官。追賊，迭戰王屋、邵原、平陽、洪洞，由山西入直隸，命幫辦勝保軍務。至靜海，賊蹤始定，會軍圍攻。四年春，賊走阜城，西凌阿追至後康莊，破之。從僧格林沁連破城外賊屯，賊走踞東光、連鎮，攻戰數月，西凌阿常為軍鋒，五年正月，克之，擒賊首林鳳祥，予二等輕車都尉世職，賜號伊精阿巴圖魯。又從僧格林沁克馮官屯，俘李開芳，錫封三等男爵，授欽差大臣，督辦湖北軍務。初至隨州，戰不利，命其兄都興阿往助，尋褫職，以官文代督師。從復德安府城，復原官，原駐以固北防。

六年，僧格林沁薦之，率馬隊赴河南剿捻匪。七年，復以屢挫，褫職留任，破張洛行白龍王廟老巢，復之。八年，命駐防山海關。十年，授鑲藍旗蒙古都統，從僧格林沁赴山東剿捻匪，尋命幫辦軍務。十一年，戰菏澤失利，下部嚴議。破賊於東昌，焚賊巢，克七級鎮，進克張秋。又破曹州紅川口匪圩，進敗賊於劉家橋、大張寺。同治元年，以腿疾回京，授鑲藍旗漢軍都統。五年，卒，賜恤，謚勇毅。

福興，穆爾察氏，滿洲正白旗人，都統穆克登布曾孫。以一品廕生授三等侍衛，出為直隸懷安路都司，累擢督標中軍副將。咸豐元年，擢廣東高州鎮總兵。二年，平羅鏡匪凌十八及鬱林、博白土匪，賜號剛安巴圖魯，擢廣西提督。命援湖南，偕向榮分路追賊湖北，以遷延，奪職留營。三年，從援江寧，屯朝陽門外，屢擊賊，予三品頂戴，充翼長。偕提督鄧紹良破賊東壩，復高淳，會克太平，回軍江寧，迭擊賊於高橋門、上方橋、通濟門、雨花臺，晉二品頂戴，署江寧將軍。母憂，奪情留軍。

六年，授西安將軍，幫辦向榮軍務。偕張國樑援鎮江，敗賊丁卯橋。江寧大營潰，向榮退保丹陽，上切責諸將，福興革職留任。榮病卒，命偕張國樑同任防剿。上聞福興與國樑不和，諭怡良察之，遂命福興赴江西會辦軍務。七年，復樂平，攻東鄉、金谿。石達開自安慶竄浮梁、樂平，圍貴溪。八年正月，福興至弋陽，賊來犯，福興兵少，多為疑兵，賊不敢偪，擊走之，竄浙江，福興進屯衢州東關，賊迭來撲，皆擊退。回駐玉山，防賊復竄廣信。尋又赴衢州，攻東關賊營。福興右腿受傷，尋以傷重乞假，召回京。十一年，署鑲紅旗漢軍都統。

同治四年，從尚書文祥會剿奉天馬賊，戰大凌河、北井子，擒斬甚眾。進援吉林，迭破賊於張登、望城岡，署盛京將軍。五年，擒賊首馬傻仔於黃旗堡，誅之。事平，凱旋，授察哈爾都統，調綏遠城將軍。六年，以舊傷發乞休，光緒四年，卒，賜恤，謚莊愨。

富明阿，字治安，袁氏，漢軍正白旗人，明兵部尚書崇煥裔孫。崇煥裔死，家流寓汝寧，有子文弼，從軍有功，編入寧古塔漢軍。五傳至富明阿，以馬甲從征喀什噶爾，授驍騎校，洊升參領。

咸豐三年，從欽差大臣琦善軍揚州，戰於洞清鋪，受槍傷，裹創奮斗，斬馘數十，擢協領，特賜玉。四年，破賊瓜洲，賜花翎，管帶寧古塔兵。五年，戰虹橋，戒所部距賊二十步始發矢，射斃賊酋，分兩翼搜伏賊，賊潰走，加副都統銜。六年，署寧古塔副都統，迭敗賊於徐家集、硯臺山。攻瓜洲，又率隊及六合練勇攻江浦，敗賊於十里橋，賜號車齊博巴圖魯。又敗賊於樸樹灣、土橋、五新橋。七年，會攻瓜洲，連敗賊富家井、白廟，以副都統記名。是年冬，克瓜洲，詔以副都統侭先題奏。充江北軍翼長，進攻江浦。八年春，迭破援賊，復其城。進屯六合，攻滁州，克來安，加頭品頂戴。八月，德興阿兵敗浦口，富明阿馳援失利，傷亡幾半。退儀徵，收集散卒，復成軍，扼萬福橋，破賊於運河東，授寧古塔副都統。偕張國樑克揚州、儀徵，又破賊於冶鋪橋。

九年，德興阿以失律罷黜，江北軍不署統帥，命歸和春節制，別選謀勇可當一面者，和春以富明阿薦，詔幫辦和春軍務。時六合、浦口皆未復，富明阿督軍進攻，迭戰百龍廟、李家營及六合城外。既而賊數萬撲營，分股繞襲後路，遂大挫。富明阿身被十二創，詔許開缺回旗醫治，傷已成殘，命以原品休致，食全俸。十一年，召至京，命訓練京營。

同治元年，授正紅旗漢軍都統，管理神機營。尋命赴揚州幫辦都興阿軍務。江北里下河十餘縣未被賊擾，鹽場之利如故，偕都興阿疏請運鹽濟餉，軍用得給。長江下游南北岸要口四十餘處，排椿駐船，分撥水師扼要駐防，疏陳部署情形，詔特嘉其諳悉地勢。賊屢糾捻匪窺伺江北，迭擊走之。分軍渡江助馮子材守鎮江。是年秋，親率精銳援臨淮，會僧格林沁剿苗沛霖，詔幫辦軍務，令部將詹啟綸、克蒙額會陳國瑞等進攻，連破賊，沛霖伏誅。傷發，請假就醫清淮，疏陳皖北圩練之弊，詔下僧格林沁、曾國籓議加整頓。

三年春，都興阿赴陜、甘剿回，詔促富明阿回揚州坐鎮，署江寧將軍，尋實授。遣詹啟綸率兵渡江助剿，克丹陽，賜黃馬褂。江寧克復，予騎都尉世職，仍督所部水陸諸軍留防江北。於是裁撤紅單船，由提督吳全美率回廣東，酌裁陸軍數千。疏言：「江寧駐防，亂後僅存男婦六百餘人，現設官二十七員，兵二百五十八名，稍存營制。京口駐防，尚存四千餘人，官兵挑補足額，俸餉不能全支，房屋均已焚毀。請飭撥餉修蓋房屋，使有依歸。」從之。

四年，因腿傷未痊，請開缺，予假赴京醫治，許坐肩輿，至京，仍命管理神機營。傷病久不愈，詔允回旗。五年，起授吉林將軍，督剿馬賊。力疾進搜山險，遣將分捕，數月肅清。招撫金匪，開闢閒田至數萬頃。不及十年，遂開建郡縣焉。在任四年，復以傷病陳情乞罷，允之，仍在家食全俸。光緒八年，卒，優恤，謚威勤。吉林、揚州請建祠。

子壽山，官至黑龍江將軍，光緒中，俄羅斯犯邊，殉難；永山，官三等侍衛，亦於鳳皇城拒日本，力戰死事：皆自有傳。

舒保，字輔廷，舒穆魯氏，滿洲正黃旗人。由護軍累擢護軍參領。咸豐四年，從僧格林沁剿粵匪，攻圍連鎮，賊乘大風出竄，舒保截殲之。五年，竄踞馮官屯，引水灌之，功最，賊渠俘獲，加副都統銜。荊州將軍綿洵奏調赴湖北，率馬隊破賊德安。六年，迭破黃州李先集、團風賊壘。胡林翼之圍武昌也，官文令舒保率馬隊三百渡江助戰。城賊、援賊分八路來犯，舒保以勁騎馳突，賊大奔。平魯家港賊壘，又敗之沙子嶺、小龜山、雙鳳山。旬日之間，大小二十八戰，胡林翼奏稱舒保馬隊之力特多，賜號倭什洪額巴圖魯。偕知府唐訓方合剿襄陽土匪，迭敗之黃龍橋、餘山店，解襄陽圍。克樊城、老河口賊巢，復光化、房、竹山三城。雪夜擒匪首高二張家集，誅之，襄陽平。餘匪遁入河南境，陷內鄉，七年，舒保躡至，會豫軍殲之。

八年，授鑲黃旗漢軍副都統。舒保方駐防商城，而賊由六安進犯湖北，陷麻城，急回軍趨黃州。南勇敗於望天畈，為賊追逼，舒保迎擊，戰一晝夜，賊始退。又偕李續宜破諸蘄水。

時欽差大臣勝保援固始，兵未利，而商城又告警。勝保嚴檄舒保助剿，胡林翼疏言：「舒保樸訥忠勇，在楚有年，洪山之戰，襄陽之役，蘄、黃之捷，實能為人所難為，從無就易避難之意。今以特簡二品大員，勝保乃嚴札驅迫，加以苛辭。師克在和，古有明訓。束縛馳驟，必誤戎機。挾權任術，馭不肖之將，或可取快一時，若忠良之士，不煩督率而自奮也。臣謂舒保一軍，應審楚、豫各路賊勢，相機進剿，毋庸強歸鄰省節制調遣。」上命舒保仍回羅田、麻城剿賊。

固始圍解，陳玉成復犯湖北，舒保偕續宜破之麻城。李續賓既克九江，會師攻黃安，下之。既而續賓戰歿三河，楚邊大震，舒保以所部四百騎自武昌東下。林翼次黃州，增舒保軍千人，以新補西丹游牧蘄水、上巴河，而令率舊部赴太湖，為多隆阿聲援。會別賊又陷德安、黃州、孝感諸府縣，將軍都興阿檄調舒保未至，奏劾其觀望，下部議。十一年，偕道員金國琛會攻德安，先克孝感，復會水陸軍圍攻德安，克之，加都統銜。

同治元年，授護軍統領。粵、捻諸匪分兩路竄湖北，總兵穆正春擊其西路，舒保擊其東路，連敗之於黃陂、廣濟、應山，賊竄回豫境，賜黃馬褂。賊復回應山，撲孝感城，舒保啟南門奮擊，賊已卻，突別賊數千潛由北城入，副都統德克登額、署知縣韓體震等死之。舒保還戰城中，賊復敗逸，追殺三十餘里。二年，賊由應城圖襲漢口，為官軍所卻。轉撲孝感，舒保迭戰李家灣、倉子埠，陣斬老捻千餘，遂引去，被珍賚。三年，擊捻匪於德安西，追抵壽山，日暮，層岡深澗，不利騎戰，賊來益眾，舒保陷重圍中，越坎落馬，力竭陣亡，贈太子少保，予騎都尉兼雲騎尉世職，入祀昭忠祠，湖北建專祠，謚貞恪。

伊興額，原名伊清阿，字松坪，何圖哩氏，蒙古正白旗人，吉林駐防。從征喀什噶爾，除驍騎校，選授侍衛。入京召對，宣宗以原名不合清語，命改名伊興額。道光十九年，擢三等侍衛，改隸滿洲。

咸豐三年，自請從軍，發揚州大營。琦善令援江浦，初至，示弱不戰，斫賊營，大敗之柳樹壩，破九洑洲，累擢頭等侍衛。賊圍和州急，伊興額不待令，督軍進擊，解其圍。駐江浦三年。六年，剿捻匪夏白、任仲勉於澮河北岸，殲賊二千餘，仲勉斃於陣。夏白糾雉河賊黨圍宿州，伊興額率千騎往援，四戰皆捷，解其圍。分軍防徐州、宿州，張洛行來犯，偕總兵傅振邦擊走之。時潁、亳、蒙、宿諸捻蜂起，徐、宿百里內宴然，耕穫不輟。賊首王廣愛、梁振貴眾數萬聚張七家樓，圖北竄。伊興額選精銳數百，疾馳掩入賊壘，擒王、梁二賊，賊黨來援，擊走之，以副都統記名，賜花翎。

七年，招降王家墟捻黨陳保元五千人，斬其渠李月，賜號額圖渾巴圖魯。因病回徐州，勝保劾其不遵調度，報捷不實，褫翎頂。尋率馬隊攻喬家廟，擒斬捻首梁思住，夜進攻酆家墟，誅賊渠劉大淵，偕總兵史榮椿破賊趙家屯。渦河兩岸肅清，復翎頂。八年，授正紅旗蒙古副都統。破捻匪於紀家莊，解蒙城圍。攻薛家湖賊巢，砲傷股，裹創力戰，毀其墟，加頭品頂戴。尋捻首劉添祥由六安北竄，眾號數萬，伊興額以孤軍無援，退屯蕭縣。賊陷豐縣，坐奪職。

九年春，起佐傅振邦剿捻，接統袁甲三所部兵，詔復職，督辦河南軍事。伊興額率騎千三百赴援，躡賊商水老湖坡。賊眾數倍，列車陣拒戰，潛分兵繞賊後夾擊之，賊潰走，窮追三晝夜，歷沈丘、項城至太和孫家圩，先後斃賊二萬餘，被旨嘉獎。時總兵邱聯恩戰歿舞陽，舞陽去商水二百里，及戰勝，舞陽賊聞風遁。

勝保復奏劾：「伊興額性情乖僻，商水之役，僅擊退別股，並未迎剿。舞陽賊眾僅六千，而疏報輒稱二萬三千。」詔奪頭品頂戴，交勝保差遣。所請獎老湖坡戰勝員弁，下署漕督袁甲三察奏。伊興額遂謝病回徐州，距復起僅三月。尋詔飭赴甲三營剿賊，稱疾不赴。蕭縣民鄭立本等以伊興額去，賊復熾，叩閽請還鎮。德楞額復代奏：「徐州紳民以伊興額在徐養病，請飭就近治軍。」先後諭詢伊興額病狀，伊興額固以篤疾辭，上怒，褫職，勒令回旗。都察院奏上安徽監生張鴻文呈，言伊興額前功，懇令總辦討賊事宜，不報。

十年，僧格林沁疏薦，予六品頂戴，尋加三品，敕辦徐、宿團練。伊興額再起，其舊部多不隸麾下，所將五百騎未及訓練，以賊竄曹州，僧格林沁趣援。十一年春，偕徐州鎮總兵滕家勝率騎二千馳往，擊賊於東平、汶上，累捷。追至臥虎岡，風霾忽作，急退楊柳集。伏起，家勝馬躓，歿於陣。伊興額揮百餘騎沖入賊中，索之不得，突圍出，從騎僅隨者十餘人，賊圍之數匝，力竭死之。詔復原官，予騎都尉世職，謚壯愍，建祠徐州、汶上、宿州、永城。

滕家勝，湖南乾州人。由行伍從江忠源剿賊湖北，累擢游擊。繼從袁甲三剿捻於皖、豫之間，擢參將，賜號伊博格巴圖魯。勝保薦其少年勇敢，超授四川川北鎮總兵，調徐州鎮，幫辦徐、宿軍務。家勝舊隸伊興額部下，至是同戰歿，贈提督，予騎都尉並雲騎尉世職，謚武烈。

關保，烏扎拉氏，滿洲正黃旗人，吉林駐防。道光初，從征喀什噶爾有功，洊升三姓佐領。咸豐三年，隨侍郎恩華剿粵匪，解懷慶圍，追敗之平陽，屯正定。勝保檄充營總，剿賊於深州、靜海，攻獨流鎮，擢協領。四年，從僧格林沁戰阜城三里莊，槍傷額，奮擊破賊，賜號年昌阿巴圖魯。從勝保援臨清，追賊至豐縣，殲之，以總管升用。五年，從僧格林沁克馮官屯，從西凌阿赴湖北，尋調河南，又調安徽，從和春克廬州，加二品銜。六年，偕副都統麟瑞破賊五河，斃黃衣賊目二人，殲賊千餘，敗邳州援賊，解壽州圍。擊賊潁上，五戰皆捷，所部馬隊，各省爭欲得之助剿。尋隸河南巡撫英桂軍，敗賊馬村橋，進亳州雙溝，遇賊姬橋，殲之。又連敗賊三丈口、舊縣集，安徽巡撫福濟疏調赴蒙城，英桂仍請留河南，詔令和衷商榷，先赴所急。其冬，率軍趨懷遠，越境敗捻匪於徐州。漕運總督邵燦疏請留徐州，報允。

七年，偕總兵史榮椿攻永城嶽家集，捻首李月先遁，焚其巢，尋以病歸。八年，命率吉林、黑龍江、察哈爾兵千八百赴袁甲三徐州營。九年，會攻澮北捻首曹金斗，破其圩，乘勝擊捻首張寶全，破之。張洛行陷泗州，踞草溝民寨，關保率民團奪圩外砲臺，毀其寨，賊分竄，自相踐踏。餘賊竄五河雙渡口，奪船爭渡，追殪過半，擒賊目張起等，以副都統記名。命幫辦傅振邦三省剿匪事，斬捻首張添福，進搗任乾畢圩，圩民內應斬乾，餘黨盡殲。接統伊興額軍，命督辦河南防務，佐振邦剿匪三省如故。

授黑龍江副都統。破亳州竄匪，捻首孫葵心聚黨永城，圖分竄，詔勿令攔入山東邊境。飭關保截賊西路，逼之歸巢。已而賊眾二萬分擾商丘、柘城，圍睢州，開封戒嚴，上命由鹿邑赴援。賊趨蘭儀，分擾通許、尉氏，關保馳抵陳留，合諸軍夾擊，賊南走。馳援許州，遣副將王鳳翔率騎兵敗賊洪河北岸，又敗之臨潁城下，陣擒葵心親屬孫套。夜，簡精騎劫賊營，斬馘無算，拔難民千餘，賊東奔，偵別賊竄扶溝、太康，要擊之王隆集。沿途搜捕，豫境肅清。十年，命勝保督辦河南軍務，關保仍副之。賊擾虞、夏邑、鹿邑，遣將擊走之，俄又大至，逼近省垣，詔詰責。尋轉戰汝寧、確山皆捷，分兵破賊鹿邑劉集，解丘集圍。賊復糾黨來攻，擊走之。傷發，予假調理。同治元年，赴黑龍江任，八年卒。

論曰：都興阿雅量寬閎，知兵容眾，胡林翼稱其有豐、鎬故家遺風，當時滿洲諸名將，半出部下。舒保亦以樸勇為林翼所倚重，及林翼歿，無人善用，倉卒殞寇，世咸惜之。富明阿始終江北軍事，其勛勞出托明阿、德興阿之上，晚膺邊寄，亦稱賢帥。伊興額剿捻盡瘁，最得民心，為驕帥齮齕，未竟其用。關保善將騎，群帥爭相引重，其遭際為獨幸焉。


\end{pinyinscope}