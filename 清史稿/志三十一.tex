\article{志三十一}

\begin{pinyinscope}
地理三

△吉林

吉林：古肅慎國之域。明初，奴兒乾都司地，領衛百八十四、所二十。後為長白山三部、扈倫四部所屬輝發、烏拉、葉赫，兼有哈達北境及東海部地。清初，建滿洲城於俄漠惠之野鄂多理城。順治十年，置昂邦章京及副都統二人鎮守寧古塔。康熙元年，改寧古塔將軍。十五年徙，改吉林將軍。先是十年徙副都統一人駐吉林，三十三年徙伯都訥。雍正三年，復置吉林阿勒楚喀副都統。五年，增三姓副都統。光緒七年，置琿春副都統，吉林、賓州、五常三。八年，吉林升府。後增長春、新城、依蘭，各領縣有差。三十三年建行省，改將軍為巡撫，盡裁副都統等。宣統三年，定西南、西北、東南、東北四路為四道。凡轄府十有一，州一，五，縣十八。西至伊通州，界盛京；東至烏蘇里江，界俄領東海濱省；北至松花江，界黑龍江；南至圖們、鴨綠江，界朝鮮。廣二千四百餘里，袤千五百餘里。北極高四十一度三十分至四十五度四十分。京師偏東九度八分至十三度十分。宣統三年，編戶七十三萬九千四百六十一，口三百七十三萬五千一百六十七。案：吉之舊界，東至寧古塔八百餘里，又烏扎庫邊卡七百餘里，又松阿察河三百里，又千餘里至海，凡三千里有奇。其東北至三姓千二百里，又五百餘里富克錦，又七百餘里烏蘇里江口，又二千餘里至廟爾，實四千四百里有奇。又自富克錦逾混同，循黑龍江東界，北至外興安嶺，二千里有奇。又自琿春而東至海參崴，又東七百里有奇錫林河。其中部落，若費雅，居圖庫魯、鄂古二河之間，在混同江北海濱；若費雅喀，居額濟第河西；若貢豹，居約色河北；若奇雅喀喇，居約色河南，並混同江東南海濱。其自混同江口西至黑勒爾，則濟勒彌部居之，即金史之濟勒敏；自黑勒爾西至阿吉大山，沿混同江兩岸，則額登喀喇部居之，即不薙發黑斤；自阿吉大山西至伯利，則赫哲喀喇居之，即薙發黑斤；並久隸版圖，比於編戶。咸豐八年愛琿之約，以烏蘇里江口為新界，失地二千餘里，然於吉只東北一隅。十一年北京之約，自烏蘇里江口溯流至松阿察河，逾興凱湖西至白棱河口，又逾大綏芬河而南至瑚布圖河口，又南而西至圖們江口以東舊界屬俄，以烏札庫邊卡瑚布圖河口為新界，又失數千里，遂無復有江口入海為吉轄境者。光緒十二年，黑頂子勘界，定琿春之海口屬俄，則圖們江口內去海三十里「土」字界碑為中俄新界矣。又東北海中庫葉島，一曰黑龍嶼，廣三四百里，袤二千餘里。西北圖克蘇圖山，山陰社瓦狼、陽費雅喀部，南有阿當吉山，山東嵩闊洛、南俄倫春部，又南雅丹部，並天命中內附。遼遠不克時至，歲以夏六月遣使至寧古塔東北三千里普魯鄉貢獻，頒賚有差。後屬三姓。今亦為俄有矣。又東南海中蝦夷島，康熙中屢偕庫葉人至混同江境內貢貂受賞，後亦隸日。其名山：長白。北迤者，黑山、平頂。歧為二：西支，西北迤為色齊窩集、張廣才嶺，至拉林；東支，東北迤為哈爾巴嶺、老松嶺。至綏芬河源復歧，一東訖俄東海濱省，一東北為察庫蘭嶺、哈達嶺、阿爾哈山。其巨川：松花、混同、嫩江、牡丹、烏蘇里、圖們諸江。其驛路：西達盛京開原；北齊齊哈爾；西南達琿春。電線：東達海參崴，北齊齊哈爾，西南達奉天。

吉林府：繁，疲，難。總督駐奉天。巡撫兼副都統，民政、交涉、提學、提法、度支司，勸業道駐。明，烏拉等衛。後屬扈倫族之烏拉部。本吉林烏拉，一曰烏拉雞林，又名船廠。清初，隸寧古塔將軍。康熙十五年徙駐。雍正五年置永吉州，隸奉天。乾隆十二年改吉林，仍隸將軍。光緒八年升為吉林省治，領伊通、敦化，後削。西南至京師二千三百里。距盛京八百二十餘里。隸西南路道。廣四百九十里，袤五百餘里。北極高四十五度四十九分。京師偏東十度二十七分。東：團山，尼什哈龍潭。西南：溫德亨，亦望祭山，有殿祀長白，雍正十一年建；壽山。東南：松花江自額穆入，右合海青溝，左溫德亨河。東北逕城東，又北，右合莽牛、四家子，左鼇龍、興隆河，緣舒蘭界入德惠。西南驛馬河，即伊勒們，自磐石緣界合岔路河，又北緣雙陽界，西北木石河，並從之。打牲烏拉，城北七十里，本烏拉國，舊曰布特哈烏拉。太祖先後克其宜罕山、臨河、金州、遜扎塔諸城，遂平之。柳邊四圍長六百二十二里，柵高四尺五寸，壕寬深各一丈，插柳結繩以定內外，曰「柳條邊」，亦新邊。東北接舒蘭，西南至雙陽。農事試驗場，桑蠶山蠶林業土山分局，松花江官輪局，歡喜嶺稽查所。商埠，光緒三十一年中日約開。舊設站五：東尼什哈、額赫，北金珠鄂佛羅，西蒐登、伊勒們。官商路四：南並溫德河達樺甸官街；東南歷大小風門達敦化；西南雙河鎮、磐石；北渡鼇龍達德惠。吉長鐵路站九：吉林、孤店子、樺皮廠、趙家店、土門嶺、馬鞍山、營城子、下九臺、驛馬河。

長春府：繁，疲，難。省西二百四十里。古扶餘國地。明初，三萬衛。後屬蒙古科爾沁部。清初屬蒙古郭爾羅斯前旗，曰寬城子。嘉慶五年，於長春堡置長春。道光五年徙治，仍舊名。光緒十五年升。宣統元年，設西南路分巡兵備道，駐府。廣三百二十里，袤一百七十里。北極高四十三度四十一分。京師偏東八度三十三分。西南：白龍駒山。俄築東清鐵路採石。光緒三十四年，與日本交涉封禁。西人謂世界最古石山，與英阿爾蘭為二。西：龍泉、大青、對龍。南：伊通河自其州邊門入，逕城東，又北，左會新開河，東北緣農安界，逕潘家嶺，入德惠。東：驛馬河，自雙陽緣界，右岸及霧海河並北從之。硃家城照磨，光緒十六年由農安徙。官商路四：南入伊通門，達其州；東南十里堡達雙陽；西：萬家橋達奉天懷德；北：萬寶山鎮達農安。吉長鐵路自吉林歷德惠入。站四：飲馬河、卡倫、長春、頭道溝。在府西北與東清接。日俄戰後，長春以北屬俄之東清，以南屬日本南滿鐵道會社。俄站寬城子，曰長春驛。商埠，光緒三十一年中日約開。

伊通州：沖，繁，難。省西偏南二百八十里。渤海長嶺府地。明初，塔山、雅哈河、伊敦、拉克山、發河等衛。後屬扈倫族之葉赫部。雍正六年，由吉林鑲黃、正黃二旗各撥一旗駐之。嘉慶十九年，置伊通河巡司。光緒八年為州，屬吉林。宣統元年直隸。二年降隸西南路道。北極高四十三度四十分。京師偏東八度五十分。西南：龍潭山。西：摩里、青、馬鞍。北：勒克。東：尖山。東南：大星嶺，其東板石屯，伊通河出西北，逕城東，右合伊巴丹河，出邊入長春。西：小伊通河，自奉天東平錯入，為新開河，入懷德。太平河從之。又西，東遼河自西豐入，右合大小雅哈河，入奉化。昭蘇太及條子河亦入焉。左納陽斯河，一曰赫爾蘇河。又西，清河入為葉赫河，入開原。其瞻河錯入從之。赫爾蘇，州同，光緒二十八年由磨盤山徙。舊設站五：東自雙陽蘇瓦延入境，六十里伊巴丹；又西百里阿勒坦額墨勒，即大孤山站；又西六十里赫爾蘇；又八十里葉赫；又五十里蒙古霍羅，即蓮花街站。官商路四：北達長春；東南營城子達磐石；西赫爾蘇站達奉天奉化；西南蓮花街達昌圖。

濛江州：省南四百六十里。明，鄂爾琿山所。後屬訥音部。光緒三十四年，析吉林極南地置。宣統元年，隸西南路道。北：那爾轟嶺。南：長半城山、五金頂子。東南：頭道江，自奉天撫松緣界，為湯河口，屈北，合花園河。其西裴德里山，頭道濛江出，州以此得名。右合二道、三道水，左珠子河來會。又東北合那爾轟河，其右岸會二道江，是為松花江，入樺甸。官商路四：北達樺甸官街至省；東北至夾皮溝；西達奉天輝南；東南湯河口入長白。

農安縣：疲，難。省西北三百六十里。古扶餘國都。明置三萬衛。清初，郭爾羅斯前旗地。光緒八年置照磨，十五年改，仍隸長春。宣統元年，隸西南路道。東：臥牛石山、紅石砑。西：太平嶺、伏山、大青。東：松花江，自德惠入。城南伊通河自長春緣界注之，西北入蒙古郭爾羅斯前旗。舊有蒙古站路，共十一站，三百九十里。

長嶺縣：省西北五百二十里。蒙古郭爾羅斯前旗地，曰長嶺子。光緒三十三年，析農安之農家、農齊、農國三區置，隸西南路道。南：硃克山、團山。境無河流。北有大漠如瀚海，俗呼北海。冬夏恆苦風沙，惟東、南二鄉繁盛。新安鎮，主簿。官商路四：東南至長春；西北至奉天開通；北歷郭爾羅斯前旗達安廣；南歷科爾沁達爾罕旗達遼源。

樺甸縣：省南偏東二百七十里。明，法河衛。末屬長白山之訥音部。清初禁地。光緒三十四年，置治樺皮甸子，徙樺樹林子。宣統元年，隸西南路道。西北：趙大吉山、慶嶺。西：杉松、天平。南：帽山、猴嶺。東南：金銀壁嶺。二道江自奉天安圖緣界，富爾河合古洞、黃泥、蒲岑諸水注之，為上兩江口。又西仍緣安圖及撫松界，至下兩江口。左岸合頭道江，是為松花江。合境內柳河五。又葦沙色勒河，復緣濛江界入，右合穆奇河，逕城西，左會輝發河，為大渡口。又北右合漂河，逕樺皮甸子入額穆。側有常山屯，扼琿春、敦化西至奉天孔道。官商路五：西至官街，折北入吉林；北出大鷹溝，並達省；西南至濛江；東至敦化；東南延吉洞河入延吉。

磐石縣：省南偏西三百里。明，扈倫族輝發部。清初，北境屬吉林，南奉天圍場。光緒八年，置磨盤山巡司，隸伊通。十三年改州同。二十八年為縣，隸吉林。宣統元年，隸西南路道。磨盤山，東北二里。北：雞冠。東北：老茅。西：大紅石磖、庫勒嶺。東南：輝發江自奉天海龍亮子河入，東北，左合石頭、富大都嶺，右蝦蟆、獨木河，逕黑石鎮，左合硃其、呼蘭，右大小色力河。五道至頭道荒溝，入樺甸。東北：呼蘭嶺，驛馬河出西北，左合黃河，入吉林，岔路河從之。官商路三：北小城子達省城；西由朝陽山達伊通；東南黑石鎮西達海龍；南濛江。

舒蘭縣：省北偏東百六十里。明，阿林衛地。康熙二十年，置巴彥鄂佛羅防禦旗員，屬烏拉總管。宣統元年，置於舒蘭站。二年，徙治朝陽川南，隸西南路道。南：北慶嶺。東南：玲璫嶺。西：松花江自吉林緣界西北入德惠。卡岔河北入榆樹達之。東：蘭陵河，自額穆緣界入五常。東南：馬鞍山，溪浪河出東北，逕秋千嶺，合呼蘭河從之。有巴彥鄂佛羅邊門，即法特哈，康熙中更名。舊設站二：舒蘭、法特哈。南接吉林金珠鄂佛羅，北達榆樹盟溫。官商路三：西南達烏拉街；東北水曲達五常；東南小城子鎮達額穆。

德惠縣：省北偏西百四十里。蒙古郭爾羅斯前旗地。舊屬長春。宣統二年，析長春沐德、懷惠二鄉置，治大房身，隸西南路道。南：狼洞嶺。西：團山、雙山。西南：土牛。東南：松花江自吉林緣界合木石河，入新城。西北伊通河，自長春緣界，納驛馬及霧海河從之。官商路三：南五臺達省；東岔路口達榆樹；西雙山崖鎮達農安。吉長，東清鐵路。

雙陽縣：省西百九十五里。明，依爾們、蘇完河二衛。宣統二年，析吉林西界、長春東界、伊通北界置，治蘇斡延，隸西南路道。西南：黑頂子。南：土頂子、將軍嶺，光僻山，雙陽河出焉。東南驛馬河、自磐石緣界，合杜帶、雙陽、放牛、溝河入長春，西北霧海河從之。舊設站一；蘇斡延。官商路三：南皇營；東南五家子鎮，並達磐石；北奢嶺口達長春。

新城府：繁，疲，難。省西北省六百里。即伯都訥副都統城。古扶餘國地。明，三岔河衛。後屬烏拉部。嘉慶十五年，置伯都訥。光緒三十二年，改隸西北路道。廣四百二十里，袤一百七十里。北極高四十五度十五分。京師偏東八度三十七分。南：大青山、鷹山。東南：松花江自德惠緣界農安，又西，左岸逕城南，又西北，左岸蒙古郭爾羅斯前旗界，至三岔口會嫩江。折東，緣黑龍江界，右會拉林河。自榆樹緣界，復緣雙城，合灰塘、薛家窩鋪河，入雙城府境。松花環其南、北、西三面，拉林流其東，川原廣衍，水陸輻輳，富庶甲全省。舊設站五：自榆樹盟溫西北五十里入陶賴昭，又西五十里遜札保，又四十里伯都，又五十里社哩，又北八十里伯都訥，至松花渡口出境。官商路四：東北長春嶺達雙城；東南集廠達榆樹；西渡江歷郭爾羅斯前旗達奉天洮南；一由社哩渡江至郭爾羅斯鎮國公府。有輪船埠。東清鐵路站三：蔡家溝、石頭城、陶賴昭。有通松花鐵橋。

雙城府：沖，繁，難。省北五百里。明，拉林河衛。有古城二，舊曰雙城子。嘉慶十九年，置委協領，隸阿勒楚喀副都統。光緒八年，置雙城。宣統元年，改隸西北路道。廣二百四十里，袤一百四十里。北極高四十五度四十分。京師偏東九度二十分。東南：砍戶德山。西北：松花江自新城會拉林河，東南自五常入，緣榆樹、新城界，合朝陽葦塘河，入濱江。東：阿什河自賓州緣界，合混元河，逕小青頂子，合大紅黃泥河，屈北緣阿城界入之。拉林城巡司。舊設站二：多歡、雙城。官商路三：東東官所達阿城；東南至拉林；西西官所達新城。東清鐵路二：西路站二，雙城堡、五家子；東路站一，帽兒山。

賓州府：沖，繁，難。省北偏東六百十里。古挹婁國地。明，費克圖河衛。光緒六年，建城葦子溝，置賓州。二十八年直隸。宣統元年升府，隸西北路道。廣四百三十里，袤二百六十里。北極高四十五度五十一分。京師偏東十一度五分。東：海裏渾山、太平、大青。南：黃頭、混元。西北：團山。松花江自阿城入，合裴克圖河，出南釣水湖嶺，緣阿城界。又東合烏爾海裏琿夾板。有新甸鎮，江運巨埠。陶淇、擺渡諸河，入方正。東南：墨爾根阿什河出，西緣雙城界合混元河入之。舊設站三：裴克圖、葦子溝、色勒佛特庫，東入松花北岸之佛斯亨。官商路三：東廟嶺達長壽；西北滿井達阿城；南古道嶺達五常。東清鐵路，府南。站：小嶺。

五常府：繁，疲，難。省北偏東三百八十里。渤海上京屬境。明屬摩琳衛。同治八年，置五常堡協領。光緒六年，建城歡喜嶺。八年改五常。宣統元年升府，隸西北路道。廣二百一十二里，袤二百三十五里。北極高四十五度。京師偏東十度二十七分。東：螞蜒窩集。東北：索多和。東南：九十五頂子。蘭林河自額穆緣界，又西北緣舒蘭界，合響水、寒蔥河入。右合渾水、黃泥，左納石頭、溪浪河，逕城西，復緣榆樹界。東南摩琳莫勒恩河出，右合沖河、香水、大小泥，左小黑、取才、條子、藤子河，逕五常堡來會，為拉林河。又西北入雙城。山河屯經歷，南六十里。藍採橋巡司。舊設站一：五常。官商路五：北達賓州；南達舒蘭；東南向陽山街達額穆；東北太平山達長壽；東南沖河鎮達寧安。

榆樹直隸：繁，疲，難。省北二百八十里。舊孤榆樹屯，屬伯都訥部。光緒八年，伯都訥同知徙駐。三十二年，置榆樹縣。宣統元年升。二年，隸西北路道。東：龍首山。西南：松花江自舒蘭入，西北緣德惠界，逕五棵樹鎮，入新城。有渚曰巴彥通。東北：蘭棱河，自五常緣界，迤西北緣雙城界，為拉林河。至牛頭山鎮，南卡岔河自舒蘭入，右合二、三、四道河注之。舊設站三。登伊勒哲庫即秀水甸子，西接蒙古喀倫，西北接拉林多歡，東達五常盟溫，南接舒蘭之法特哈，西北接新城之陶賴昭。

濱江：省北五百五十里。即哈爾濱，本松花江右灘地。光緒三十二年，置治傅家甸，為江防同知，駐濱江關道，分隸黑龍江省。宣統元年，劃雙城東北境益之，江防改撫民，專屬吉林，分巡西北路道駐。東：秦家岡。北：松花江自雙城合葦塘溝河緣界入。左岸黑龍江哈爾濱。總車站，城西。自此西南雙城、新城、德惠，達長春。東南阿城、賓州、雙城、長壽、寧安、穆棱，達東寧之交界驛。商埠，光緒三十一年中日約開。海關。兩江郵船總局。

長壽縣：疲，難。省東北八百六十里。明，螞蜒河衛。光緒八年，置燒鍋甸子巡司，屬賓州。二十八年改置，隸賓州直隸。宣統二年，隸西北路道。南：花曲柳山。東：西老嶺。東南：螞蜒窩集嶺，螞蜒河出，屈西，左合小石頭、七道、葦沙、西烏吉密，右養魚池、蒿麥、棱河。折東北，左合西亮珠，右黃玉、長壽。逕城東，又東北逕夾信鎮，右合東亮珠、大石頭、大黃泥河，入方正。一面坡，巡司。官商路三：西黑龍宮達賓州；南一面坡達五常；東黃泥鎮達方正。東清鐵路站五：烏吉密、一面坡、葦沙河、石頭河、交嶺子。

阿城縣：省北四百八十里。即阿勒楚喀副都統城。渤海海古勒地。明，岳希、河突二衛。宣統元年，裁改阿勒楚喀副都統置，隸西北路道。東南：牛角、廢兒諸嶺。北：松花江自濱江入，納阿什，合裴克圖河自賓州。舊設站一：薩庫哩。東清鐵路站二：阿什河、三層甸子。

延吉府：繁，疲，難。省東南七百六十里。東南路道駐。明，錫璘、布爾哈通、愛丹三衛。清初，為南荒圍場。光緒七年，弛墾。二十八年，置延吉。宣統元年升。西：哈爾巴嶺，布爾哈通河出其東，東南匯太平、倒木、岔條、簸箕、葦子諸溝，細鱗河，逕銅佛寺，至朝陽川，左合朝陽延吉河，至城南，右納海蘭河，又東北，左合一兩溝，抵汪清界。頭道嘎雅會二道嘎雅河錯出，仍緣界來會，折東南入圖們江。舊設站三：老松嶺、薩奇庫、瑚珠。官商路四：西南東古城達樺甸；西銅佛寺達敦化；南六道溝達和龍；東北小盤嶺達琿春。商埠，頭道溝、龍井村、局子街，三。宣統元年中日間島約開。

寧安府：省東八百里。即寧古塔副都統城。其舊城，西北五十里舊街鎮。康熙五年徙之。古肅慎國都。明，奴兒乾都指揮使司。光緒二十八年置綏芬，駐三岔口，尋徙寧古塔城。宣統元年升，二年更名，隸東南路道。廣八百餘里，袤六百里。北極高四十四度四十六分。京師偏東十三度三十五分。西：茨老茅山。東北：卡倫。西北：瑪展窩集。南：老松、瑪爾瑚哩窩集諸嶺。西南：牡丹河自額穆入，匯為鏡泊。右受大小夾溪、松陰河，左布尼、畢拉罕河。復北出，左合沙蘭，右馬連河，逕東京城，至府治東。右合蛤螞，左海浪河，逕乜河鎮。右合乜，左頭、二、三道河，入方正分界磖子。舊設站九：西必爾罕、沙蘭、寧古臺，北鰟頭岔、沙河子、細鱗、三道河，分自吉林三姓達寧古塔，南新官地、瑪爾瑚哩，則自塔達琿春。東清鐵路，橫道河、山巖、海林、牡丹江站四。商埠，光緒三十一年中日約開。

東寧：省東千四百里。明，綏芬河地，置率賓江衛。光緒二十八年，置綏芬撫民同知。宣統元年，改通判，更名。隸東南路道。北：黃窩集山。南：通肯。西北：萬鹿溝。西：穆棱窩集、老松諸嶺。西南：大綏芬河自汪清入，左合蛤螞、黃泥、寒蔥河，右葦子諸溝。又東北，左合小綏芬河，逕城北，南大瑚布圖河，北緣俄東海濱省界，合小瑚布圖河來會入之。官商路四：西北萬鹿溝達東清鐵路；西屯田營達寧安；西南達汪清；南沿瑚布圖河達於琿春。東清鐵路，六、小、五站三。界碑「倭」、「那」字二。綏芬河稅關。

琿春：省東南千二百里。明，琿春衛。後屬瓦爾喀部。清初，南荒圍場。光緒七年，始弛禁設墾局。宣統元年，改副都統，置同知，隸東南路道。廣二百五十里，袤三百餘里。北極高四十三度，京師偏東十四度三十分。東：分水嶺長嶺子。西北：圖們江自汪清、朝鮮緣界，合乾密江，至紅旗河口，即琿春河。出東北土門嶺，屈南，逕太平川，左合官道，右六道、五道諸溝。又西，左合夾心子、胡盧別、瓦岡寨、大小紅旗河，右四、三、頭、二道、車擔溝。逕城南，右合二道、罕通河來會。又南，逕黑頂子，合圈河，出境入海。舊設站二：北密江，中阻大盤嶺，恆假道朝鮮鍾城達慶源；東路三道溝、哈達門、二道河並達俄。界碑：南「土」，東「薩」、「啦」、「帕」字，凡四。商埠，光緒三十二年中日約開。

敦化縣：疲，難。省東南四百七十里。古挹婁國。明，建州左衛。後屬窩集部之赫席赫路。清始祖居鄂多哩城，即此。初為額穆赫索羅堧地。光緒八年建新城置，隸吉林。宣統元年，改隸東南路道。西南：牡丹嶺。牡丹江出東北，左會小牡丹江，右合四、三、二、大荒溝。又東北，左合黃泥、大石頭河，逕城東。又北，左合小石頭、雷風氣河，入額穆。東大沙、西北河並從之。舊設站二：自額穆通溝西南八十里至城；又東八十里滴媟嘴達寧古塔。官商路三：西半截河出新開道達樺甸；西南逾牡丹嶺達濛江；東黃土腰子達延吉。

穆棱縣：省東偏北千里。明，木倫河衛。清初穆棱路。光緒二十八年，置穆棱河分防知事，屬綏芬。宣統元年，改隸東南路道。穆棱窩集，鎮南。穆棱河出嶺北，屈折東北，左合泉水、大小石頭，偽臉河，右廟溝，逕城南。又東北，左合柳毛河、坎椽子、扣河溝，右太平、朝陽川。馬橋河出四頂子山，合狐貍密河。又北，左合膻羊磖子河、雷風氣、百草溝。右上亮子河，出鐵鍬背，逕下管入密山。官商路三：西泰東站入寧安；東北下城子逾青溝嶺達密山；一東渡細鱗逾鐵路至東寧。東清鐵路，磨刀石、臺馬溝、美嶺、馬橋河、太平嶺站五。

額穆縣：省東三百八十里。明，斡朵里、禿屯河二衛。後屬窩集部之鄂謨和蘇魯路。清始祖所居俄漠惠，即此。舊曰額穆赫索羅。乾隆三年，置佐領。宣統三年，改隸東南路道。西：嵩領。蘭陵河出其北，曰黃泥河，會大石頭河，緣五常界入。西南：松花江自樺甸入，左合拉發及嘎雅河，折西北入吉林。南：牡丹江自敦化入，右合大沙河，左硃爾德河，納戚虎河注入，屈東，左合馬鹿溝、都林、塔拉泡，右朝陽、大小空心木河，入寧安。舊設站六：西拉法，距吉林額赫穆站八十里；又東六十五里退摶；八十里伊壽松；又四十里至城，即額穆赫索羅站；又東八十里塔拉達寧安；一東南八十里通溝達敦化。

汪清縣：省東南千二十三里。明，阿布達哩衛。清初庫雅拉部鈕呼特居之，為世管佐領。宣統二年置，隸東南路道。北：老松嶺。南：圖們江自和龍入，二道嘎雅河自嶺西合樺安溝，緣延吉界，合藥水河，至摩天嶺仍入。左合大小汪清溝，逕城東，又南復緣延吉界注之，入琿春。東北：荒溝嶺。大綏芬河出東北，左合大石頭、老母豬河、太平溝，入東寧。舊設站三：東哈順，北至延吉瑚珠嶺站六十里；又南四十五里德通；西北逾高麗嶺至牛什哈嶺為分站。官商路二：南逾吉清嶺至延吉；東北歷綏芬甸子入東寧。商埠，百草溝，宣統元年中日間島協約開。

和龍縣：省東南八百里。明，賡金河衛地。光緒十一年，吉、韓通商，和龍峪與光霽峪西步江互市。二十八年，置分防經歷，屬延吉。宣統二年，改隸東南路道。西：秫秸嶺。迤東北雞冠磖子，又北窩集嶺，其東三、二道溝並入延吉。西南：圖們江自奉天安圖入，合紅旗河外六、五、四道溝，逕東景德，至汗王習射臺。又北逕光霽峪入汪清。官商路二：一北至延吉；一南至火狐貍溝，渡江達朝鮮會寧。又西北由窩集嶺出長白北麓，沿古洞、富爾河，歷樺甸、磐石，達奉天海龍，俗呼盤道，清初為通衢。後別為圍場，禁塞。光緒中復通。

依蘭府：繁，疲，難。省東北千四十里。東北路道駐。即三姓副都統城。古肅慎國地。明，和屯衛。清初稱依蘭喀喇。光緒三十一年改置，隸東北路道。東：大德依亨山、阿爾布善。東南：察庫嶺。西北：松花江自方正入。西南牡丹江自寧安緣界，又北緣方正界，合阿什明達、烏斯渾、伯利，逕城西注之。東：倭肯河自樺川入，合奇塔、庫倫、連珠岡、大小八浪，納七八虎力，又西北合蘇木，至城東來會。舊設站九：西妙嘎山，又西鄂爾國木索，崇古爾庫、富拉渾、佛斯恆，並江北岸，約二百八十餘里；南太平莊、烏斯渾、小巴彥蘇、蓮花泡接寧安。官商路三：西珠淇河達方正；東阿穆達樺川；東南土龍山達密山。有護江關。

臨江府：繁，疲，難。省東北二千里。金，黑水靺鞨部。清初黑哲喀喇人所居，即薙發黑斤。曰拉哈蘇蘇。光緒初，始由三姓副都統編戶入旗，分三佐領。三十二年，置臨江州。宣統元年升，隸東北路道。廣四百三十里，袤四百餘里。北極高四十六度二十分。京師偏東十三度二十分。東：街津山、小白。南：西太平。西南：葛蘭棒子。西：烏爾古力。松花江自富錦入，左會黑龍江，曰黑河口，為混同江。又東合街津河，出向陽山，入綏遠。南：饒力河自密山緣界，合依瓦魯河，又東緣饒河界，大七里星河入之。西南：倭肯河，西入樺川。官商路四：西圖斯科達富錦；東睦鄰鎮達綏遠；東南寒蔥山達饒河；又由二道岡西歷駝腰子，亦達富錦。

密山府：省東北千三百里。渤海湖州地。明，木倫河★及松阿察河堧地。清初瓦爾喀部人所居，隸寧古塔副都統。光緒三十四年置。蜂蜜山南十餘里，脈與西南黃窩集接，■三百里。隸東北路道。西南：穆棱河自其縣入。右合小穆棱、滴道哈達嶺水，左下亮子，逕城西。又東北，左合大穆棱河，其北七虎林河，其東南阿松察河，出興凱湖，東北緣界，並入虎林。北：饒力河，東緣臨江界入饒河。官商路六：西大柞木臺達穆棱；東楊木岡達虎林；西北太平砬子達依蘭；北達臨江；南至快當別；東南龍王廟達俄。界碑：興凱湖東「亦」字、西「喀」字，又西「拉」字、「瑪」字。

虎林：省東北千九百里。宣統元年，置呢嗎口。二年更名。署西南關帝廟榜題「嘉慶己巳重修」，則漢民足跡早至。隸東北路道。西：七虎林山。西南：半拉窩集、蘇爾德。西北：安巴倭克里。北：那丹哈達拉嶺。南：烏蘇里江自俄東海濱省緣界，納松阿察及小黑河，又北納大小穆棱河，逕城東。又北納七虎林河，合阿布沁、小大木克、獨木、外七里星河，入饒河。官商路三：南至大穆棱河，西歷索倫營達密山；南歷倒木溝至龍王廟；一城北下水撈達饒河。惟烏蘇裏時溢，沿江哈湯多，足礙行旅。又由治至渡江，溯呢嗎，即至烏蘇里鐵路伊曼站。

綏遠州：省東北二千五百里。清初使犬部額真喀喇人居之，隸三姓副都統，曰伊力嘎。宣統元年置，隸東北路道。北極高四十度四十九分。京師偏西四度四十八分。西南：秦得力山、額圖、昂古喀蘭、太平。南：完達、科勒木蘇拉立喀蘭。北：混同江自臨江入，合二吉利、秦得力、沃泥河、濃江。南：烏蘇里江自饒河入。右畢拉音畢爾竇，屈東北，右東海濱省，分二支來會，折西北亦入之。官商路三：西秦皇、魚通，西小白山，並達臨江；東南窩集口達饒河。烏蘇里下口西岸有「耶」字界碑。

方正縣：繁，疲，難。省東北九百二十里。清初呼爾哈部人居之，隸三姓副都統。光緒三十二年置大通，隸依蘭，治江北崇古爾庫站。宣統元年，徙治江南方正泡，割濱州長壽東境益之，更名，隸東北路道。西：萬寶山。東：雙鳳、鳥槍頂子。南：東老龍爪溝嶺。北：松花江自賓州入，納螞蜒及柳樹、黃泥河，逕城北，合二古力、德墨里、大小羅拉蜜。又東北，納珠淇河，入依蘭。東南：牡丹江自寧安緣界，合大小營門石，四、五、三道諸河從之。官商路三：西新安入賓州；東達溝達依蘭，舊阻哈湯，近通利；西南黃泥河入長壽。船埠：德墨里屯。

樺川縣：省東北千三百十八里。清初黑哲喀喇人居之，隸三姓副都統。宣統二年置，治佳木斯。三年，徙悅來鎮，隸東北路道。西：格布蘇嶺、猴石山。南：巴虎。東：馬庫力。南：筆架、哈達密。東南：倭肯河，自臨江緣界，及七八虎力河入依蘭，注松花江。西北合音達木、小鈴鐺麥河，入富錦。東南：柳樹河從之。官商路三：西蘇蘇屯達依蘭；東汶登岡，東南寶山鎮，並達富錦。船埠：佳木斯屯，瀕江。

富錦縣：省東北千八百里。清初黑哲喀喇人本部，曰富克錦。光緒七年置協領。三十三年置巡司，隸臨江州。宣統元年改隸東北路道。南：對錦山、別拉音、四方臺。西南：雙崖。東：烏爾古力。北：松花江自樺川入，納柳樹、哈達密河，入臨江。西南七星砬子，大七里星河出東北，緣界合砭石河，逕對面城屯，流分復合。官商路四：西霍悅路達樺川；東古必扎拉達臨江；東南歷臨江二龍山鎮達饒河；南懷德鎮達密山。

饒河縣：省東北二千百四十里。明，尼瑪河堧地。後為窩集部之諾羅路。清初瓦爾喀部人居之，隸寧古塔副都統。宣統元年置，隸東北路道。南：佛力山、大頂。西：小菜根。西南：雙呀堪達。東：東老營盤。東南：烏蘇里江自虎林入，合外七里星、大小別拉、大帶、小安河，北至斯莫勒山。西南：饒河自密山緣臨江界，合大索倫、蛤螞罣、寶清、貛子、里七里星、大佳氣河，入逕城北，又東，右合小佳氣、蛤螞河，逕饒力葛山來會。又東北，入綏遠。官商路二：東沿烏蘇里，分達綏遠、虎林；西沿饒力，分達臨江、密山。

◎附志

寶清州：宣統元年擬置於饒河西境寶清河西。

勃利州：宣統元年擬置於依蘭東南倭肯河上游，即古勃利州地。

臨湖縣：宣統元年擬置於密山東，南臨興凱湖，有小興凱湖。


\end{pinyinscope}