\article{列傳二百九十六}

\begin{pinyinscope}
列女二

張延祚妻蔡陳時夏妻田傅光箕妻吳

鄭哲飛妻硃李若金女王師課妻硃秦甲祐妻劉

艾懷元妻姜周子寬妻黃李有成妻王

楊方勖妻劉鄒近泗妻邢胡源渤妻董林國奎妻鄭

陳仁道妻龐張某妻秦李氏女何某妻韓張榮妻吳張萬寶妻李

沈學顏妻尤王賜紱妻時王某妻張子曰琦妻魏李學詩妻趙

學書妻高高明妻劉鄧汝明妻劉魏國棟妻龐

呂才智妻王許爾臣妻駱原某妻馬張揚名妻彭沈萬裕妻王

盧廷華妻沈李豁然妻楊曾經佑妻林梁曇妻李

姜吉生妻木曹某妻王潘思周妻傅倪存謨妾方硃

楊震甲妻楊楊三德妻馬張壺裝妻牛陳大成妻林溫得珠妻李

賈國林妻韓孫云妻白圖斡恰納妻王依氏吳先榜妻鄭

王元龍妻李蔡庚妻吳韓某妻馬李鳴鑾妻黃金光炳妻倪

徐嘉賢妻劉冒樹楷妻周曾廣垕妻劉馮丙煐妻俞

袁績懋妻左子學昌妻曾俞振鸞妻傅周懷伯妻邊

吉山妻瓜爾佳氏張某妻錢戚成勛妻廖曾惟庸妻譚

謝萬程妻李李殿機妻王長清婦程允元妻劉

楊某妻樊劉柱兒妻魯李國郎妻蘇趙惟石妻張鍾某聘妻吳

岳氏姚氏張氏袁氏楊某妻張周士英聘妻張

藺壯聘妻宋沈煜聘妻陳王國隆聘妻餘於天祥聘妻王

方禮祕聘妻範姚世治聘妻陳何秉儀聘妻劉

沈之螽聘妻唐貝勒弘暾聘妻富察氏濰上女子

吳某聘妻林雷廷外聘妻侯程樹聘妻宋張氏子聘妻姜

錢氏子聘妻王王志曾聘妻張李家勛聘妻楊

李家駒聘妻硃賈汝愈聘妻盧袁進舉聘妻某李應宗聘妻李

何其仁聘妻李王前洛聘妻林節義縣主李承宗聘妻何

吳某聘妻硃徐文經聘妻姚李煜聘妻蕭劉戊兒聘妻王

硃某聘妻李武稌聘妻李陳霞池聘妻錢汪榮泰聘妻唐

季斌敏聘妻藺董福慶聘妻馮喬湧濤聘妻方

張氏女粉姐闞氏女趙氏婢

張延祚妻蔡，漳浦人。國初，師既下福建，濱海數百里，猶群起負固。有方祐者，謀舉兵，延祚與語，不合，被殺。子才十餘歲，蔡哀慟，謀復仇。一日，聞祐將其徒至，方夕，易男子服，挾刃詣祐壘。未至，顧見其子踉蹌來，念母子並命，斬張氏祀，乃與俱歸。既，祐降為民，娶於蔡，其婦，蔡大母行也，因得常見祐。祐甘語謝蔡，蔡益憤，夜輒握刃刺壁，壁穿，刃猶擊。

順治五年春，蔡伺祐有所過，度道所必經，將其子止松林中，挾刃俟。日午，祐雄服怒馬來，蔡自林中出叱祐，祐驚呼從者，從者駭走。蔡持刀斫祐，祐墜馬，負創走，蔡疾追之。行人聚而譁，蔡且奔且言曰：「吾夫為此賊害，有助者，吾與俱死！」追及祐，祐攀松枝與鬥，中蔡額，血被面，鬥益力。遂迫祐，左手捽祐，右手奮刃，斷其首，擲道旁，觀者皆大驚。

蔡持祐首告於延祚墓，將其子詣巡按御史臺門請死，巡按御史霍達異其事，問：「有主者乎？」蔡哭對曰：「夫死，所以不即死者，以有子耳。今子且不顧，安肯受他人指耶？然殺人當死，公毋撓國法。」達乃釋不問。

陳時夏妻田，長樂人。時夏父超鵬早卒，母高守節。田讀書，知大義。時夏貧，事王姑及姑高，朝夕扶持，不去左右。病不能食，輒以口哺。時夏卒，督諸子讀，嘗自述與夫論學語，為敬和堂筆訓，以授諸子，粹然儒家言。其自序略曰：「余茍延性命，祗以三子一女，冀其能自立，不至辱泉下耳！大兒今十一，猶有童心，況諸幼孤，未亡人心力垂盡。恐旦暮死，而夫子之學行，與餘之出肝膽，忍艱苦以冀其有成者，將誰為余告之耶？爰述先訓，書之於冊。嗟乎！小子異日讀此，其能自省，使餘生不負於子女，死不愧於夫子否耶？」居十餘年，卒。

傅光箕妻吳，宣城人。吳歸於傅，光箕已病矣，逾年卒。吳父母欲嫁之。吳歸，留吳而訟傅氏，衣食吳。吳還傅氏，以訟故勿納。吳復歸，請自食，無累父母。力紡，聞有媒至，輒求死，乃別居。明季，饑，恆餓。鄰饋之，勿受。族姊歸於魏，亦嫠也，遺之米，乃半易糠覈。或怪問之，曰：「雜糜之，可一月不死也。」久之，紡有餘錢，得婢曰春蘭，拾籜供爨事。里媼或呼春蘭食，吳必審所自，戒勿輕受食。春蘭自是即不受里媼食。

鄭哲飛妻硃，哲飛，南安人；硃，明魯王以海女也。嫁哲飛，生丈夫子一，女子子三，而哲飛卒。會以海亦殂，渡海至臺灣，依明宗室寧靖王術桂以居。康熙二十二年，師克臺灣，術桂自殺，硃奉姑育諸孤，以女紅自給。居五十餘年乃卒，年八十餘。初師下舟山，以海妃陳入井死，以海謚之曰貞，而以海女又以節終。

李若金女，名訚，餘干人。明季，字淮王世子由桂。入國初，由桂出亡，訚誓不更字，嘗詠金環曰：「紅爐經百鍊，不失本來真。」事父母孝，年五十九卒。

王師課妻硃，蕭山人。師課，明天啟中官太醫院院判，卒。明亡兵亂，硃率二子避九里坳，嘗遇賊，脅以刃，硃奪刃剺面，哭且詈。賊欲殺之，二子號慟求代，得不死。事平，歸老於家。嘗為勖子歌五章，其三章曰：「我生之後逢世亂，白頭兵起蒼黃竄，膚血染點叢麻紅，母子支離宵不旦。飛雷聚驚鼓鼙，秋雨淋漓斷薪爨。嗚呼，九里坳邊真瓦全，爾曹性命天所憐。」五章曰：「庭闈肅潔辭親族，薄田聊許資饘粥，震蕩扁舟波復風，兒才卻聘家回祿。此身直緣正氣生，機杼猶能活枵腹。嗚呼，但原長作太平民，何嘗俯仰慚天人。」

秦甲祐妻劉，三原人。甲祐病瘓，劉侍疾甚謹，筦家政甚飭。越十年，甲祐卒，時歲饑，兵未定。劉撫二子四符、四採。嘗訓之曰：「年荒，眾人之荒；學荒，則吾兒之荒也。兵亂，眾人之亂；心亂，則吾一家之亂也。」聞者以為名言。四符，甲祐前婦子也，劉愛之，均於所生。

艾懷元妻姜，米脂人。懷元父穆，兄懷英，在明皆官參將。穆卒，國初懷英降，入鑲藍旗，授牛錄章京，居京師。順治八年，懷元往省其兄，既歸，仇家誣為逃人，遂亡命。官收其孥，穆妻馬，老矣，妾金請代，姜方娠，皆就逮。明年，事雪，西還。姜襁稚子，金與相扶持，行數千里。又明年，馬與金皆卒，懷元遣信至，言母死不得奔喪，誓畢生不歸。姜食貧撫子，居四十餘年乃卒。

周子寬妻黃，順德倫教村人。子寬刺船，與其侶戲，侶溺，坐減死戍貴定。黃求從夫行，譁縣門，吏為注官書。乃盡鬻嫁時物畀舅姑，制竹擔荷具從夫行。夫道病，黃行經村市，操土音歌，求錢，得藥物酒食奉夫。夫瘳，達戍所。居十七年，舉一子、二女，而夫死。黃求以夫骨歸，跪縣門搏顙二十餘日，吏許之，畀以牒。

黃懷牒裹夫骨，筥負小兒女，獨身以行。其長女已嫁農家子，牽衣泣，黃斥不顧。黔多虎，而黃負夫骨，逆旅禁不納。日汲於澗，拾樹枝以爨，夜宿道旁廢廟，恆見虎殘人，餘骼狼藉，無所怖。及至村，黃齒既長，黧黑醜惡，又雜羅施語。有叟獨識之，指道旁塚曰：「此而翁也，而姑殭墻陰，不食已一日。」

黃求得姑，姑兩目眊，黃引其手拊裹中骨，及筥中兒女。姑抱而噎，黃大號，筥中兒女亦號。鄉里皆走視，義之，畀以金，僦屋奉姑居。黃行逮歸十九年，順德人號曰「女蘇武」。

李有成妻王，常寧人。寡，悉散奩飾於族鄰貧者。將卒，呼諸婦曰：「吾寡居四十餘年，耳目如聾瞶，未嘗妄視聽，汝曹其識之！」

楊方勖妻劉，宣城人。嫁五日而寡，剪發自誓。鄰婦或微諷，劉出刀以示，曰：「吾晝以是為鏡，夜以是為枕。」鄰婦懾，不敢復言。

鄒近泗妻邢，昆明人。寡而貧，或諷之嫁，邢曰：「吾能忍饑寒，不能忍恥。」卒以節終。

胡源渤妻董，臨清人。源渤卒，董年十五，為嫠八十年，年九十五乃卒。里婦或問：「守節易乎？」曰：「易。」「如無夫何？」曰：「如未嫁。」「如無子何？」曰：「如有子而死若不孝。」曰：「何以制此心？」曰：「饑而食，倦而寢，不饑不倦，必有事焉，毋坐而嬉。吾嘗為人傭，治女紅，必求其工。求工，則心專；心專，則力勤；力勤，則勞而易倦。倦即寢，寤即興，毋使一息閒，久之則習慣矣。」

林國奎妻鄭，閩人。國奎卒，有子二。鄭將殉，姑誡以存孤，乃已。一子殤，遂自沉於江，漁者拯以還。姑疾，刲肝雜糜進，疾良已。族有亡賴子嘗中夜至，告族人杖於宗祠。亡賴子為嫚書汙鄭，鄭恚，取刀斷左耳，訟於縣，縣笞亡賴子。亡賴子出，益妄語，鄭復割右耳。巡撫卞永譽聞其事，坐轅門讞其獄，令隸以兩耳示觀者，械亡賴子至，閱嫚書一行，輒撻其面，復重榜荷校論戍邊。居數月，鄭兩耳復生，永譽復坐轅門，召而察之，左耳完且晰，右耳赤如血，下廓乃微赬而短於左。文武吏及諸觀者皆驚嘆，一時稱異事云。

陳仁道妻龐，博白人。康熙十九年，吳三桂將程可任掠博白，仁道將與鄰人拒之，為所殺。龐自經，家人救之，甦，乃斥產購得殺仁道者，殺諸仁道墓前。

張某妻秦，三原人。康熙三十一年，仍歲大祲，縣民多流亡。秦內外無所依，至龍橋河北，河岸坼有隙，自匿其中，有老人憫之，遺以食。明日復往，則昨所遺故在，勸之食，且問故，秦曰：「謝翁厚，然不可為常，先後等死耳，我坐岸隙，令死不至暴露足矣。」遂餓而死，年二十餘。老人為封焉。

同時李氏女，從父母逐食至漢口，父母皆疫死。女年十六，美，儈聘焉，將鬻使為妓，女得其情，力求死。三原人賈漢口者群詰儈，儈陰殺之。

何某妻韓，張榮妻吳，張萬寶妻李，皆濰縣人。韓早寡，求疏屬子為後。康熙四十三年，濰大饑，韓晝抱子拾薪，夜則紡績，日一食。久之，有所蓄，非甚饑則不食。卒買宅娶婦生孫，年七十三卒。

吳嫁三日，夫死，貧甚，轉役自活，夜必歸其室。得米雜糠粃樹葉為食，贏一日食，則一日閉戶。年九十二，病將死，呼其侄，謂曰：「我有銀紉衣帶，猶昔吾夫物。我死，以此市棺埋我夫墓側。」

李嫁生子，方晬，而喪夫。舅、姑謂曰：「汝不幸，我曹老，子幼，汝當如何？」李泣曰：「婦非為舅姑老子幼，夫死何所不得？猶忍活至此，婦自審已決，原舅姑無疑。」舅賣漿，暮出戶，聞鐸聲，必趨往代其擔。抱子力作，人未嘗見其啟齒。既喪舅、姑，娶婦生孫乃卒。疾革，謂其子曰：「我死得見汝父，我甚喜，汝勿悲也！」

韓居縣東南草廟村，吳居縣西張家村，李居縣北長甿村。

沈學顏妻尤，仁和人。學顏卒，無子，以從子時吉為後。時吉生子大震，又卒。尤撫孤孫，其兄侮之。秋將穫，以眾刈其禾，尤置針於髻末，外向踴而號，兄提其發，針創手乃去。常恨其孫弱，曰：「我安得見曾孫，見曾孫，死不恨。」大震娶婦舉子，尤乃卒。既卒，大震復舉子近思，自有傳。

王賜紱妻時，黃平人。賜紱出行，宿於翁丙，為苗所殺，棄尸箐中。時行求得之，告官，得苗五，俱伏罪，時年二十一。母欲令更嫁，剪發、烙左頰，毀容矢不行。

王某妻張，灤州人。早寡，無子。以族子曰琦後，亦早卒，妻魏，亦州人。所居村曰柳河，地卑濕，食不足，掇草根木葉，拾蘋藻，雜糠粃以食其孤，復殤。復以族子後。張卒，族人諷魏嫁，魏不可。居十餘年，為所後子娶婦，乃語所親曰：「吾乃今志始遂，使嫁，不過溫飽死耳。人恆苦貧，吾獨不自覺。苦皆自樂生，吾生不知為樂，又焉知有苦？」

州又有李學詩妻趙，學書妻高，娣姒以節著。學詩、學書生友愛，行涉水，學書誤就深，學詩拯之，相抱持俱死。趙生二女，高無出，食貧堅守，年皆逾八十。

高明妻劉，秦安人，早寡，子步雲幼。貧甚，嘗伺鄰家炊，乞餘熱為兒煁餅。步雲稍長，就學歸，則燃燈讀。劉縫紉，夜必盡數線。一夕，線未盡，步雲倦臥，撫之有淚跡，問曰：「兒耶病？」曰：「無之，但饑耳！」劉泫然曰：「兒不慣餓，我則常耳！」步雲為賈，家漸起。

鄧汝明妻劉，崇善人。康熙四十一年，歲大無，官煮粥食饑民，劉不食五日。鄰家招偕赴，劉恥之，三出三返，終不行。因投水，漁人拯之，坐岸側，漁人去，復入水死。

魏國棟妻龐，蠡縣龐家莊人。祖姑徐、姑董，皆節婦。國棟卒，無子，龐力女紅以養。織日一疋，或授以纑，織成必增重，曰：「糨所滋也。」或與值多一錢，不受。祖姑八十餘，目昏，向曝、如廁，躬負以出入。姑亦至八十，負出入如之。再居喪，有周之者，龐曰：「吾貧，幸相貸，然必償。如不使我償，是視我非人也。」日夜織，不期月皆償。當葬，衰而前柩，或請代，龐曰：「我祖姑、我姑無子孫，我在，即其子孫也，可代乎？」姑葬以夏，方雨，龐涉潦號踴，見者皆流涕。雍正三年，縣大水，歲無。有縣治賑役自戶外呼告之，龐曰：「婦固饑，然食朝廷米，償否？」曰：「賑也，何償？」龐曰：「償則食，不償，則我孱婦何功報朝廷而徒食乎？不可！」遂鍵戶，復呼之，不應。縣使役具刺歸之米一石，龐復辭。役曰：「此喬令君所以旌節義，毋辭！」乃拜而受。縣上其事，得旌，族人為立後。

呂才智妻王，博興人。才智病人區僂，杖而行，鬻餅於市。歲祲，才智將鬻王，王曰：「汝病廢，我去，汝不得生！且我身值幾何？汝不過得數日飽。食盡，終當死。等死，不如相依死也。」乃令才智守舍，而出行乞。生一子，才智死，終不嫁。

許爾臣妻駱，肅寧人。家奇貧。爾臣及其父母相繼卒，駱號於市，得柳棺瘞焉。或勸：「盍嫁？」駱曰：「乞食雖辱，猶勝於再嫁！」卒以窮餓死。

原某妻馬，河津人。康熙六十年，饑，行乞食。泣語人曰：「乞食至辱，不如死，顧安得死所無累人耶？」或漫應曰：「去此十餘里，有紅石崖，死此，可無累。」馬明日徑至其所，脫耳環易餅，遲鄰人過者，囑以畀其母，曰：「為我語母，無復望我，我今死此矣！」即投崖下死。

張揚名妻彭，臨江人。早寡，貧，或謂行乞可得食，彭唾之，曰：「我亦書生婦，有餓死張氏舍耳，安能為丐？」日夜操作，立後，娶婦，持門戶。

沈萬裕妻王，浙江山陰人。萬裕早失母，王事後姑謹。萬裕卒，子幼，後姑虐使之。舅予田數畝，使別居。後姑使嫁，王不可。後姑陰取犬子胞擲王室，陽出之，曰：「寡婦室，何乃有此？」迫嫁益厲。或語王：「當以死自明。」王曰：「吾當死。吾死孤不得生，夫且無祀，事終當白。吾死，又誰吾明也？」藏其胞，事後姑愈謹。後姑有少子訟於縣，知縣姚仁昌察胞非人，杖少子，而表王節。其後少子死，王收其孤，為娶婦。

盧廷華妻沈，永定人。廷華好狹邪游，擯沈異居。姑溺愛，亦惡沈。沈晨必謁姑，為理井臼。或私具甘旨，姑不善也。施鞭撻，無懟。廷華得惡疾，沈乃歸侍。廷華死，以節終。

李豁然妻楊，永年人。康熙十五年，豁然卒，楊年二十一。事舅姑孝。撫子尊賢，娶婦王，生子而尊賢卒，姑、婦共撫孤孫至成立。楊以乾隆四十二年卒，壽百二十，守節百有一年。王前一年卒，年亦九十八。

曾經佑妻林，惠安人。早寡。所居濱海，為漁家補網，夜無燈，隨月升落為作輟。積數十年，目因以盲，而手甚習，操作如故。舅姑資以老，復為夫立後。

梁曇妻李，臨汾人。曇卒，時子生方兩月，貧，啖野菜以活。曇嘗蒔槐於庭，李日紡其下，護之甚謹。曰：「此吾夫手植，見之如見吾夫矣！」鄉人因稱「節婦槐」。

姜吉生妻木，東川人。雍正八年，東川屬夷叛，從吉生逃山中。賊至，殺吉生及其子，木忍哭伏林間。師至，賊降，木躡賊至城西，手搏殺吉生賊以告官，請得手刃之。提督張耀愍而許焉，遂磔賊以祭吉生。

曹某妻王，興縣人。早寡，子喑，鄰婦亦早寡，相與約不嫁。居十五年，王詣其戚，或自外至，曰：「鄰婦嫁矣！」王曰：「信有之乎？」曰：「信，我所目見也！」王乃大慟，曰：「不意此婦，乃有此事！」遂絕。

潘思周妻傅，名五芳，會稽人。思周父為田州吏目，傅氏亦僑居廣西。嫁年餘，生一女，思周卒。或欲聘焉，傅截發矢曰：「所不終於潘者，如此發！」未幾，母與兄死，兄公及娣又死，舅亦死，傅持六喪還。出郭門，身衰絰，徒步號泣以從。僮民皆感嘆，稱孝婦。歸營葬，撫叔及其女畢婚嫁。

倪存謨二妾方、硃，富順人。存謨為英山知縣，坐事戍伊犁，方、硃皆從。存謨死，方、硃慟不食。伊犁將軍為徵賻，俾持喪歸。至富順，嫡子出郭迎，方、硃相謂曰：「我二人不死者，懼主人骨不歸。今歸矣，請死。」相攜躍入江，救不死，嫡子及孫死，撫曾孫二成立。

楊震甲妻楊，楊三德妻馬，張壺裝妻牛，皆秦州人。夫皆出客游，久不歸。皆善事孀姑。馬姑尤嚴，日被箠楚，奉之愈謹。楊撫子女成立。馬、牛皆無子，立後。州人為之語曰：「馬牛羊，立人綱。夫遠客，姑在堂。胸中冰，頭上霜。」蓋借「羊」目楊也。

陳大成妻林，連江人。大成坐事戍黑龍江。將行，遣林別嫁，林不可，從大成戍所。居二十八年，大成死，林裹其骨，襁兒女，乞食跣行萬餘里，還故鄉。灌園自給，葬大成祖墓側。

溫得珠妻李，永清人。得珠早喪母，父娶後妻，生二子，遂惡得珠，並憎李。得珠病狂易，一日逃其叔杖，投井死。父母聞，不哭，李力請，乃得斂。遺腹生子經元，舅姑迫李嫁，謂李嫁，則田廬皆二少子產也，因虐之百端。李度終不可留，抱經元辭舅姑還母家，賃地以耕，勞苦自食力。經元娶婦生孫，而舅及二少子皆死，遺田亦殆盡，姑衰病無所依。李乃率子婦還，起居床下。姑執手流涕，道其悔也；而得珠叔故助虐者，亦前死，其嫠仰食於經元。經元有四子，皆力田，能孝養。

賈國林妻韓，國林，扶溝人；韓，淮寧人。乾隆五十一年，大饑，民為盜。國林有族子二，行無賴，執國林及韓，綁於庭之槐，而盡取其室所有，已乃斫綁釋之。國林將指傷，越三日死。韓欲告官，無人焉為之佐。有子二，皆幼。其弟日負薪米贍姊，夜執梃伺門戶。居數年，無賴又至，徹其屋茅，擲大磚中韓手，遂奪田伐樹，一不與較。二人者死，乃稍稍得安。嘉慶二十三年，又大饑，無賴有子鬻其嫂，夜出走，韓為召其夫婦之。因泣告其子曰：「害爾父者，某也。今其子又鬻嫂，不仁哉此父子也！顧為賈氏婦，即餓死，豈可失清白，汝曹當死守之！」此婦竟得免。

孫云妻白，興縣人。生十四年而嫁，嫁十三年而云卒。又二十年，子長娶婦，白挈以拜雲墓，指而言曰：「此君子也，此君婦也，吾事畢，可以從君矣！」慟而僕，遂絕。

圖斡恰納妻王依氏，滿洲人，乍浦駐防。圖斡恰納，瓜爾佳氏，早喪母，尋亦卒，無子，嗣絕矣。父查郎阿謀為立後，王依氏曰：「子他人子，終非骨肉，不足奉大宗，原翁娶繼室。」查郎阿感其意，娶於邵，生子觀成。觀成生七月，而查郎阿卒，王依氏哀姑少寡，奉養甚謹，躬操作助姑撫孤。既遘疾，猶不自逸，事輒代其姑。卒時觀成已舉鄉試，以子鳳瑞為兄嗣，未百年而子孫繁衍至百餘人。

吳先榜妻鄭，陜西山陽人。先榜卒，鄭誓殉。家人慰喻之，曰：「兩兄公皆無子，若方有身，男也，吳氏幸有後。」逾數月生男，撫以成立，吳氏得有後。

王元龍妻李，嘉興人。元龍悍，嗜酒，稍拂意，輒呵斥。既，傷於酒而病，李斥嫁時所媵田供藥餌。元龍病，益悍，稍間，則日夜博。怒李，故以非禮虐使，或加以鞭楚，李安之，無幾微忤也。元龍病三年而死，李朝夕上食，輒號慟。服除，會兄公之官福建，姑老不能赴，李往奉姑，七年而姑卒。李泣謂諸從子曰：「我當從汝叔於地下矣！」會火發，李整衣坐樓上，有梯而援者，李戒毋上樓，燼死焉。

蔡庚妻吳，合肥人。早寡，立從子為後，以事姑。嘗為辭自序曰：「父母生我時，惟原得其所。十六歸君子，同心祀先祖。歸時舅已歿，姑老誰為主？嗟嗟夫質弱，終朝抱疾處。十八幸生男，朝夕姑欣睹。無端因痘殤，姑泣淚如雨。堂上節姑哀，入幔痛肝腑。二十再生男，視若擎天柱。兒生甫一載，忽然夫命殂。始婦並時啼，眷屬群相撫。死者不復生，弱息堪承父。那知天奪兒，骨肉又歸土。姑祗有哭時，我豈無死所！還念朽姑存，我死誰為哺？隱痛斂深閨，衰顏原長護。奇災偏遇火，焦爛姑肌膚。和血以丸藥，年餘乃如故。災退宜多壽，云何復病殂！送姑歸黃泉，夫缺我今補。我今補夫缺，一死何所顧？哀哀我父母，惸惸將泣訴！」卒，年八十有八。

韓某妻馬，萊蕪人。貧，夫商於遼陽，馬出為傭。聞夫死，其父欲嫁之，馬曰：「歸夫骨其可。」乃乞食行五千里，得夫骨，負以歸。日行一二十里，夜或露宿，犯風雪，行歲餘，乃至家。既葬，其父終欲嫁之，馬執白刃自誓，乃已。

李鳴鑾妻黃，騰越人。咸豐間，雲南回亂，鳴鑾以千總戰，負傷卒。黃截發，撫二子。同治初，寇至，轉徙為人縫紉浣濯，日率一粥，仍督子讀不輟。嘗曰：「人不讀書，與禽獸何異？」

金光炳妻倪，金華人。光炳卒，倪殉，救免。洪秀全兵至，攜二子竄山谷。亂定，力作自給。貧甚，督子讀，不少假。

徐嘉賢妻劉，嘉賢，天津人；劉，桐城人。嘉賢少從軍河南，嘗單騎入賊壘，拔陷賊婦女數百人出。旋卒。劉貧，輒數日不舉火，嚴督其子讀。族有為令者招使往，劉曰：「今不自立，而託於人，懼吾子之不振也！」謝不往。

冒樹楷妻周，樹楷，如皋人；周，祥符人。樹楷以知縣待缺福建，早卒。周挈子女從舅廣州，舅亦卒。僑居，日食率百錢，翼子女以長。子得官，將請旌，周拒之曰：「婦節常耳，人子於其母，奈何欲假以為名哉？」父星詒，諸父星譼、星虓，並有文行，周刻其遺著，為父營葬，置墓田焉。

曾廣垕妻劉，衡陽人。歸廣垕，舅老，姑前卒。兄公初喪，舅痛子，幾失明，出入需人。劉侍舅謹，日執炊，一飯三起視舅起居衣食。雖貧，必具酒肉。舅病，奉侍七晝夜不就枕。舅卒，棄田廬治喪。劉方產，徙陋巷，艱苦冰雪中。廣垕又卒，乃與姒李同居，以子為之後。李亦苦節，劉事之如姑。晝治針黹，夜則紡績，節衣食，命子熙就學，卒成進士。方極困，老稚或乞食，必分食與之。晚少豐，年饑，必出穀以賑貧者。

馮丙煐妻俞，丙煐，大興人；俞，婺源人。丙煐為世父後，俞事兩姑，維護調和。迭遘諸喪，丙煐亦卒，喪葬皆盡禮。光緒二十六年，京師被兵，俞市米數十石與貧者，戚友相依者六十餘家，衣食之，亂定始去。亂後多暴骨，募貲為收斂。死難者，求其姓名為請旌恤。獄囚衣糧主者不能給，斥銀米畀之。其後直隸、安徽災，輒募貲至鉅萬。京師恤嫠會、八旗工廠，皆輸金以助其成。

袁績懋妻左，績懋見忠義傳。左名錫璇，字芙江，陽湖人。事親孝，父病，刲臂和藥進。工詩善畫，書法尤精，著有卷葹閣詩集。

績懋子學昌妻曾，名懿，字伯淵，華陽人。通書史，善課子，著有古歡室詩集、醫學篇、女學篇、中饋錄。

俞振鸞妻傅，振鸞，餘杭人；傅名宛，號青泉，大興人，以禮女。能承父學，工詩，著有山青雲白軒詩集。教子嚴，建宗祠，立條教，示子孫。光、宣間，江、浙遇災，屢蠲金賑之。

周懷伯妻邊，懷伯，餘杭人；邊，諸暨人。邊事姑孝，懷伯卒，有女子子三。邊恃女紅養姑，營喪葬，嫁三女，貸於人以舉。節衣縮食，數十年乃畢償。年六十九，知將死，辭親族，啟夫墓右生壙，坐臥其中，遂死。堅囑毋具棺，重以累人。親族哀其志，樏梩而掩之。

吉山妻瓜爾佳氏，名惠興，滿洲人，杭州駐防。早寡，事姑謹，嘗刲肱療姑疾。光緒季年，創立女學。逾年，貲不足，校將散，乃飲毒具牘上將軍，自陳以身殉校。且言曰：「雁過留聲，人過留名，我非樂死，不得已耳！」既死，將軍瑞興與巡撫張曾易又奏聞，賜「貞心毅力」額，眾為集貲擴校，以「惠興」名焉。

張某妻錢，嘉興人。生一女而嫠，還依父母居。姑貧，計鬻之，度錢剛，言無益，陽攜以省戚。先期告鬻婦家，待郭外，舟出郭，別有舟來並艤，則鬻婦家人也。姑乃告錢，錢即起，躍入水。鬻婦家人大驚，而姑已得錢，強婦往，趣舟行。錢屢躍入水，持之不能止，至三。眾皆懼，乃送還父母家，而錢為救者搤胸傷，咯血，數月卒。

戚成勛妻廖，江津人。成勛家萬山中，張獻忠之亂，成勛出避寇，廖弱不能從，閉重門獨居。家故有餘粟，粟將盡，就池畔種稻以食。衣敝，綴草自蔽。居四十餘年，山徑塞，與世隔絕。成勛竄黔中，聞亂定，乃還，行求故山，斧竹木得道，見其宅盡圮，隱隱起炊煙。呼且入，廖自樓上問誰何，成勛道姓名，廖乃泣曰：「我夫今得還耶？我無衣，君以餘衣畀我，乃得下相見。」成勛解衣擲樓上，廖衣以下，面目黧黑，發如蓬，相持大慟。其居又十餘年，年各至九十餘。

曾惟庸妻譚，衡陽人。順治五年，譚歸惟庸，方四閱月，惟庸為游騎掠去。亂定，有言惟庸死者，譚召族人，分授以田宅。康熙二年，惟庸還，詐稱行賈，過譚，音容已盡變，譚不能識。求食，與之；求借宿，不可。越日再至，乃自名惟庸，譚未敢信，問臨別時事，嘗授三鑰，鐵奇銅偶，語皆驗。譚乃泣而言曰：「君別十六年，謂物故久，今幸生還，當告諸宗族。」惟庸召族人，置酒，具白其事，為夫婦如初。

謝萬程妻李，唐縣人。萬程父儀，順治間諸生，貧，卒無棺，萬程將鬻妻以為斂，不忍言。李知萬程意，哭請行。南陽民王全以二十四金鬻李歸，將以為妾。李至全家，日涕泣，但原供織紝，不肯侍全，全亦聽，不強。居一年所，全兄大有與全隙，詣南汝道告全匿逃人。事下南陽府同知張三異，三異漢陽人，嘗為陜西延長知縣，有惠政。詰大有，辭遁。召全，並以李至，問何為匿逃人，全目李妾，因言：「妾至日涕泣，但原供織紝，居一年所，不我從也。」問得自何所，乃復召萬程，具得賣妻葬父狀。三異驚嘆，問萬程：「欲復合否？」萬程言：「妻故無失德，聞其至王氏日涕泣，但原供織紝，居一年所，艱難以守身。我豈不欲合，而無其貲，則奈何？」三異出俸二十四金償全，而使吏以金幣送萬程夫婦還。

李殿機妻王，名素貞，亳州人。幼喪母，父以字殿機，殿機父範同，順治初坐法，妻張及殿機沒入象房，殿機方三歲。稍長，自鬻於鑲紅旗護軍厄爾庫為奴，厄爾庫妻以婢蕭。王從其父居二十餘年，其父病且死，以簪珥授女，泣曰：「此李氏物也！」又數年，或傳殿機死，王氏諸父兄迫女別嫁，女原為殿機死。久之，詗殿機猶在，欲走京師求殿機。鄰有範一魁者，其父友也，王乞為導，諸父兄不欲，令處於樓，去其梯。王以夜縋而下，從一魁至京師，求諸象房，有知者導至厄爾庫家，殿機荷畚拾馬通自廄出。一魁前與語，王出父故所授簪珥，相向哭，行路聚觀，皆流涕。厄爾庫義之，許放殿機及蕭，不督自鬻值。巡視南城御史阿爾賽疏聞，下禮部。禮部議：「八旗家奴不得復為民，惟王氏守節求夫，有裨風化，應如所題。」康熙二十八年四月乙未，疏上，聖祖可其議，王年已三十有四，猶處女也。

長清婦王氏，父王三，農也。未行，歲祲，父母舅姑議鬻之，而均其值。販挾以去，至饒陽，入妓家，矢死不肯汙。轉至孔店村，村諸生孔繼禹、繼淳兄弟好義，愍其志，以五十金贖焉。問所居地，曰焦家臺。問戚屬，以父王三對。當春，村民祠泰山，具榜書女始末畀行者，誡使入長清界則揭榜。焦家臺農有見者，以告王三，詣孔氏以女歸，復歸所字壻。

程允元妻劉，名秀石，允元，江南山陽山；秀石，平谷人也。秀石父登庸，康熙間為山西蒲州知府。初謁選，允元父舉人光奎，亦在京師。相與友，申之以婚姻。時允元二歲，秀石生未期也。光奎歸，尋卒。乾隆初，登庸罷官，居天津北倉，亦卒。秀石年二十二，母前卒，諸兄奔走衣食，弟崇善為童子師，徙廢宅。姊妹姑侄猶五六人，食不得飽，寒無衣，相倚坐取暖。崇善死，益貧，恆數日不得食。屋破，群殭坐雨中，乃徙依比丘尼照震。無何，家人相繼死，惟秀石存，力針黹自活。照震徙天津，秀石從。嘗有求婚者，介照震道意，秀石恚，不食，照震力謝乃已。

允元既喪父，亦中落，聞登庸卒，家且散，顧不知女存亡。或傳女死，勸別娶，允元不可，且曰：「女即死，必酹其墓乃別娶。」乾隆四十二年，附運漕舟至北倉求劉氏，有舟人為言：「劉氏家已散，其孥殆盡死，惟第四女存，是嘗字淮安程氏，傳程氏子已死，而女矢不他適。昔居準提菴，今徙天津，不知菴何名也。」允元因言己即程氏子，舟人又言：「劉氏有故僕，瘖而義，歲時必問女起居。」允元求得僕，偕詣照震，言始末，照震疑，且憚秀石，未敢以通。允元言於監漕吏，牒天津縣知縣金之忠，之忠召允元問之，信。使告女，且勉之嫁，女猶辭。復使謂曰：「女不字五十七年，豈非為程郎？程郎至，天也，復何辭？」乃成婚。

大學士兩江總督高晉以其事上聞，下禮部，禮部議：「義夫貞婦，例得旌表。至幼年聘定，彼此隔絕，經數十年之久，守義懷貞，各矢前盟，卒償所原，實從來所未有，應旌表以獎節義。」上從之。

楊某妻樊，字正，撫寧人。既字而楊氏子病且廢，使辭於樊，樊母乃為正改字。行有日，正請於母曰：「兒奚嫁？」母曰：「嫁某氏。」正曰：「兒幼非受楊氏聘乎？」母曰：「然，楊氏子病且廢，使辭於我。我憐兒，故為兒改字也。」正不語，夜潛出，度山林數十里，晨至楊氏。翁姑未即許，父母亦至，相與慰勉。正曰：「夫病，天也，我為病夫婦，亦天也，違天不祥。欲別嫁，我請死。」乃卒歸於楊，楊氏子病良已。

同縣又有劉柱兒妻魯，字春。柱兒先為李氏義子，聘於魯，既復還劉氏。李富而劉貧，於是李氏之人，嗾魯使罷婚，劉不敢爭也。春聞，亡之劉氏，魯氏劫春歸。訟於縣，縣判歸劉氏。時乾隆十九年，先樊氏女事一歲。

李國郎妻蘇，南安人。未行，父以國郎貧，為女別字富家子，焚李氏書幣。蘇縊，未絕，父招富家子贅於家，以死拒，撻之不悔。富家子自去。國郎聞，訟於官，乃歸於李。婚夕，泣曰：「吾父以吾故在系，何得遽言婚！」國郎為請於有司，出其父。

同縣蔡登龍妻林，其父母亦以婿貧欲別字，不從，令別居。積女紅得十五金，使以遺登龍佐聘錢，父母少之。乃日減餐，治女紅益勤，逾年又得十餘金，卒歸登龍。父母既喪，孤弟貧無依，乃收撫之。

又有黃元河妻戴，吳恆妻陳，婿皆有廢疾，父母議毀盟，力請行。戴勤儉起其家，吳以節終。

趙維石妻張，小字瑤娃，寧羌人。年十七，未行。嘉慶初，教匪掠州，賊渠得之，以畀其妻。其妻以瑤娃慧，畜為女，渠累欲汙之，賴其妻以免。尋竄徽縣，一夕渠醉，召瑤娃，瑤娃拒之力，渠使其下將出殺之。其妻知不可救，戒勿過創，棄諸野，而以死告。次日賊引去，村婦舁之歸，藥其創良愈，將以為子婦。會縣吏過門，瑤娃拔銀釵賄吏，使告縣。瑤娃至縣庭，陳始末，乃召維石，為合婚，與俱歸。

鍾某聘妻吳，武岡人。待年於鍾氏。鍾氏子從父賈四川，久不歸，或傳已死。鍾母卒，吳紡績奉其祖母。祖母卒，為營喪葬。年四十餘，鍾氏子始歸，欲與婚，吳曰：「君出游久，安用就木老處子為！」出貲為買妾，而自居別室。鍾氏子以不婦訟於官，吳曰：「若祖母，吾奉之；若妾，吾畜之。吾齒長，不能育子女，請以貞終。」官判從之。

岳氏，安平人。嫁可仁言，病癇。仁言以禮去惡疾，遂大歸。居數年，病已，而仁言已別娶。或諷其嫁，岳不應，以針線遍綴衣履投井死。仁言聞，乞李恭銘其墓。

姚氏，通州人。嫁同州張維垣。維垣移家湖北，歸既娶，復去。逾年，遺書絕姚，令改嫁。姚持書泣告鄉黨曰：「我無故見絕，死無以自白，原終守以明志。」居五十餘年乃卒。張氏之族高其義，持喪葬張氏兆，為立後。

張氏，江南華亭人。字金景山。年十二，喪父母，待年於姑氏。張莊而無容，景山憎焉。稍長，當婚，景山故遲之。既而病作，張奉湯藥，斥不使近，輒泣而退。景山將死，指而語母曰：「彼非吾偶，兒死必嫁之。」景山死，張矢不嫁。或以夫不見答勸，曰：「我知夫死婦節而已，不知其他。且祖姑及姑誰為養者？若必強我，我請死。」是歲姑卒，越八年，祖姑卒，張為營葬。日夕紡績，足不喻閾，又三十餘年乃卒。

袁氏，名機，字素文，仁和人。兄枚，見文苑傳。機幼字如皋高氏子，高氏子長而有惡疾，其父請離婚，機曰：「女從一者也，疾，我侍之；死，我守之。」卒歸於高。高氏子躁戾佻蕩，游狹邪，傾其奩具；不足，抶之，且灼以火。姑救，則毆母折齒。既，欲鬻機以償博負，乃大歸，齋素奉母。高氏子死，哭之慟，越一年卒。

楊某妻張，名荷，寧國人。某貧，無行，令張以非義，不應。樓居，潛去床前板，紿使墮，折足，匍匐歸母家。某鬻子，張積金贖之。將卒，命子以喪歸楊氏。

周士英聘妻張，泰州人。士英喪父母，叔狡，利其有，箠殺之。時順治九年，張年十九，未行，聞其事，哭，不食。遂自髡為尼，具牘丐母舅偕訴有司。巡按為上其事，誅殺人賊，張乃理士英家財，葬士英及其祖若父，為廬奉佛，祀周氏三世。張既為尼，名曰明貞，表其志也。

藺壯聘妻宋，名典，蔚州人。典家西崖頭，壯居千字村，皆農家也，以羅帕為聘。壯死，典方從母舂穀，聞，輟舂，慟不食。父母喻之，意若稍解者，數日，以羅帕自經死。時康熙四年正月庚辰。

沈煜聘妻陳，名三淑，錢塘人。幼能詩。康熙間，訛言官中閱選，民間女子倉卒嫁娶殆盡，三淑父以許煜。煜故貧，客松江，久不歸，三淑父從軍雲南，戰死。其母欲改字富人子，揚言煜已他娶，以絕三淑意。三淑聞，慟哭，自髡其發，矢不字，遂病，時時哭，極悲。鄰生有聞而哀之者，求煜告以故，煜請婚，母持不可。二十二年春二月，三淑病篤，其母以媒言召煜，煜至，使入省三淑。三淑方寐，告以沈郎至，遽寤，手下帷自蔽。煜問：「可有言乎？」三淑徐曰：「既有成言，何為又他娶？」煜辨其誣，三淑都無言，惟以袂掩淚。煜辭出，三淑泣不已。已而嘆曰：「彼不負我，我死可。」遂不飲藥，越日卒。

王國隆聘妻餘，懷遠人。國隆游不歸，或言在含山，餘父母挈餘行求不遇，遂僑居焉。餘母死，從父灌園，紡績自活，恆以巾冪首，鄰女罕見其面。康熙二十八年，父死，斂畢，女自經。

韋思誠聘妻宣，廣德人。思誠遠行，母以貧，欲令改字，宣不可，遂歸夫家。慮有強暴竊伺，夜懸柝於床，微風柝有聲以警。一夕，語諸姑、姊，夢夫告以死。遂哀泣，不食死。

於天祥聘妻王，名秀女，祥符人。天祥嘗育於陽武王氏，王氏為娶妻，生子，妻死，還於氏。繼室以王，王未行，而天祥死，王父母秘不使知。久之始聞，力請奔喪，天祥喪已小祥矣。王請於陽武王氏，原得子天祥前室子，王氏靳不許。及大祥，具奠，即夕自經。於氏故有刈麥刀二，俄失其一，至是得諸王枕下。

方禮祕聘妻範，名二妹，建水人。幼事父可望孝，字禮祕，未行。禮祕父良佐死，妻改嫁蕭伸，居方氏，禮祕及其兄、妹皆死。範聞，哭之慟，請於父母歸方氏。居久之，聞姑詬伸，始知禮祕非良死，以質姑，姑內慚，不復言。範度事無證，禮祕冤不得白，恆時時號痛。伸憚範，欲以妻其從子，百方強之，範不許。伸怒揮範僕，手點額。範怒曰：「奴汙我額！」刀剜伸手所點處，血淋漓被面。其弟訟諸吏，吏笞伸，以其室屬範，使奉方氏祀。

姚世治聘妻陳，會稽人。兩家皆居京師。既定約，世治歸，陳父欲別嫁，陳易服行求世治，遇諸濟寧。曰：「女違父非孝，得見君子，事畢矣！」遂入水死。

何秉儀聘妻劉，昆明人，農家女也。秉儀卒，女請於父母，欲奔喪，不許。乃竊出，兄追及之，度金汁河，將赴水，兄力持曳以歸。秉儀父使迎女，女哀慟泣血，日夕力作。父母畀田四畝，女為夫弟婚鬻半，喪舅又鬻半。父母怒，使告姑，誣女有所私，當遣之嫁。姑以責女，女不能自白，心疾作，縊死。

沈之螽聘妻唐，之螽，普安人；唐，武進人。之螽父文鬱，唐父元聲，康熙季年，同游高州，相友善，約為婚姻，於是唐生三年矣。元聲卒，喪歸，文鬱亦還普安。普安去武進且萬里，而文鬱貧，慮不能為之螽娶，詭言之螽殤，使謝唐，唐矢死。久之，文鬱將如京師求官，迂道至常州，唐出拜，涕泣慷慨陳所志。文鬱心悔，則請為養女，期得官迓以歸。既，文鬱以病還，唐聞大慟，遂不食，七日竟死。後三十餘年，之螽以事過常州，始聞唐死狀，感痛求其墓，已火葬矣。唐死時年十六。

貝勒弘暾聘妻富察氏，弘暾，怡親王允祥第三子。上命指配富察氏，雍正六年，未婚卒。富察氏聞，大慟，截發詣王邸，請持服，王不許；跪門外，哭，至夕，王終不許，乃還其家持服。越二年，王薨，復詣王邸請持服，王邸長史奏聞，上命許之。諭王福晉收為子婦，令弘暾祭葬視貝勒例，以從子永喜襲貝勒。諭謂：「俾富察氏無子而有子，以彰節女之厚報焉。」

濰上女子，不知其氏，雍正間，濰田家女也。未行而夫死，其母往吊，女請從，母止之不可。衣紅而襲以素，濰俗婦吊喪不至殯，女陽為如廁，因問得殯室，潛入，去襲，縊柩側。

吳某聘妻林，漳浦人。未行，夫坐罪當死，林欲入獄與訣，夫丐獄卒勿納，林晝夜哭不食。夫使畀以錢三百，且曰：「速擇佳婿，毋自苦！」越日，聞夫已決，以所畀錢易絙縊。

雷廷外聘妻侯，南安人。廷外母黃，早寡，貧，慮不能娶，乞貧家女撫之，期長以為婦，故侯四歲而育於黃。十一黃卒，十六廷外卒，死而不瞑，侯慟屢絕。廷外有從兄，以其子震

為後，侯乃笄，抱以拜祖。侯母欲令別嫁，拒以死。身自耕，跪而耨，十指皆胼。嘗誡震曰：「婦人不可受人憐，況孀乎！」震亦早卒，其妻傅，從姑織席以育子。

程樹聘妻宋，名景衛，長洲人。樹十三補諸生，喪母，復喪大父，旋亦卒。景衛年二十，請於父，歸程。以素服拜舅，見於廟；謁其大父喪，成孫婦服；謁其母喪，成婦服；乃哭其夫，持服三年；終，復補行姑服三年。同縣陳氏女淑睿，未行而婿殤，有請婚者，遂自經。景衛為作詩，於詩共姜用劉向說，於春秋伯姬用何休說，旁採硃彞尊、汪琬、彭定求諸家言，申女子子未嫁守貞之義。貫穿賅洽，八百餘言，以破俗說，白己志。景衛通經義，好讀先儒論學書，娣、侄皆從講說。病女教不明，乃會通古訓，括聖賢修身盡倫之要，復作詩九百餘言，授娣、侄，令歌習之。

張氏子聘妻姜，名桂，元和人。年十九，婿與舅、姑先後卒，依其母以居，不嫁。

錢氏子聘妻王，吳人，亦年十九而婿卒，女絕食，大父母強起之。居三年，有請婚者，復絕食，死復蘇。母哭之，女曰：「先年兒私吞金環不死，食銀硃又不死，頃復吞金環。兒死原得葬錢氏之兆。」遂卒。

王志曾聘妻張，亦吳人。年二十，志曾卒。居六年，聞姑喪，因歸於王，奉佛以終。

三女皆與景衛同時，而桂能詩善畫，嘗為柏舟圖，賦詩贈景衛。

景衛有二婢：曰衛喜，字於張，張死，不更字；曰陳壽，嫁硃氏，寡，無子。皆依景衛以老。

李家勛聘妻楊，海寧人。楊富而李貧，家勛父為楊氏佃。楊父行田，見家勛慧，問之，九歲，使入所立塾，資令讀。年十五入學為諸生，家勛父來謝，楊年十四，呼令出拜。楊母及兄皆恚曰：「是老顛！豈患女無家，而棄諸佃人子乎？」父旋卒，楊氏之人薄家勛。一夕，呼燈，無應者，楊自帷言曰：「丈夫不自處高明，何依人受慢為！」家勛遂辭楊氏去。乾隆十五年，舉浙江鄉試，楊氏請婚，家勛以試禮部辭。留京師數年，病卒。楊知母將為議婚他氏，請於母：「原得迎家勛喪，臨奠，然後聽母。」母許之。楊迎喪於郊，奠竟，要母，遂歸李氏。家勛父老而瞽，楊請於姑，為買妾生子。家勛父八十，目復明，德楊甚，命其子呼「嫂母」也。楊或曰徐氏。

李家駒聘妻硃，高安人，大學士軾女。家駒，乾隆三十六年舉人，早卒。硃事父母孝，性和以肅，自諸弟妹及內外臧獲，咸敬憚之。生惡華採，寸金尺帛不以加身。及聞家駒訃，欲奔喪，飲泣不食。時軾督學陜西，大母喻其意，誡當待父命，始復食。軾還，越半載，乃以請，遂歸於李。事祖姑及姑，如事父母。軾有父喪，聖祖命奪情視事，疏請終喪，戚友或尼之。硃泣曰：「吾父不得歸，雖官相國，年上壽，猶無與也。彼姑息之愛何為者？聖主當鑒吾父之誠矣！」卒得請。鄰火且及，硃坐室中不肯出，曰：「死，吾分也！宋共姬何人哉？」姑破扃挾以避。病不肯藥，兩弟來省，曰：「吾死無恨，但恨不得終事吾父及吾舅姑！」又曰：「我生惡華採，寸金尺帛不以加身，死毋負我！」遂卒。

賈汝愈聘妻盧，汝愈，故城人；盧，德州人，協辦大學士廕溥女。汝愈卒，盧矢不嫁，賈氏迎以歸，為立後。

袁進舉聘妻某，天津梁進忠養女也。進忠負薪行水次，有大舟泊焉，或抱女嬰出，授進忠曰：「此女生八月矣，父之官，卒於舟，母繼殞，其善視之！」進忠撫以為女。而進忠有長女悍甚，女稍長，貌端好，長女將鬻以為人妾，女不可，長女益恚。進舉故無藉，長女咻父母使字焉。進舉行不歸，又使告其母謀罷婚，女復不可。進忠病，瘍生於脛，女刲股以療，家人皆不知，而長女虐愈甚。進舉母憐之，迎之歸。進忠及其長女皆死，女為營葬，迎義母進忠妻同居。長女有子，失所，召為鞠之。為進舉弟娶婦，生子為進舉後。終姑及其義母喪，女遂自經死。有司葬之天津西郭外五烈墓傍。

五烈墓者，先為三婦墓，葬譚應宸妻陳、阮某妻諸、趙某妻裴，陳、諸皆以捍強暴死，裴以節終。乾隆元年，金振妻丁殉夫，附葬，稱節烈四婦墓。七年，又有殷氏女誤嫁倡家，為所迫，箠楚砲烙，沃以沸湯，死，葬墓側，稱五烈墓。五十六年，復葬女，更為六烈墓云。

李應宗聘妻李，昆明人。所居曰廟前鋪大河埂，父春榮。未行，應宗卒。其明年，應宗大母語春榮，將改字女，女聞，遂縊。縊之夕，裂綾二尺許，刺血書九十四字。民家女未嘗讀書，字多訛易，嘉興錢儀吉為之句讀。曰「呈天子前」，曰「忠孝節烈」，曰「二月初九日」，二月初九日蓋女死日，事在乾隆末。

何其仁聘妻李，路南人。嘉慶十一年，年十六，未行。其仁及其父皆病篤，李割股畀叔母使送婿家。至，則其仁及其父皆已卒，其仁母燖以奠。李欲奔喪，母尼之，遂縊。

王前洛聘妻林，潛山人。前洛病，林父餽藥，林潛刲股入藥。前洛卒，固請奔喪，引刀誓不嫁。

節義縣主，成郡王綿懃第七女，選文緯為婿。文緯，費莫氏，內閣學士英綬子。未婚，嘉慶十八年文緯卒，主時年十六，詣文緯家守節，仁宗詔封節義縣主。二十二年，卒。

李承宗聘妻何，巢縣漁家女也。兩家居濱溪，相違半里餘，而李氏廬當上流。承宗卒，女年二十，請奔喪，父母不許。不食四日，不死；自經，或拯之。越日自沉於溪，求其尸不得。後三日，尸見溪上流，正值李氏門。

江亨昭妻楊，侯官人，二氏皆漁家。楊未嫁，與亨昭舟相值，必引避。或遇水次，則自匿蘆葦中。其母非之，女曰：「漁家獨不當有恥乎？」既嫁，強暴窺其有色，潛逼之，楊擠使墮水。亨昭死，殉焉。

吳某聘妻硃，海鹽人。吳某年十八，喪父母，遂出游不歸。硃貧，父老，闢纑織屨。其兄悍，屢辱之。硃曰：「兄貧不能食我父，我父衰，無所營，不得不就兄食。我留，乃助兄耳。」及父死，硃年五十八，吳不知其存亡，吳之族愍硃節，迎以歸，為立後。

徐文經聘妻姚，名淑金，侯官人。文經卒，淑金屢求死，乃歸於徐。貧，舅歿，姑疾作，刲股以療。姚掇芹供姑，自食其棄莖。無何，姑亦歿，嗣子以貧去。淑金目昏，不能治女紅，以缽為釜，以草為衾。僦屋不償值，見逐，泣路隅。有負擔者，憐而周之，里人醵金助衣食，僅得不死。猶朝夕拜徐氏祏，祝其嗣子歸也。居十餘年乃卒。

李煜聘妻蕭，秀水人。煜酒家子，居郭南萬螺濱。蕭未行，煜死。蕭無母，請於父，原歸李，翁姑遣媒止之，勿聽，遂歸李。視煜斂，即奉侍姑，執爨濯衣甚謹。姑悍，既不欲李來，又見其貧也，晝夜詈，李唯唯無一言，鄰勿善也。或勸姑，姑亦詈焉。士大夫眾至，誡翁：「毋虐貞女，貞女光爾門，宜善視之！」姑終不欲李同居，眾乃於室後闢小樓居貞女，醵金以佽之。

劉戊兒聘妻王，名孝，武陟人。未嫁，歲大無，戊兒行六年不歸。父母欲別嫁，孝間出，如劉氏。值老嫗，問劉戊兒母，嫗曰：「我即戊兒母也。」孝拜且泣曰：「我王氏女，姑之子婦也！」嫗驚未信，孝探懷出物示嫗曰：「此非姑家聘物耶？吾竊持以來為信。」嫗視之亦泣，復以貧無食辭。曰：「吾夙知姑貧，翁歿，兩叔幼，安得所食？我能女紅，茲固為養姑來也。生未嘗一時離吾母，計無所出而後來。」因復泣曰：「如不見容，我無歸理，惟赴水死耳！」嫗告孝父母許焉。孝勤紡績，夜磨作蒸餅，使叔鬻之。姑病，日夜侍。居數年，鄉里感其義，率錢周其姑。葺舊屋，為叔娶婦生子。姑卒，合葬於舅墓，乃授家事於叔，夜入室，扃戶，寂無聲。翌晨叩戶不應，毀牖入，則自經死，衣履皆易新制者。時嘉慶九年二月乙酉。孝年二十四至劉氏，事姑十二年，姑死乃死。

硃某聘妻李，字容，東安人。父大純，幼字硃氏。硃氏子遠游十餘年不歸，或傳已死。女既喪父母，無昆弟，獨與其婢春華居，誓不嫁。春華稍長，其父謀嫁之，春華義不去，容亦誓不嫁。其父不聽，春華乃告容，俱赴水死。

武稌聘妻李，伊陽人。年十一，喪母，育於武。從娣婦事舅姑謹，姑羸臥，調醫藥，治家事日勤。姑卒，撫叔弟及二女妹。年十七，猶未婚。稌墮井死，誓從井，舅止之，幼弟妹環而哭，李大慟。遂總發為紒，曰：「吾當終婦事。」請於舅，立後，紡織以佐家。舅娶後姑，又有疾，調醫藥，治家事如前時。久之，叔弟補縣學生，兩女妹皆嫁。又數年，為所後子娶婦，則語其兄曰：「妹曩不即死，誠不敢死也。今吾家奉舅姑宗祏幸有人，井中人待我久，我將從之！」晨起，從容問姑安，出行汲，自投稌所墮井死。道光二十一年八月壬寅，稌生日也。

後稌死二十有一年。

陳霞池聘妻錢，桐城人，居東鄉。未行而霞池卒，錢請奔喪。東鄉俗以為子死婦奔喪，於家兇，辭之。錢毀容矢不嫁。久之，陳氏之族迎以歸，為立後。居數十年，縣有士人往存問，為言：「朝廷旌貞女，與節烈並重，當請於有司。」錢聞大驚，蓋初不知其行應旌也。

汪榮泰聘妻唐，名鳳鸞。榮泰，歙人；唐，淳安人。父以許榮泰，未聘而父卒，母更許他姓。他姓來聘，唐自所居樓裂所制衣履擲於庭，俄砉然躍而出，遂墮地死。榮泰請迎喪，母不許；母卒，乃迎喪以歸。

季斌敏聘妻藺，斌敏，正藍旗漢軍；藺，滄州人。斌敏未婚卒，藺年十八，矢不嫁。居二年，聞有媒妁至，截右耳，逾三日，又截左耳。其父春以告季氏，迎以歸。女事姑甚孝，為夫補行喪服。喪終，歸訣父母，謂當死從夫，父母力勸喻之。女復還，見姑，言笑如平時，即夕飲毒死。啟篋封所割兩耳，識曰「全歸」。

董福慶聘妻馮，福慶，固安駐防漢軍；馮，霸州人也。福慶貧，餓猶耕，死於田。女年二十，請奔喪，福慶父往沮之，曰：「子餓至死，復忍餓汝家女耶？」女出拜，伏地哭不起，福慶父乃諾之，遂奔喪。執婦禮以終，寒餒皆無懟。

喬湧濤聘妻方，桐城人。湧濤卒，湧濤母丁亦病，方請於父母，歸於喬。以姑病寒疾，亦薄其衣當風雪。刲股以進姑，病良已。乃營葬湧濤，以衣負土，三日不食。為湧濤立後，淡食布衣，深自刻苦。病將革，戒子婦毋以寸絲斂。

張氏女，名有，鄒平人。歲饑，鬻為高唐硃氏婢。及長，主母為議婚，有泣言幼已字人，不敢負。主母使求得所許字者，則已別娶有子女矣。以語有，有曰：「雖別娶，身不原更事他人。」主母憐而聽之。有終不別字以死。

粉姐，失其姓，高郵人。父為迮氏蒼頭，字某氏子。歲饑，某氏子行乞，轉徙十餘年。女父遇之江都市上，某氏子曰：「我終不能娶，還我聘錢，聽別嫁。」女父喜，還聘錢，與析券。歸告女，女嗚咽不語，夜自經。

闞氏女，名玉，浙江仁和人。玉端麗，能詩文。父亡，與母及兄嫂居。年十三，福王由崧帝南京，選民間女子，玉母匿諸賣菜傭家。玉父亡時，留百金畀玉兄備玉嫁，玉兄蕩其貲，遂與傭謀字傭子。玉在傭家尚待年，號泣求還，不可得，疾作，始遣歸。玉垂絕，語其母曰：「兒今且死，原埋父棺側，不作傭家鬼也。」復嚼齒曰：「兄陷我！」遂卒。

玉嘗作怨歌，好事者以琴譜其聲，曰闞玉操，辭曰：「父生我兮中道逝，母煢煢兮門衰瘁。兄嫂難與居，抉我如目中之塵沙。伊又遘此佻巧兮，胡迋我之實多。彼六禮之已愆兮，曾貞女之貺從。矧要予以桑中兮，夫豈其為予之匹雙。我有母兮，癙思泣血。我父而有知兮，怒沖發。我兄摩挲傭之金兮，骨肉相蔑。嫂旁睨兮，笑言啞啞。我忽憤氣兮，如云。指漆室女以為正兮，又告夫司命與湘君。予不愛一死兮，弗忍速阿母之下世。原死而有憑兮，為兇之厲。嗚呼哀哉，我終死兮，魂獨歸去。明告我母兮，幽告我父。匪我夙夜兮，胡然遭此行露也。縱謂行多露兮，寧能我之汙也。重曰：嘉名為玉，父之命兮。幽辱糞壤，終保貞兮。憂思悄悄，淚淫淫兮。蒙恥忍詬，日當心兮。」

趙氏婢，失其名，為杭州趙氏婢。趙氏嘗有客，言珞琭子之學，使為婢算，曰：「是當七易其夫。」婢恚曰：「吾嫁則有夫，有夫則有死。吾今且不嫁，誰為之夫者？」自是蓬首垢面，矢不嫁。趙氏有婚嫁輒避匿，媒氏至，詬誶不可近。主誨之，搶首乞終役。年至七十餘，死於趙氏。


\end{pinyinscope}