\article{志七十六}

\begin{pinyinscope}
○樂八

清代樂制，有中和韶樂、丹陛大樂、中和清樂、丹陛清樂、導迎樂、鐃歌樂、禾辭桑歌樂、慶神歡樂、宴樂、賜宴樂、鄉樂，器則隨所用而各異，悉依樂部次第，臚列而備舉之。所獲籓屬樂器，列於宴樂，古所未詳，尤不可略。然第志其名稱形制而已，若夫尺度聲律，則有司存。

中和韶樂，用於壇、廟者，鎛鐘一，特磬一，編鐘十六，編磬十六，建鼓一，篪六，排簫二，塤二，簫十，笛十，琴十，瑟四，笙十，搏拊二，柷一，敔一，麾一。先師廟，琴、簫、笛、笙各六，篪四，餘同。巡幸祭方岳，不用鎛鐘、特磬，琴、簫、笛、笙各四，瑟、篪各二，餘同。用於殿陛者，簫四，笛四，篪二，琴四，瑟二，笙八，餘同。

鎛鐘，範金為之，凡十二，應十二律。其制皆上徑小，下徑大，縱徑大，橫徑小。乳三十六。兩角下垂。十二鐘各虡，大小異制。黃鍾之鐘，兩欒高一尺八寸二分二釐，甬長一尺零八分，以次遞減至應鍾之鐘，兩欒高九寸六分，甬長五寸六分八釐。黃鍾之鐘，十一月用之；大呂之鐘，十二月用之；太簇之鐘，正月用之；夾鍾之鐘，二月用之；姑洗之鐘，三月用之；仲呂之鐘，四月用之；蕤賓之鐘，五月用之；林鍾之鐘，六月用之；夷則之鐘，七月用之；南呂之鐘，八月用之；無射之鐘，九月用之；應鍾之鐘，十月用之。鐘之簨虡凡四，皆塗金、上簨左右刻龍首，脊樹金鸞，咮銜五採流蘇，龍口亦如之，下垂至趺。中簨有業，鏤雲龍。附簨結黃絨紃以懸鐘。左右兩虡，承以五採伏獅。下為趺，趺上有垣，鏤山水形。黃鍾、大呂、太簇三虡尺度同，夾鍾、姑洗、仲呂三虡尺度同，蕤賓、林鍾、夷則三虡尺度同，南呂、無射、應鍾三虡尺度同，用時不並陳，如以黃鍾為宮，則祗懸黃鍾之鐘。餘月仿此。

特磬，以和闐玉為之，凡十二，應十二律。其制為鈍角矩形，長股謂之鼓，短股謂之股，皆兩面為雲龍形，穿孔系紃而懸之。十二磬各虡，大小異制。黃鍾之磬，股長一尺四寸五分八釐，鼓長二尺一寸八分七釐。以次遞減，至應鍾之磬，股長七寸六分八釐，鼓長一尺一寸五分二釐。愈小者質愈厚，黃鍾之磬，厚七分二釐九豪，遞增至應鍾之磬，厚一寸二分九釐六豪。黃鍾之磬，十一月用之；大呂之磬，十二月用之；太簇之磬，正月用之；夾鍾之磬，二月用之；姑洗之磬，三月用之；仲呂之磬，四月用之；蕤賓之磬，五月用之；林鍾之磬，六月用之；夷則之磬，七月用之；南呂之磬，八月用之；無射之磬，九月用之；應鍾之磬，十月用之；磬之簨虡亦四，惟上簨左右刻鳳首，趺飾臥鳧，白羽硃喙。十二磬不並陳，當月則懸其一，與鎛鐘同。

編鐘，範金為之，十六鐘同虡，應十二正律、四倍律，夷則、南呂、無射、應鍾各有倍律。陰陽各八。外形橢圓，大小同制，惟內高、內徑、容積各不同。實體之薄厚，以次遞增。第一倍夷則之鐘，體厚一分三釐三豪，至第十六應鍾之鐘，體厚二分八釐四豪。簨虡塗金，上簨左右刻龍首，中、下二簨俱刻朵雲，系金鉤懸鐘。兩虡承以五採伏獅，下為趺，鏤山水形。

編磬，以靈壁石或碧玉為之，十六磬同虡，應十二正律、四倍律，與編鐘同。陰陽各八。皆為鈍角矩形，大小同制。股長七寸二分九釐，鼓長一尺九分三釐五豪，惟實體之薄厚，以次遞增。第一倍夷則之磬，厚六分六豪八絲，至第十六應鍾之磬，厚一寸二分九釐六豪。簨虡制同編鐘，惟上簨左右刻鳳首，趺飾臥鳧，白羽硃喙。

建鼓，木匡冒革，貫以柱而樹之。面徑二尺三寸四釐，匡長三尺四寸五分七釐，匡半穿方孔，貫柱上出擎蓋，下植至趺。蓋上穹下方，頂塗金，上植金鸞為飾。承鼓以曲木，四歧抱匡，趺四足，各飾臥獅。擊以雙桴，直柄圓首，凡鼓桴皆如之。

篪二，皆截竹為質，間纏以絲，橫吹之。一孔上出為吹口，五孔外出，一孔內出，又二孔並間下出為出音孔。管末有底，中開一孔，吹孔上留竹節以閉音。一姑洗篪，徑八分七釐，自吹口至管末，九寸九分五釐九豪，陽月用之。一仲呂篪，徑八分三釐二豪，自吹口至管末，九寸五分二釐五豪，陰月用之。

排簫，比竹為之，其形參差象鳳翼。十六管，陰陽各八，同徑殊長。上開山口單吹之，無旁出孔。自左而右，列二倍律、夷則，無射。六正律以協陽均。自右而左，列二倍呂，南呂，應鍾。六正呂以協陰均。管面各鐫律呂名，納於一櫝，而齊其吹口。櫝用木，形如幾，虛其中以受管。

塤有二，燒土為之，形皆橢圓如鵝子，上銳下平。前四孔，後二孔，頂上一孔，以手捧而吹之。一黃鍾塤，內高二寸二分三釐，腹徑一寸七分一釐七豪，底徑一寸一分六釐八豪，陽月用之。一大呂塤，內高二寸一分三釐三豪，腹徑一寸六分四釐二豪，底徑一寸一分一釐七豪，陰月用之。

簫二，截竹為之，皆上開山口，五孔前出，一孔後出，出音孔二，相對旁出。一姑洗簫，徑四分三釐五豪，自山口至出音孔，長一尺五寸八分四釐二豪，陽月用之。一仲呂簫，徑四分一釐六豪，自山口至出音孔，長一尺五寸一分五釐二豪，陰月用之。

笛二，截竹為之，皆間纏以絲，兩端加龍首龍尾。左一孔，另吹孔，次孔加竹膜，右六孔，皆上出。出音孔二，相對旁出。末二孔，亦上出。一姑洗笛，徑四分三釐五豪，自吹孔右盡，通長一尺二寸五分一釐七豪，陽月用之。一仲呂笛，徑四分一釐六豪，自吹孔右盡，通長一尺一寸九分七釐二豪，陰月用之。

琴，面用桐，底用梓，魨以漆。前廣、後狹、上圓、下方、中虛。通長三尺一寸五分九釐。底孔二，上曰龍池，下曰鳳池。腹內有天地二柱，天柱圓，當肩下；地柱方，當腰上。凡七弦，皆硃。第一弦一百八綸，第二弦九十六綸，第三弦八十一綸，第四弦七十二綸，第五弦六十四綸，第六弦五十四綸，第七弦四十八綸。軫七，徽十三。其飾岳山焦尾用紫檀，徽用螺蚌，軫結黃絨紃，承以魨漆幾。

瑟體用桐，魨以漆，前廣、後狹、面圓、底平、中高、兩端俯。通長六尺五寸六分一釐。底孔二，是為越。前越四出，後越上圓下平。凡二十五弦，弦皆二百四十三綸。中一弦黃，兩旁皆硃。設柱和弦，柱無定位，各隨宮調。弦孔飾螺蚌，承以魨金幾二。

笙二，截紫竹為管，環植匏中，匏或以木代之。管皆十七，束以竹，本豐末斂，管本近底削半露竅。以薄銅葉為簧，點以蠟珠，其上各按律呂分開出音孔。匏之半施橢圓短嘴，昂其末。中為方孔，別為長嘴如鳳頸，置於短嘴方孔中。末為吹口，氣從吹口入，鼓簧成音。小笙制如大笙而小，亦十七管，惟第一、第九、第十六、第十七管不設簧，有簧者凡十三管，餘均與大笙同。

搏拊，如鼓而小。面徑七寸二分九釐，匡長一尺四寸五分八釐。匡上施金盤龍二，銜小金鐶，以黃絨紃系之，橫置趺上。用時懸於項，擊以左右手。每建鼓一擊，則搏拊兩擊以為節。

柷，以木為之，形如方鬥，上廣下狹，三面正中各隆起為圓形以受擊，一面中為圓孔以出音。以趺承之，擊具曰止。

敔，以木為之，形如伏虎，背上有二十七齟刻，以趺承之。鼓之以籈，以竹為之，析其半為二十四莖，於齟上橫轢之。

麾，黃帛為之，繡九曲雲龍。上飾藍帛，繡紅日，日中繡中和字。上繡三臺星，左北斗，右南斗。帛上下施橫木，上鏤雙龍，下為山水形，皆魨金。硃杠，上曲為龍首以懸麾，麾舉樂作，麾偃樂止。

丹陛大樂，凡御殿受賀及宮中行禮皆用之。其器：戲竹二，大鼓二，方響二，雲鑼二，簫二，管四，笛四，笙四，杖鼓一，拍板一。簫、笛、笙同中和韶樂。

戲竹，析竹為之，凡二，各五十莖。魨硃，承以塗金壺盧，下有柄，亦魨硃。人各執其一，立丹陛上，合則樂作，分則樂止。戲音與麾同，其用亦與麾同。

大鼓，木匡冒革，面徑三尺六寸四分五釐，匡高三尺二寸四分。腹施銅膽，面魨黃，繪五採雲龍。匡魨硃，繪交龍，匡半金鐶四。承以魨硃架，架有鉤，以鉤鐶平懸之。架高六尺，鼓者藉蹈以擊之。

方響，以鋼為之，形長方，十六枚同虡，應十二正律、四倍律，與編鐘、磬同。形質皆同。惟以薄厚為次。倍夷則之厚，三分三豪四絲，遞增至應鍾之厚，六分四釐八豪。後面近上三分之一皆為橫脊，竅其上端，系以黃絨紃，懸於虡而斜倚之，擊以小鋼槌。各部樂皆同，惟馬上凱歌樂分用其八，人各一枚，擎而擊之。

雲鑼，範銅為之，十枚同架，應四正律、六半律，姑洗、蕤賓、夷則、無射四正律，半黃鍾至半無射六半律。皆四旁穿竅，以黃絨紃系於架，中四，左右各三，合三行為九宮形，其一上出。以薄厚為次，下右應姑洗之律，厚二釐五豪二絲。遞增至最上，應半無射之律，厚五釐九豪八絲。

管即頭管，以堅木或骨角為之，大小各一，皆前七孔後一孔，管端設蘆哨，入管吹之。大管以姑洗律管為體，徑二分七釐四豪，哨下口至末，長五寸七分六釐。小管以黃鍾半積同形管為體，徑二分一釐七豪，哨下口至末，長五寸六分二豪。皆間束以絲，兩端以象牙為飾。

杖鼓，上下二面，鐵圈冒革，復楦以木匡，細腰。匡高一尺九寸四分四釐、腰徑二寸八分八釐，兩端徑各八寸一分，上下面徑各一尺二寸九分六釐。面匡俱魨黃，繪五採雲龍，緣以綠皮掩錢。上下邊綴金鉤各六，以黃絨紃交絡之。腰加束焉。腰飾綠皮焦葉文。以魨硃竹片擊之。

拍板，以堅木為之，左右各三片。近上橫穿二孔，以黃絨紃聯之，合擊以為節。

中和清樂，用於冊尊典禮，宴饗進饌，除夕、元夕張燈亦用之。其器：雲鑼二，笛二，管二，笙二，杖鼓一，手鼓一，拍板一。笛、笙同中和韶樂，雲鑼、管、板同丹陛大樂。

杖鼓同丹陛大樂而小，或半之，或為三之二。

手鼓，木匡冒革，面徑九寸一分二豪，腰徑一尺二分四釐。以柄貫匡，持而擊之。

丹陛清樂，用於宴饗進茶、進酒，臨雍賜茶亦用之。樂器均與中和清樂同。

導迎樂、鐃歌樂，用於乘輿出入。鑾駕鹵簿則奏導迎樂，騎駕鹵簿則奏鐃歌之行幸樂，法駕鹵簿、大駕鹵簿則導迎樂間以鐃歌樂，惟大祀詣壇、廟則導迎樂、鐃歌樂設而不作。凡三大節進表及進實錄、聖訓、玉牒，又親耕、親蠶、授時、頒詔、殿試、送榜、迎吻，凡前導以御仗出入者，皆奏導迎樂。鐃歌之樂有鹵簿樂，其部一，曰鐃歌鼓吹。有前部樂，其部一，曰前部大樂。亦曰大罕波。有行幸樂，其部三：曰鳴角，曰鐃歌大樂，曰鐃歌清樂。有凱旋樂，其部二：曰鐃歌，曰凱歌。鹵簿樂與前部大樂並列，亦曰金鼓鐃歌大樂，凡圜丘、祈穀、常雩，用大駕鹵簿，則前部大樂、鐃歌鼓吹、行幸樂三部並陳。方澤，用法駕鹵簿，則陳前部大樂、鐃歌鼓吹。太廟、社稷及各中祀，用法駕鹵簿，則陳鐃歌鼓吹。朝會用法駕鹵簿同。御樓受俘，用法駕鹵簿，則陳金鼓鐃歌大樂。巡幸及大閱，用騎駕鹵簿，則陳鳴角鐃歌大樂、鐃歌清樂。凱旋郊勞，則奏鐃歌。回鑾振旅，則奏凱歌。

導迎樂用戲竹二，管六，笛四，笙二，雲鑼二，導迎鼓一，拍板一。笙、笛同中和韶樂，戲竹、雲鑼、管、板同丹陛大樂。

導迎鼓，制如大鼓而小，面徑二尺四分八釐，匡高一尺六寸二分。繪五採雲龍，腹施銅膽。旁施金鐶四，系黃絨紃。二人舁行，擊以硃槌。

鐃歌鼓吹用龍鼓四十八，畫角二十四，大銅角八，小銅角八，金二，鉦四，笛十二，杖鼓四，拍板四。笛同中和韶樂，板同丹陛大樂。

龍鼓，木匡冒革，面徑一尺五寸三分六釐，匡高六寸四分八釐。面匡繪飾金鐶俱如導迎鼓。鐶系黃絨紃，行則懸於項，陳則置於架。架攢竹三，貫以樞而搘之。

畫角，木質，中虛腹廣，兩端銳。長五尺四寸六分一釐二豪，上下束以銅，中束以藤五就，魨以漆。以木哨入角端吹之，哨長七寸二分九釐。

大銅角，一名大號，範銅為之，上下二截，形如竹筒，本細末大，中為圓球。納上截於下截，用則引而伸之，通長三尺六寸七分二釐。

小銅角，一名二號，範銅為之，上下二截。上截直，下截哆，各有圓球相銜，引納如大銅角，通長四尺一寸四釐。大角體巨聲下，小角體細聲高，不以長短論。

金，範銅為之。面平，徑一尺四寸五分八釐，深二寸二分七釐五豪。旁穿二孔，結黃絨紃貫於木柄，提而擊之。

鉦，範銅為之，形如槃。面平，口徑八寸六分四釐，深一寸二分九釐八豪，邊闊八分六釐四豪。穿六孔，兩兩相比，周以木匡，亦穿孔，以黃絨紃聯屬之。左右銅鐶二，系黃絨紃，懸於項而擊之。

杖鼓，同丹陛大樂，惟面繪流雲，中為太極。

前部大樂，用大銅角四，小銅角四，金口角四。大銅角、小銅角制同鐃歌鼓吹。

金口角，舊名瑣澾，木管，兩端金口，上弇下哆。管長九寸八分九釐。管上金口長二寸一分六釐，為壺盧形，加小銅槃二。管下金口長四寸八分六釐，刻管如竹節相間，前七孔，後一孔，以蘆哨入管端吹之。

鐃歌大樂，用金口角八，銅鼓二，銅點一，金一，鈸一，行鼓一。金口角同前部大樂，金同鐃歌鼓吹。

銅鼓，範銅為之，形如金，面徑九寸七分二釐，中隆起八分一釐，徑二寸六分七釐三豪。邊穿孔二，以黃絨紃懸而擊之。

銅點，制如銅鼓而小。

鈸，範銅為之，面徑六寸四分八釐，中隆起一寸二分九釐六豪，徑三寸二分四釐。穿孔貫紃，左右合擊以和樂。

行鼓，一名紘羅鼓。木匡冒革，上大下小，面匡繪飾如龍鼓。金鐶四，貫以黃絨紃。行則跨於馬上，陳則置於架。

鐃歌清樂，用雲鑼二，笛二，平笛二，管二，笙二，金一，鈸一，銅點一，行鼓一。笛、笙同中和韶樂，雲鑼、管同丹陛大樂，金同鐃歌鼓吹，鈸、銅點、行鼓同鐃歌大樂。

平笛，同中和韶樂，惟不加龍首尾。

行幸樂，合鐃歌大樂、鐃歌清樂之數，益以大銅角八，小銅角八，蒙古角二。大銅角、小銅角同鐃歌鼓吹。

蒙古角，一名蒙古號，木質，中虛末哆，上下二截。角有雌雄二制，雄角上口內徑三分四釐五豪，雌角上口內徑二分八釐五豪，皆於管端施銅口，以角哨納入吹之。雄者聲濁，雌者聲清。

鐃歌用大銅角四，小銅角四，金口角八，金四，鑼二，銅鼓二，鐃四，鈸四，小和鈸二，花匡鼓四，得勝鼓四，海笛四，雲鑼四，簫六，笛六，管六，篪六，笙六。大銅角、小銅角、金同鐃歌鼓吹，金口角同前部大樂，銅鼓、鈸同鐃歌大樂，簫、笛、篪、笙同中和韶樂，雲鑼、管同丹陛大樂。

鑼，制同銅鼓而厚，聲較銅鼓低小。

鐃，範銅為之，面徑一尺二寸。中隆起，穿孔貫紃，左右合擊。

小和鈸，制與鈸同，面徑七寸九分。中隆起，穿孔貫紃，均與鈸同。

花匡鼓，即腰鼓，木匡冒革，面徑一尺五寸二分，匡高一尺六寸，繪花文。座以檀，四柱交趺，以銅鐶懸鼓而擊之。

得勝鼓，木匡冒革，面徑一尺六寸一分，匡高五寸八分，繪雲龍。座為四柱，懸鼓於上而擊之。

海笛，制如金口角而小，通長九寸五分。

凱歌用雲鑼四，方響八，鈸二，大和鈸二，星二，銅點二，鐋二，簫四，笛四，管十二，笙四，杖鼓二，拍板二。簫、笛、笙同中和韶樂，雲鑼、管、杖鼓同丹陛大樂，鈸、銅點同鐃歌大樂。

方響，制同丹陛大樂，分用其八，人各一枚，擎而擊之。

大和鈸，制與鈸同，面徑一尺一寸八分。中隆起，穿孔貫紃，左右合擊。

星，範銅為之，口徑一寸八分，深一寸。中隆起，各穿圓孔，貫以紃，左右合擊。

鐋，範銅為之，面徑二寸七分，口徑三寸一分五釐，深六分。穿孔貫紃，擊以木片。

拍板三片，束其二，以一拍之。

禾辭桑歌樂，親耕、親桑用之。親耕用金六，鼓六，簫六，笛六，笙六，拍板六。親桑用金二，鼓二，簫、笛、笙各六，拍板二。簫、笛、笙同中和韶樂，板同丹陛大樂。

金制同鐃歌鼓吹而微小。槌用黃韋，瓜形，柄魨硃。

鼓，制如龍鼓而微小，懸於項擊之。

慶神歡樂，凡群祀用之。其器云鑼二，管二，笛二，笙一，鼓一，拍板一，惟祀先蠶及關帝、文昌則加隆焉。笛、笙、鼓同中和韶樂，雲鑼、管、板同丹陛大樂。

宴樂凡九：一曰隊舞樂，一曰瓦爾喀部樂，一曰朝鮮樂，一曰蒙古樂，一曰回部樂，一曰番子樂，一曰廓爾喀部樂，一曰緬甸國樂，一曰安南國樂。

隊舞有三：一曰慶隆舞，凡殿廷朝會宮中慶賀宴饗皆用之；一曰世德舞，宴宗室用之；一曰德勝舞，凱旋筵宴用之。三舞同制，皆舞而節以樂。其器用箏一，奚琴一，琵琶三，三弦三，節十六，拍十六。

箏，似瑟而小，刳桐為質，通長四尺七寸三分八釐五豪。十四弦，弦皆五十四綸，各隨宮調設柱。底孔二。前方，後上圓下平，通體魨金，四邊繪金夔龍。梁及尾邊用紫檀，弦孔以象牙為飾。

奚琴，刳桐為質，二弦。龍首，方柄。槽長與柄等。背圓中凹，覆以板。槽端設圓柱，施皮扣以結弦。龍頭下脣為山口，鑿空納弦。綰以兩軸，左右各一，以木系馬尾八十一莖軋之。

琵琶，刳桐為質，四弦，曲首長頸，平面圓背，腹廣而橢。槽面施覆手，曲首中間為山口。設檀軸四以綰弦，左右各二，山口上以黃楊木為四象，下以竹為十三品，按分取聲。中腰兩旁為新月形，腹內以細鋼條為膽，弦自山口至覆手，長二尺一寸六分，第一弦以硃飾之。

三弦，斫檀為質，修柄，方槽，圓角，冒以虺皮。柄貫槽中，柄末槽端覆以木。穿孔貫弦，匙頭下半鑿空納弦，以三軸綰之，左二右一。

節，編竹如箕，魨硃，背為虎形。用圓竹二，劃之以為節。

拍，紫檀皮四片，束其三，以一拍之。

太祖平瓦爾喀部，獲其樂，列於宴樂，是為瓦爾喀部樂舞。用觱篥四，奚琴四。奚琴同隊舞樂。

觱篥，蘆管，三孔，金口，下哆，中有小孔。管端開簧，簧口距管末四寸五分三釐。

太宗時，獲朝鮮國樂，列於宴樂，是為朝鮮國俳。用笛一，管一，俳鼓一。笛同中和韶樂，管同丹陛大樂。

俳鼓如龍鼓而小，懸於項擊之。

太宗平察哈爾，獲其樂，列於宴樂，是為蒙古樂曲。有笳吹，有番部合奏，皆為掇爾多密之樂，掌於什幫處。笳吹用胡笳一，箏一，胡琴一，口琴一。箏與隊舞所用同，惟設六弦。

胡笳，木管，三孔，兩端施角，末翹而哆。自吹口至末，二尺三寸九分六釐。

胡琴，刳木為質，二弦，龍首，方柄。槽橢而下銳，冒以革。槽外設木如簪頭以扣弦，龍首下為山口，鑿空納弦，綰以二軸，左右各一。以木系馬尾八十一莖軋之。

口琴，以鐵為之，一柄兩股，中設簧，末出股外。橫銜於口，鼓簧轉舌，噓吸以成音。

番部合奏，用雲鑼一，簫一，笛一，管一，笙一，箏一，胡琴一，琵琶一，三弦一，二弦一，月琴一，提琴一，軋箏一，火不思一，拍板一。簫、笛、笙同中和韶樂，雲鑼、管同丹陛大樂，箏、琵琶、三弦同隊舞樂。

胡琴，二弦，竹柄椰槽，面以桐。槽徑三寸八分四釐，為圓形，與笳吹之胡琴橢而下銳者不同。山口鑿空納弦，以兩軸綰之，俱在右。弦自山口至柱，長二尺三分五釐二豪，以竹弓系馬尾八十一莖軋之。

二弦，斫樟為質，槽面以桐，形長方，底有孔，槽面施覆手如琵琶。曲首後鑿空納弦，綰以兩軸，左右各一。弦長二尺三寸四釐，設十七品，按分取聲。

月琴，斫檀為質，四弦，槽面以桐，八角曲項，柄貫槽中，槽面施覆手。曲項鑿空納弦，綰以四軸，左右各二。弦長二尺三寸四釐，設十七品，與二弦同。

提琴，四弦，圓木為槽，冒以蟒皮而空其下，竹柄貫槽中，末出槽外。覆木扣弦，柄端鑿空納弦，綰以四軸，俱在右。以竹弓系馬尾，夾於四弦間軋之。

軋箏，似箏而小，刳桐為質，十弦。前後有梁，梁內弦長一尺六寸一分八釐，各設柱，以木桿軋之。

火不思，似琵琶而瘦，四弦，桐柄，刳其下半為槽，冒以蟒皮。曲首鑿空納弦，四軸綰之，俱在右。弦自山口至柱長一尺七寸七分四釐。

拍板，紫檀三片，束其二，以一拍之。

高宗平定回部，獲其樂，列於宴樂之末，是為回部樂技，用達卜一，那噶喇一，哈爾札克一，喀爾奈一，塞他爾一，喇巴卜一，巴拉滿一，蘇爾奈一。

達卜，木匡冒革，形如手鼓而無柄。有大小二制，一面徑一尺三寸六分五釐二豪，一面徑一尺二寸二分四釐，皆魨黃，面繪採獅，以手指擊之。

那噶喇，鐵匡冒革，上大下小，形如行鼓。旁有小鐶，系黃絨紃。兩鼓相聯，左右各以杖擊之。

哈爾札克，形如胡琴，椰槽，冒以馬革。上木柄，下鐵柄。槽底中開一孔，側開三小孔。以馬尾二縷為弦，上自山口穿於後，以兩軸綰之，左右各一，下系鐵柄。馬尾弦下設鋼絲弦十，上系木柄，下擊鐵柄，左右各五軸。另以木桿為弓，系馬尾八十餘莖，軋馬尾弦，應鋼弦取聲。

喀爾奈，狀如世俗洋琴，鋼絲弦十八，刳木中虛，左直右曲。左設梁如琴之岳山，以系鋼弦之本。鋼弦之末施木軸，似琴之軫，入於右端，高下相間作兩層，轉其軸以定弦之緩急。以手冒撥指，或木撥彈之，通體雙弦，惟第一獨弦。

塞他爾。形如匕，絲弦二，綱弦七，木柄通槽，下冒以革。面平背圓，柄有線箍二十三道，如琵琶之品。以九軸綰弦，柄端二軸綰絲弦。二面三軸，左側四軸，綰鋼質雙弦一，獨弦六。以手冒撥指，或木撥彈絲弦，應鋼弦取聲。

喇巴卜，絲弦五，鋼弦二，木柄通槽，槽形如半瓶，下冒以革。曲首鑿空納絲弦，以五軸綰之，左二右三，曲首右側以兩軸綰綱弦。用手冒撥指，或木撥彈絲弦，應綱弦取聲。

巴拉滿，木管，上斂下哆，飾以銅，形如頭管而有底，開小孔以出音。管通長九寸四分，七孔前出，一孔後出，管上設蘆哨吹之。

蘇爾奈，一名瑣澾，木管，兩端飾銅，上斂下哆，形如金口角而小。七孔前出，一孔後出，一孔左出，銅管上設蘆哨吹之。

高宗平定金川，獲其樂，及後藏班禪額爾德尼來朝，獻其樂，均列於宴樂之末，是為番子樂。金川之樂：曰阿爾薩蘭，曰大郭莊，曰四角魯。用得梨一，柏且爾一、得勒窩一。

得梨，似蘇爾奈而小。

柏且爾，範銅二片，圓徑六寸，中隆起，穿孔貫紃，左右合擊。

得勒窩，形似達卜。

班禪之樂：曰札什倫布，用得梨二，巴汪一，蒼清一，龍思馬爾得勒窩四。

得梨同金川樂，形制略大。

巴汪，似喇巴卜，七弦。

蒼清，制同雲鑼。

龍思馬爾得勒窩，似那噶喇而制以銅，面徑一尺三寸，底銳，匡高一尺。

高宗平定廓爾喀，獲其樂，列於宴樂之末，是為廓爾喀樂舞。用達布拉一，薩朗濟三，丹布拉一，達拉一，公古哩二。

達布拉，似那噶喇，一面冒革。有二制：其一面豐底銳，其一底微豐而漸削。四圍俱系韋絳，聯以採縷，懸之腰間，以左右手合擊之。

薩朗濟，刻木為質，韋弦四，鐵弦九。項長三寸，刳其中，面以魚牙刻佛為飾。柄長五寸二分，槽面闊三寸，自上刳之，冒以革。中腰削如缺月，束以黃韋。底橢，鑿空於項以納韋弦，左右各二。軸柄面穿孔九，自右至左，鱗次斜列，各納鐵弦。軸九，俱在右，上五下四。槽面設柱，中為九孔納鐵弦，上承韋弦。以柔木系馬尾軋韋弦，應鐵弦取聲。

丹布拉，刻桐為質，以大匏為槽，直柄，面平背圓，鐵弦四，綰以四軸，上二，左右各一。柄上以鐵片二為山口，一穿孔納弦，一承弦。

達拉，範銅二片，圓徑二寸一分。中隆起，穿孔，系以採縷，左右合擊。

公古哩，範銅為鈴，以採縷聯之，五十枚為一串，凡四串。歌時二人各系於股，雙足騰躍以出聲。

乾隆五十三年，緬甸國內附，獻其樂，列於宴樂之末，是為緬甸國樂。有粗細二制：粗緬甸樂，用接內搭兜呼一，稽灣斜枯一，聶兜姜一，聶聶兜姜一，結莽聶兜布一。

接內搭兜呼，木匡冒革，匡上有紐，系以帛，橫懸於項，以手擊之。

稽灣斜枯，制似雲鑼，其數八，上下各四，同懸於架。架後搘以二木，斜倚而擊之。

聶兜姜，木管銅口，近下漸哆，前七孔，後一孔。管端設銅哨，加蘆哨於上，管與銅口相接處，以銅簽掩之。

聶聶兜姜，形如金口角而小，木管木口，餘與聶兜姜同。

結莽聶兜布，範銅二片，圓徑三寸五分。中隆起，穿孔，貫以韋，左右合擊。

細緬甸樂，用巴打拉一，蚌札一，總稿機一，密穹總一，得約總一，不壘一，接足一。

巴打拉，以木為槽，形如船，通長二尺七寸五分。前後兩端各為山峰形，兩峰之尖，絡以絲繩。排穿竹板二十二片，皆闊一寸。第一片長五寸二分，厚三分五釐，以次則長遞加而厚遞減，至末片則長一尺一寸五分，厚一分。以竹裹綿為槌擊之。

蚌札，木匡冒革，上大下小。面徑六寸一分，底徑四寸，匡高一尺。四圍俱系韋絳，以手擊之。

總稿機，十三弦，曲柄，通槽，柄上曲如蠍尾。槽面冒革，為四圓孔以出音。順槽腹設覆手，穿孔十三，系弦，各斜引至柄束之，彈以手。

密穹總，三弦，木質，為魚形。體長方，腹下通長刳槽，無底，兩旁鐫鱗甲。面設品五，為小圓孔九以出音，前四，中四，後一。首形銳而上出，鐫須角鉅齒圓睛，尾形亦銳。項上以銅為山口，系硃弦三，尾有鐶納弦，旁穿孔，設軸，左二右一，以手彈之。得約總，三弦，木質，中虛，如扇形，中腰兩旁灣曲向內。頸半穿孔納弦，綰以三軸，左二右一，槽末施木以系弦。扣用木弓系馬尾八十餘莖軋之。

不壘，以竹為管，上端以木塞其半為吹口。七孔前出，一孔後出，最上一孔前出，加竹膜。

接足，範銅二片，口徑一寸八分。中隆起，穿孔貫紃，左右合擊。

乾隆五十四年，獲安南國樂，列於宴樂之末，是為安南樂舞。用丐鼓一，丐拍一，丐哨一，丐彈弦子一，丐彈胡琴一，丐彈雙韻一，丐彈琵琶一，丐三音鑼一。安南土語，凡樂器之名，俱以丐字建首。

丐鼓，木匡冒革，空其下，徑八寸四分，承以架。用竹桴二，或左手承鼓，右手以桴擊之。

丐拍，用檀板三：其一上端綴以連錢。其一背刻雁齒，其一右為鋸牙。左手執二板相擊，連錢激響，右手執鋸牙者，引擊雁齒，錯落成聲。

丐哨，即橫笛，截竹為筒，漆飾，二十一節。左第一孔為吹口，次加竹膜，右六孔，末二孔，俱上出，旁二孔對出，兩端飾以角。

丐彈弦子，三弦，斫檀為質，槽方而橢，兩面冒虺皮。匙頭鑿空納弦，以三軸綰之，左二右一。

丐彈胡琴，二弦，竹柄，槽形如筒，底微豐，面冒虺皮。曲首鑿空，兩軸俱自後穿前綰弦，弦自山口至柱，長一尺八寸，餘如番部合樂胡琴之制。

丐彈雙韻，如月琴，四弦，斫檀為質，槽面以桐，形如滿月。徑一尺一寸六分，厚一寸八分。曲項鑿空納弦，綰以四軸，左右各二。槽面覆手，山口下七品，俱以檀為之。

丐彈琵琶，四弦，刳桐為質，通長三尺。項上鑿空納弦，綰以四軸，左右各二。上設四象，下布十品。弦自山口至覆手，長二尺一寸四分。

丐三音鑼，範銅，三面，綰以鐵圈，聯如品字。上一徑二寸四分五釐，右一徑二寸三分八釐，左一徑二寸三分。承以檀柄，槌用角。

賜宴樂，凡經筵禮畢賜宴，文、武鄉、會試賜宴，宴衍聖公，宴正一真人皆用之。其器：雲鑼二，笛二，管二，笙二，鼓一，拍板一。笛、笙、鼓同中和韶樂，雲鑼、管、板同丹陛大樂。

鄉樂，凡府、州、縣學春、秋釋奠皆用之。其器麾一，編鐘十六，編磬十六，琴六，瑟二，排簫二，簫四，笛六，篪二，笙六，塤二，建鼓一，搏拊二，柷一，敔一。制皆同中和韶樂。

鄉飲酒用雲鑼一，方響一，琴二，瑟一，簫四，笛四，笙四，手鼓一，拍板一。琴、瑟、簫、笛、笙同中和韶樂，雲鑼、方響、板同丹陛大樂，手鼓同清樂。

節，中和韶樂用。結旄九重，蓋以金葉，束以綠皮。硃杠，上曲為龍首以銜旄。植架於東西各一，每架二節，司樂者執之以節舞。導文舞曰節，導武舞曰旌，旌亦曰節，制與節同。

千，中和韶樂用。木質，圭首，上半繪五採雲龍，下繪交龍，緣以五色羽文。中為粉地，硃書「雨暘時若，四海永清。倉箱大有，八方敉寧。奉三永奠，得一為正，百神受職，萬國來庭」。凡八語，佾各一語。幹背魨硃，有橫帶二，中施曲木，武舞生左手執之。

戚，中和韶樂用。木質，斧形，背黑刃白，柄魨硃，武舞生右手執之。

羽，中和韶樂用。木柄，植雉羽，銜以塗金龍首，柄魨硃，文舞生右手執之。

籥，中和韶樂用。六孔竹管，魨硃，文舞生左手執之。

舞有二：用於祀神者曰佾舞，用於宴饗者曰隊舞。凡佾舞武用干戚，文用羽籥。干戚曰武功之舞，羽籥曰文德之舞，祭祀初獻以武舞，亞獻終獻以文舞，惟先師廟、文昌廟初獻、亞獻、終獻皆以文舞焉。若大雩，則童子十六人衣皁衣，持羽翳，歌而舞皇舞，凡此皆隸於佾舞者也。隸於隊舞者，初名蟒式舞，亦曰瑪克式舞。乾隆八年，更名慶隆舞，內分大、小馬護為揚烈舞，是為武舞，大臣起舞上壽為喜起舞，是為文舞。是年巡幸盛京，筵宴宗室，增世德舞。十四年，平定金川，凱旋筵宴，又增德勝舞，三舞同制，各有樂章。揚烈舞，用戴面具三十二人，衣黃畫布者半，衣黑羊皮者半。跳躍倒擲，象異獸。騎禺馬者八人，介胄弓矢，分兩翼上，北面一叩，興。周旋馳逐，象八旗。一獸受矢，群獸懾伏，象武成。喜起舞，大臣二十二人，朝服儀刀入，三叩，興，退東位西鄉立。以兩而進，舞畢三叩，退。次隊繼進如前儀。此隊舞之大較也。外此則有四裔樂舞：東曰瓦爾喀、曰朝鮮，北曰蒙古，西曰回、曰番、曰廓爾喀，南曰緬甸、曰安南，皆同列於宴樂之末。瓦爾喀部樂舞，司舞八人，均服紅雲緞鑲壯緞花補袍，狐皮大帽，豫立丹陛之西。將作樂，進前三叩，退。司樂八人，分兩翼上，跪一膝，奏瓦爾喀樂曲。司舞進舞，以兩為隊，每隊舞畢，三叩，退。

朝鮮國俳，笛技、管技、鼓技各一人，均戴氈帽，鏤金頂，服藍雲緞袍，椶色雲緞背心，藍綢帶。俳長一人，戴面具，青緞帽，紅纓，服紅雲緞袍，白綢長袖綠雲緞虎補背心，十字藍綢帶。倒擲技十四人，服短紅衣。立丹陛兩旁。俳長從右翼上，北面立，以高麗語致辭，笛、管、鼓技從右翼上，東北面立，倒擲技從左翼上，自東向西，各呈其藝。

蒙古樂，笳吹，司樂器四人，司章四人，均蟒服，立丹陛旁。番部合奏，司樂器十五人，亦均蟒服，立丹陛旁，與笳吹一班同入。一叩，跪一膝，奏蒙古樂曲。

回部樂，司樂器八人，均錦衣絹裏雜色紡絲接袖衣，錦面布裏倭緞緣回回帽，青緞鞾，綠綢荅膊。司舞二人，舞盤二人，皆衣靠子錦腰襴紡絲接袖衣。倒擲大回子四人，皆衣靠子雜色紡絲接袖衣，戴五色綢回回小帽。小回子二人，雜色綢衣絹里。皆豫立丹陛下，俟朝鮮國俳呈技後，上丹陛作樂。司舞起舞，舞盤人隨舞。畢，倒擲小回子繼進呈技。

番子樂，金川之阿爾薩蘭，司樂器三人，司舞三人，為戲獅，身長七尺，披五色毛，番名僧格乙，引獅者衣雜採，手執繩，系耍球一，五色，番名僧格乙阿拉喀。大郭莊，番名大拉噶地，司舞十人，每兩人相攜而舞，一服蟒服，戴翎，掛珠，斜披黃藍二帶，交如十字；一服藍袍，掛珠，斜披黃紫二帶，交如十字。四角魯，番名得勒布，司舞六人，戴舞盔，番名達帽。插雞翎各六，番名達莫乙。背縛藤牌，番名賽斯丹。帶系腰刀，番名江格乙。左執弓，番名得木尼也。右執箭壺，番名柏拉。盛箭五枝，番名格必乙。相對而舞。班禪之札什倫布，番名柏拉噶，司樂器六人，司舞番童十人，各披長帶，手執斧一，番名沙勒鱉。舞而歌梵曲。

廓爾喀樂舞，司樂器六人，均衣回子衣，著紅羊皮鞾，內二人纏頭以洋錦，餘皆以紅綠布。司歌五人，均以紅綠布纏頭，內一人衣綠綢衣，著紅採履，餘皆回子衣、紅羊皮鞾。司舞二人，均衣紅綠綢衣，戴猩紅氈帽，金銀絲巾，著紅採履，束腰皆用雜色布。舞者每足各系銅鈴一串，曰公古哩，騰躍出聲，歌舞並奏。

粗緬甸樂，司樂器五人，司歌六人，均拖發扎紅，用緬甸衣冠。

細緬甸樂，司樂器七人，均拖發扎紅，衣藍緞短衣。司舞四人，衣閃緞短衣，皆雜色裙，以洋錦束腰，戴扎巾。歌合以粗樂，舞合以細樂。

安南國樂，司樂器九人，均戴道巾，衣黃鸝補服道袍，藍緞帶。司舞四人，衣蟒衣，冠帶與司器同。執採扇而舞。


\end{pinyinscope}