\article{列傳二十七}

\begin{pinyinscope}
李國英劉武元庫禮胡全才申朝紀馬之先劉弘遇

於時躍蘇弘祖吳景道李日芃劉清泰佟岱秦世禎陳錦

李國英，漢軍正紅旗人，初籍遼東。仕明隸左良玉部下，官至總兵。順治二年，與良玉子夢庚來降。三年，從肅親王豪格下四川，討張獻忠，授成都總兵。五年，擢四川巡撫。

獻忠既滅，其將孫可望、劉文秀等降於明，分遣所部王命臣等竄川南，譚弘、譚文、譚詣、楊展、劉惟明等竄川東，與李自成舊部郝搖旗、李來亨、袁宗第、劉二虎、邢十萬、馬超等遙為聲援。弘犯保寧，國英擊敗之。命臣據順慶，國英分兵三道，水陸並進，克其城，獲其將李先德、硃朝國等。邢十萬、馬超所據地近保寧，國英偕總兵惠應詔討之，獲其將胡敬，復潼川，逐之至綿州，獲所置吏呂濟民等。尋招惟明、展來降，遂下綿州。六年，進復安縣，克彰明，破曲山關，徇石泉。有謝光祖者，據寨抗，師行，遣兵破斬之。七年，遣副將曹純忠、劉漢臣徇川北諸郡縣，設伏擊斬寇渠老鐵匠、黃鷂子。九年，可望、文秀大舉寇保寧，橫列十五里，勢張甚。國英督兵搗其中堅，別遣兵出間道擊其後，大破之，授世職二等阿達哈哈番。

十一年，加兵部尚書。時可望等破成都，重慶、夔州、嘉定皆為明守。吳三桂、李國翰駐軍漢中，國英請敕進兵。十三年，加太子太保。十四年，擢陜西四川總督。三桂等自漢中下重慶，遂趨貴州。文、弘、詣、二虎等分屯忠州、萬縣，合軍攻重慶，總兵程廷俊、嚴自明御之，敗走。文又合十三家兵逼重慶，國英自保寧赴援，次合江，詣殺文以降。國英入城安撫，弘亦與其將郝承裔、陳達先後出降。文所部猶據涪、忠二州，國英遣總兵王明德擊破之。十七年，承裔據雅州復叛，國英督兵至嘉定，分三道進剿，破竹箐關入，承裔走黎州，追獲之。十八年，川、陜各設總督，命國英專轄四川。

康熙元年，明石泉王奉鋡攻敘州，國英討平之。時搖旗、來亨、二虎、宗第等據茅麓山，出掠四川、湖廣、陜西錯壤諸州縣。議三省合軍討之，國英疏言：「賊巢橫據險要，我師進攻，未能聯合。宜豫會師期，分道並入，使賊三路受敵，彼此不暇兼顧。一路既平，就近會師，賊可盡殲。」上命將軍穆里瑪、圖海將禁旅討之，國英與西安將軍富喀禪、副都統都敏會剿。明年，督兵進巫山，趨陳家坡，破二虎壘。二虎走死，搖旗、宗第夜遁。總兵梁加琦、佐領巴達世逐之至黃草坪，獲搖旗、宗第及所置吏洪育鰲等。又遣總兵李良楨破小尖寨，獲明東安王盛蒗，叛將賀珍子道寧以所部降。四年，疏言：「全川底定，裁留通省兵四萬五千名，以馬二、步一戰守各半定額。」從之。五年，卒，謚勤襄。七年，追敘國英功，授世職一等阿思哈尼哈番。

孫永升，襲職。雍正間，官南陽總兵。坐事戍軍臺。世宗念國英前勞，召還，洊擢至工部尚書。以永升從子時敏襲職。乾隆初，定封一等男。

劉武元，字鎮籓，漢軍鑲紅旗人，初籍遼東。仕明官游擊，佐祖大壽守大凌河，天聰五年，從大壽出降。崇德六年，授刑部參政。順治元年，改授甲喇額真，予世職三等甲喇章京。二年，授天津兵備道。三年，擢南贛巡撫。四年，遣副將劉伯祿、徐啟仁等剿捕瑞金、石城，興國、龍安，寧都、上猶諸州縣土寇，克魚骨、蓮花、丁田、鉤刀嘴諸寨，斬其渠葉南枝、劉志諭、劉飛等。

五年正月，金聲桓、王得仁以南昌叛，江西諸郡縣皆附，外連閩、粵，贛州介其間。武元召諸將歃血誓，得仁以二十萬人來攻，啟仁出降，圍合。武元城守三月，糧盡，斥家財佐軍，勵士卒奮戰，遂破得仁兵。得仁退屯東山，引武元空城出戰，將設伏邀擊。武元知其謀，天未明，兵數百持炬為前驅，得仁兵望見，伏盡出，力戰，得仁中創遁。聲桓聞我師至九江，謀退保南昌，武元出奇兵襲其後，敗之太湖港，斬獲無算。

十月，叛將李成棟復來攻，眾號百萬。武元先出兵數百撓之，夜縋城出死士劫破十餘壘，遂令諸將分兵東、西、南三門出戰，大破之，成棟以數騎走。敘功，加右都御史，兼兵部侍郎，賜紫貂冠服、甲胄、佩刀、鞍馬。六年，征南大將軍譚泰既克南昌，遣梅勒額真覺善等與武元會師，克信豐，成棟宵遁，墮水死。武元分遣副將先啟玉、參將鮑虎、游擊左雲龍等捕成棟餘黨，定瑞金、雩都、崇義諸縣。進攻梅嶺，破木城五，獲成棟將劉治國。

七年，平南王尚可喜徇廣東，師自南安入，武元遣副將慄養志以兵從，克南雄、韶州二府。又遣副將高進庫，游擊楊繼、洪起元等剿寧都土寇彭順慶，副將楊遇明、劉伯祿、賈熊、董大用等剿大庾土寇羅榮。順慶應聲桓為亂，自號軍門，窺伺郡邑；榮自明季倡亂楚、粵間，自號五軍都督，聚眾數萬，阻山結寨二十餘，四出劫掠：至是皆就戮。敘功，加太子太保、兵部尚書。遇恩詔，進世職一等阿達哈哈番又一拖沙喇哈番。十年，引疾還京。十一年，卒，贈少保，謚明靖。

瀇，武元長子，襲職。疏請追敘武元贛州全城功，進二等阿思哈尼哈番。官至副都統。

浩，武元次子。康熙間，官廣西潯州知府。孫延齡叛，城陷被戕，並及其子中樞、中梁、中柱、中楫。事聞，贈太僕卿。

庫禮，喜塔臘氏，滿洲正白旗人。太祖創業初，其四世祖昂果都理巴顏來歸。庫禮事太宗。

崇德初，徵朝鮮兵從征伐，命庫禮將其軍。五年，睿親王多爾袞等伐明，圍錦州。上遣戶部參政碩詹使朝鮮，發水師五千人、米萬斛詣大凌河，庫禮與梅勒額真洪尼哈將三十人導。六年，從鄭親王濟爾哈朗圍錦州，克其郛，斬八百餘級。復與噶布什賢噶喇依昂邦薩穆什喀攻松山北崖，庫禮以朝鮮兵二百餘先登。科爾沁部人或降於明，發砲中庫禮手，庫禮不為動，督戰益力，卒破明兵。攻松山，明兵擊正紅、鑲藍二旗分守地，庫禮與左翼將領勒卜忒擊之，明兵引卻。以功授世職牛錄章京，賚所獲牲畜。七年，擢戶部參政。

順治初，改戶部侍郎。論定都功，加半個前程。旋坐阿豫親王多鐸指，集視八旗女子，論罰鍰。二年，命如淮安總理漕儲。四年九月，鹽城土寇竊發，庫禮與漕運總督楊聲遠親往撫慰。未幾，其渠周文山等以八百人夜襲淮安，自夾城東門缺口入，攻庫禮官廨。庫禮率中軍張大治、旗鼓王國印將帳下卒數十人御之，其妻盡出廨儲矢，僕婢齎送助戰，眾皆一當百，自丑至辰，所殺傷過當。文山等潰走，逐斬百八十餘級，盡收其印劄、軍械，城賴以全。

有稱明益王者，奉唐王聿鍵隆武號，屯廟灣，有眾數千、舟百餘，將攻淮安，庫禮與聲遠等計，設伏以待。敵舟揚帆直上，至車家橋，伏發，水陸夾擊，敵死者過半，餘眾走還廟灣。固山額真張大猷、巡撫陳之龍以師從之，敵據劉莊場，為屯凡十，以次剿撫，旬日乃盡定。考滿，進三等阿達哈哈番。尋召還。

七年，致仕，復進一等阿達哈哈番加拖沙喇哈番。卒，謚僖恪。

胡全才，山西文水人。明崇禎進士，官兵部主事。順治元年，固山額真葉臣定山西，疏薦，起原官。二年，自郎中授陜西漢羌道，駐漢中。時叛將賀珍為亂，全才上官，撫綏彫瘵，安集流亡。招明將趙光遠部曲齊升、王明德、李世勛等來降，盡收其軍械，與知府楊可經等練士卒，聚芻糧為備。珍突至圍城，升等奮勇沖擊，世勛中流矢死。城守三十餘日，援師至，珍遁走，漢中得全。工部侍郎趙京仕疏言漢中重地，宜設巡撫，且薦全才才稱仕。

三年，擢寧夏巡撫。四年，疏請頒本朝律典及性理、通鑒諸書，令士子誦習。又疏言：「寧夏舊額兵三萬有奇，設總兵及中軍副將分統之。其後兵裁及半，罷中軍副將。往者總兵應徵發，叛將王元遂乘隙戕巡撫焦安民為亂。宜復舊制，廣兵額，設中軍，調徵興慶副將馬寧嘗擒斬王元，請仍補斯缺。」下部議，並如所請。元黨馬德既降復叛，全才與總兵劉芳名發兵討誅之。語詳芳名傳。是歲山、陜蝗見，全才為捕蝗法授州縣吏，蝗至，如法捕輒盡，不傷稼。因以其法上聞，命傳示諸直省。

初，全才任漢羌道時，令凡受賀珍劄付者，許自首，仍予劄付如其官。旋揭告漢羌總兵尤可望苛罰冒餉，藏匿偽官，可望即以擅給劄付訐全才，並坐罷。全才詣部自陳，部議以全才功大罪小，復除江西饒南道。

十年，經略洪承疇奏薦，令從征湖南。尋命撫治鄖陽，提督軍務。李自成將郝搖旗、劉體純等降於明，及明桂王走南徼，遂屯聚房、竹群山間為盜。全才分兵扼沖要，馳察穀城、南漳諸地形勢，檄諸將進討，戰屢勝。十三年，明桂王所置總兵李企晟入鄖陽，與搖旗等合，全才遣諸將硃光祚等密捕之，執企晟。旋擢湖廣總督，卒官，贈兵部尚書，謚勤毅。

申朝紀，漢軍鑲藍旗人，初籍遼東。天聰八年，授刑部啟心郎。文館硃延慶疏陳時事，薦朝紀溫雅正直，練達世務，處家儉，守身約，訥言敏行，足任鴻鉅。崇德元年，賜人戶、牲畜。

順治元年，授河南河北道，駐懷慶，李自成之黨二萬餘來犯，朝紀登陴守御，晝夜不少懈，有渠乘白馬薄壕，麾眾攻城，朝紀舉砲殪之，賊悉驚竄。二年，遷江南布政使，擢山西巡撫。三年，疏言：「驛遞累民，始自明季，計糧養馬，按畝役夫。臣禁革驛遞濫應、里甲私派。請飭勒石各驛，永遠遵守，俾毋蹈前轍。」又疏言：「各省驛站銀舊額十五萬有奇，明季裁充兵餉。驛費不足，輒私派於民。請敕部復原額。」又疏言：「賦役全書應裁、應留諸項，請覈實詳酌，俾有司不得私徵濫派。」疏並下部議行。四年，陽城民王希堯、賈國昌等以邪教倡亂，朝紀遣中軍都司白璧同冀南道武延祚率兵捕治，悉誅希堯、國昌等。汾州營卒李本清、任自興等據永寧銅柱寨為亂，朝紀赴汾州，遣冀寧道王昌齡等率兵捕治，獲本清等，焚其寨。寧鄉民楊春暢等復以左道據冷泉寨為亂，朝紀遣平陽副將範承宗等討平之，擢宣大山西總督。五年，卒。

延慶，漢軍鑲黃旗人。入關，官至江西巡撫。

順治間，治山、陜著績效者，又有馬之先、劉弘遇。

馬之先，漢軍鑲藍旗人，初籍金州衛。順治初，以諸生授昌平知州。四遷至湖廣布政使。七年，授江西巡撫。土寇王才據終南山肆掠，之先遣游擊陳明順等自子午鎮進剿，才竄走，敗之高關峪，又敗之化羊峪，獲才。又捕治諸盜何紫山、孫守金、唐珍玉等。十一年，自成餘黨劉二虎、郝搖旗等侵入陜西境，之先與漢興總兵趙光興發兵三道迎擊，破小廣峪寨，斬其將傅奇，遷宣大山西總督。十三年，調川陜總督，加兵部尚書，入覲，上諭之曰：「陜西天下咽喉，爾當視孟喬芳倍加勤慎，方克有濟。」十四年，卒，謚勤僖。

劉弘遇，漢軍正藍旗人，初籍遼東。與弟奇遇，並以諸生入祖大壽幕，佐軍諮。天命間，太祖伐明，次三岔河，弘遇與奇遇挈家來歸，籍明諸邊兵馬數目，並畫戰守事陳奏。上曰：「得廣寧，當官汝！」久之未用。崇德元年，上疏乞自效，命大學士範文程等試之，授弘文院副理事官。

順治元年，譯遼、金、元三史成，賜白金、鞍馬。尋授工部理事官，遷山西朔州道。二年，與副將侯大節等捕治蔣家峪、黑草嘴土寇，擢陜西布政使。五年，授安徽巡撫。金聲桓叛江西，皖北盜蜂起。弘遇如池州，分遣鎮將逐捕盜渠王貳甫等，移駐安慶，與總督馬國柱捕治英山、霍山、潛山諸盜，得其渠孔文燦等，餘盜悉平。六年，裁缺召還。

七年，授山西巡撫。時姜瓖亂初定，其黨竄匿保德、五臺、府穀諸縣山谷間。弘遇請免逋賦，甦驛困，矜恤諸死事家。又疏言：「兵後民田荒蕪殆盡，前此師討姜瓖，竭蹶供芻糧。今捕治餘寇，日需輸輓。值二麥未收，秋禾遇蝗災，農失耕時。」得旨，下所司蠲賑。又與總督佟養量、總兵剛阿泰剿五臺山寇劉永忠、高鼎，降陜西土寇楊茂。

弘遇撫山西四年，建忠烈祠祀守土諸臣死姜瓖亂者，並修太原、陽曲學宮，築汾河諸堤，山西民誦其惠。旋以捕治土寇未入奏即籍沒，給事中張璿論弘遇專擅，尋奉詔甄別督撫，弘遇左授福建督糧道。十八年，卒。

於時躍，漢軍正白旗人，初籍廣寧。順治二年，以諸生授安徽合肥知縣。尋遷河南懷慶知府。四年，擢河南道。靈寶、盧氏二縣寇發，時躍與副將寇徽音、游擊孔國養等入山捕治，破其寨，斬寇渠劉芳、張進澤、張三桂等，寇乃平。七年，遷山西按察使。時躍善聽訟，訟至即定讞，民稱之曰於不落。九年，遷山西布政使。坐在陜西薦舉屬吏失當，左遷。經略洪承疇薦其才，命赴軍前效用。尋復薦補湖廣驛鹽道。

十二年，超擢廣西巡撫。明宗人盛濃、盛添據富川，結土寇王心、蔣乾相等，■H0集瑤、僮，窺旁近郡縣。時躍會提督線國安、總兵全節討平之。十三年，明將龍韜屯柳州，時躍密約國安與定南王護衛李茹春、總兵溫如珍等，督兵攻之，陣斬韜，逐北三十餘里，餘眾悉遁。十四年，師下雲南，時躍疏請賓州設兵防守，並分屯柳州備策應，下所司議行。明桂王由榔號召諸降附土寇，假以公侯，分據郡縣：鬱林則李勝、李喬華，懷集則何奎豹、李盛功，富川、賀縣則馬寶、梁忠，南寧、太平則賀凡儀、曹友，並倚險為巢，四出侵掠。僮寇羅法達、廖仁倫等復擾臨桂、永福、荔浦、修仁諸縣。時躍親督兵捕治，所陷城邑次第克復，敘加都察院副都御史。十八年，擢廣西總督。明德陽王至濬走安南，時躍招使來降。敘功，加右都御史。康熙二年，卒。

蘇弘祖，漢軍正紅旗人，初籍遼陽。崇德三年，以舉人授戶部啟心郎，賜朝衣一襲，免丁四。八年，考滿，授世職牛錄章京。順治初，授河南河北道。累遷陜西布政使，世職累進三等阿達哈哈番。十年，坐計典失實，左授福建福寧道。十三年，遷左僉都御史。十五年，授南贛巡撫。十七年，雩都寇發，弘祖斥資造火器，遣兵搗其巢，擒其渠李玉廷。別有土寇謝上逵、羅一鑒、徐黃毛等，據廣東平遠五指石，界連閩、贛。弘祖發兵討之，上逵詐降，潛走匿紅畬。弘祖遣將李宗韜以計擒斬一鑒、黃毛等七人，夜進兵，逐賊至柑子窩中木溪，毀五指石寨，攻紅畬，賊縛上逵獻，斬之。十八年，遣游擊王把什捕治廣昌土寇，乘雨攻不備，破滴水、羊石二寨，斬千餘級，擒其渠幸連升、蕭來信。康熙元年，甄別督撫，弘祖解任。三年，卒。

吳景道，漢軍正黃旗人，初籍遼東廣寧衛。天聰間，授吏部啟心郎。崇德元年，改都察院理事官。疏劾刑部理事官郎位貪污不法狀，鞫實，黜郎位，追贓貸死。郎位銜景道甚，誘都察院筆帖式李民表與同居，訐景道，鞫虛，民表坐誅，籍郎位半產。景道以不察民表違禁移居他旗，罰如例。景道疏論睿親王多爾袞專擅，坐奪官。

順治二年，起授河南布政使，擢巡撫。時河北初定，河南五府餘寇未靖。寶豐宋養氣、新野陳蛟、商城黃景運等各聚數千人，侵掠城邑。景道檄總兵高第、副將沈朝華等分道捕治，誅養氣等。四年，鄖陽土寇王光泰率千餘人犯淅川，景道遣參將尤見等與總兵張應祥合兵擊卻之。五年，羅山土寇張其倫據雞籠山寨，出掠，景道遣都司硃國強、佟文煥等督兵討之，破寨，擒戮其倫，並其黨硃智明、趙虎山等。曹縣土寇範慎行等煽寧陵、商丘、考城、虞城、儀封、蘭陽、祥符、封丘諸縣土寇，並起為盜，屯黃河北岸。景道檄第督兵討之，寇退保長垣，第以師從之，寇走蘭陽。景道遣文煥督兵追擊，斬千餘級。薄曹縣，寇列柵拒守。景道檄總兵孔希貴自衛輝道肥城，斷寇東走路。游擊趙世泰、都司韓進等率精騎分道夾擊，戰於東明，殲寇數千，獲慎行誅之，餘眾悉潰散。敘功，加兵部侍郎。七年，進尚書。八年，商州土寇何紫山等掠盧氏，夜襲世泰營，第督兵扼擊，走商南。景道檄應祥督兵討之，寇盡殲。九年，以塞汴河決口，與河道總督楊方興同賜鞍馬、冠服。十年，以老疾乞休。十三年，卒，贈太子太保，謚愨僖。

李日芃，漢軍正藍旗人，初籍遼陽。太宗時，命以諸生入內院理事，賜五戶。順治元年，授永平知府。三年，遷霸州兵備道。授知州張儒策，諭降土寇李振宇等數百人，擢僉都御史。四年，加右副都御史，授操江巡撫。金聲桓以江西叛，日芃親督兵屯小孤山磨盤洲，令同知趙廷臣、參將汪義、游擊袁誠等迎擊。五年，戰於彭澤，得舟二十餘，寇中砲及溺死者無算。六年，裁安徽巡撫，命日芃攝其事。土寇餘尚鑒挾明宗室統錡■H0聲桓餘黨據險為二十餘寨，掠桐城、潛山、太湖諸縣。日芃遣副將梁大用等督兵討之，克皖澗寨，進圍飛旗寨，斷水道，分兵四路合擊，拔之。又破桃圍等寨，擒戮統錡、尚鑒，餘大小和山等十八寨皆降。九年，加兵部侍郎。十年，討平徽州赤嶺土寇張惟良。十一年，甄別直省督撫，加兵部尚書。明將張名振屢自海入江犯鎮江、瓜州，劫漕艘。日芃令於鎮江檀家洲測江水，淺則植椿，深則編筏，環以鐵索，阻來舟。兩岸置砲，南自鎮江至圌山，北自瓜洲至三江口，建新堤，設木橋，通巡兵往來。令圌山、瓜洲等四營守備更番督水師防禦。五里置一汛，譏察詳密。諸寇匿江為藪，俘斬略盡。十二年，加太子太保。旋卒，謚忠敏。

劉清泰，漢軍正紅旗人，初籍遼陽，名朝卿，以諸生歸太宗，賜今名。崇德六年，試一等，入內院辦事。順治二年，擢弘文院學士。九年，充會試副考官。授浙江福建總督。

時鄭成功據廈門，陷漳浦、海澄、南靖諸縣，上命其父芝龍作書，敕清泰諭降。十年二月，清泰疏劾巡撫張學聖、巡道黃澍、總兵馬得功前此偵成功赴粵，潛襲廈門，攫其家貲，致成功修怨，連陷城邑，學聖等並坐黜。三月，清泰得成功報芝龍書，略言就撫後，原得浙東、嶺南地駐兵。清泰疏上聞，並論成功語浮言誇，議撫當詳慎，上嘉其遠慮。五月，平南將軍金礪攻海澄，以餉不繼，還軍漳浦。會上敕封成功海澄公，畀以泉、漳、惠、潮四郡地，遂罷兵。清泰請駐軍浦城備不虞，從之。十一年，疏言：「成功雖降，不薙發，其黨逞掠如故，降無實意。宜發禁旅赴福建，駐要地，資策應。」下諸王大臣議。清泰旋以病乞假，還駐杭州。成功發兵攻陷漳、泉，上授鄭親王世子濟度為定遠大將軍，率師討之。左都御史龔鼎孳疏劾清泰當金礪攻海澄，不能同心合力，及招撫未定，又不控扼險要，致海疆被陷，坐奪官。

十八年，聖祖即位，起秘書院學士，授河南總督。康熙三年，以報墾荒地萬餘頃，加兵部尚書。四年，以疾致仕。卒。

佟岱，漢軍正藍旗人，先世居佟佳。父佟三，歸太祖，任梅勒額真。佟岱與兄養量同授牛錄額真。養量順治初官至宣大總督，駐陽和，有惠於民。佟岱崇德元年從伐朝鮮，以縱掠降民坐死，命奪官，罰鍰以贖。三年，授吏部副理事官，兼甲喇額真。六年，師圍錦州，七年，攻塔山、杏山，皆在行，擢正藍旗漢軍梅勒額真。八年，從克前屯衛、中後所，予世職牛錄章京。

順治元年，從克太原。二年，從討李自成，師自陜西徇湖廣，遂下江南。與總兵金聲桓駐守九江，定南康、南昌、瑞州、袁州諸府，以所俘獲奏聞。因疏言：「故明鍾祥王慈若等衰殘廢棄，或存其餘喘，彰我朝浩蕩之仁。」得旨：「故明諸王赴京朝見。」旋令攝湖廣總督。三年，還京，授兵部侍郎。復從征湖南，自岳州進長沙，戰衡州，克寶慶、武岡。六年，復從討姜瓖，拔渾源、左衛、朔州、汾州、太谷諸城。世職累進一等阿達哈哈番兼拖沙喇哈番，歷戶、吏諸部。

十一年，代清泰為浙江福建總督。疏請申海禁，斷接濟，片帆不得出海，違者罪至死。十二年，成功陷舟山，十三年，復陷臺州。佟岱與巡撫秦世禎不協，互劾。上為移世禎操江巡撫，召佟岱還京，以李率泰代。佟岱不即行，復疏自敘剿撫功，上責其冒功戀祿，下李率泰等按狀，奪官，留軍功三等阿達哈哈番。卒。

秦世禎，漢軍正藍旗人，初籍廣寧。順治二年，以貢生除直隸文安知縣。三年，行取授御史，疏請畫一各省裁免賦役，從之。四年，巡按浙江。八年，甄別臺員，列一等。尋命巡按江南。世禎察淮、揚各郡蠹役害民，嚴治其罪。徒黨聚盟，仇訴告者，世禎執為首者系之獄，疏上其事，並言懲蠹於事後，不若使不為蠹。請飭督撫以下至州縣，毋於經制外濫設胥役，並定年限，毋令久充，上從之。

時方大兵後，田畝淆亂，官為丈量，胥役因緣為奸。世禎令編列「魚鱗冊」，使民自丈量，贏縮胥復其舊，荒坍皆有別。州縣徵賦，民或逾額輸納，世禎限夏稅五月，秋糧九月，先給「易知單」，示以科則定數。又令每甲匯列賦額及輸戶為「滾單」，使里長按戶遞傳，輸賦則填注。先行之蘇州，民以為便，條列以聞，通行諸府。又以徵銀設櫃，有司奉行不實，請增司府印封，立日收簿，輸戶自封投櫃，驗數書之簿。又請革僉點糧長之例，改官收官兌。並下部，著為令。巡撫土國寶貪酷病民，以世禎劾，罷。

十年，還京，遷大理寺丞。十一年，擢浙江巡撫，疏請增造戰艦，精選水師；別疏言沿海漁舟，往往通寇，請按保甲法，以二十五舟為一隊，無事聽採捕，有事助守御：並議行。十二年，與佟岱互劾，調操江巡撫，解佟岱任，命暫管總督事。尋以李率泰等疏論成功陷舟山，世禎不能辭咎，與佟岱並奪官。卒。

陳錦，字天章，漢軍正藍旗人，初籍錦州。仕明官大凌河都司，崇德間來降，予世職牛錄章京，加半個前程。漢軍旗制定，授牛錄額真。

順治元年，自內院副理事官授登萊巡撫。青州土寇楊威、秦尚行結明將劉澤清為亂，錦遣兵討平之。二年，土寇張廣焚掠掖、濰諸縣，遣兵擊敗之。廣降於澤清，復寇平度，犯萊州，錦遣兵捕治，授策設伏徐家甿，射殺廣，盡殲其眾。擢操江總督，與招撫大學士洪承疇並駐江寧。三年，明瑞昌王誼石等密結城人為亂，錦與承疇詗知之，閉城捕治諸為亂者。誼石以兵至，擊破之。四年，疏言：「圌山為鎮江咽喉，江寧門戶，宜建立砲臺，置兵備。江北要口設臺亦如之。兩岸兵船接哨分防，沿江設烽墩，使聲勢相通。」章下部議行。

遷浙江福建總督。鄭成功為寇，據延平將軍寨，地高險，俯瞰諸縣，攻不能破。錦命壘土高與寨等，乘以登陴，遂克之。歲大饑，錦遣兵次第收復，撫輯流亡，民賴以安。五年，成功將鄭彩以舟師入據長樂、連江諸縣，錦與靖南將軍陳泰等分兵收復。師進次興化，斬成功將顧世臣等十一人。六年，遣總兵張應夢、馬得功等復羅源、永春、德化、福安諸城。江西山寇侵延平，陷大田、尤溪，錦遣兵收復，獲明新建王由模等。七年，疏請進攻舟山。八年，錦與固山額真金礪、劉之源，提督田雄等會師，以大艦隨潮出，敗明兵於橫洋，獲其將阮進；乘霧攻舟山，明魯王以海出走，遂克之，隳其城，置定關總兵，駐師守焉。九年，成功寇漳浦、平和，錦督兵赴援，戰江東橋，敗績，左次同安，賊夜入其帳，刺中要害，遂卒，贈兵部尚書。

論曰：國初民志未壹，諸依山海險岨而起者，往往自託於明遺，要之為民害，廓清摧陷，封疆之責也。國英定四川，合師討茅麓山，績最高。武元守贛州，庫禮守淮安，全才守漢中，御寇全城，亦其亞也。朝紀等捕治土寇，皆能勤其官者。若清泰策鄭成功，謂挾怨而叛，殊不中事理。錦屢勝而挫，遽為何人所賊，防衛亦稍疏矣。


\end{pinyinscope}