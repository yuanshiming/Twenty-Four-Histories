\article{列傳一百三十七}

\begin{pinyinscope}
李長庚子廷鈺胡振聲王得祿邱良功陳步雲

許松年黃標林國良許廷桂

李長庚，字西巖，福建同安人。乾隆三十六年武進士，授藍翎侍衛。出為浙江衢州營都司，累遷樂清協副將。五十二年，署福建海壇鎮總兵。鄰海有盜，誤指所轄界，坐褫職。罄家財募鄉勇，捕獲巨盜，起用，補海壇游擊，遷銅山參將。自乾隆季年，安南內亂，招瀕海亡命劫內洋，以濟餉為患，粵東土盜鳳尾、水澳兩幫附之，遂益肆擾。五十九年，夷艇始犯福建三澎，長庚擊走之。

嘉慶二年，遷澎湖協副將，擢浙江定海鎮總兵。三年，迭擊洋匪於衢港及普陀。四年，鳳尾幫引夷艇入溫州洋，敗之，賜花翎。五年夏，夷艇合水澳、鳳尾百餘艘萃於浙洋，逼臺州。巡撫阮元奏以長庚總統三鎮水師擊之，會師海門。賊泊松門山下相持，颶風大作，覆溺幾盡，其泊岸及附敗舟者皆就俘，獲安南偽侯倫貴利等四總兵，磔之，以敕印擲還其國。是年，擢福建水師提督，尋調浙江。安南烏艚船百餘號，總兵十二人，分前中後三隊，所獲四總兵，其後隊也。

未幾，安南新阮內附，受封守約束，艇匪無所巢穴。其在閩者，皆為漳盜蔡牽所並，有艇百餘，粵盜硃濆亦得數十艘。牽，同安人，奸猾善用眾，既得夷艇，凡水澳、鳳尾諸黨悉歸之，遂猖獗。阮元與長庚議夷艇高大，水師戰艦不能制，乃集捐十餘萬金付長庚，赴閩造大艦三十，名曰霆船，鑄大砲四百餘配之。連敗牽等於海上，軍威大振。

八年，牽竄定海，進香普陀山，長庚掩至，牽僅以身免，窮追至閩洋，賊船糧盡帆壞，偽乞降於總督玉德，遣興泉永道慶徠赴三沙招撫，玉德遽檄浙師收港，牽得以其間修船揚帆去。浙師追擊於三沙及溫州，毀其船六。牽畏霆船，賄閩商造大艇，高於霆船，出洋以被劫報，牽得之，渡橫洋，劫臺灣米以餉硃濆，遂與之合。

九年夏，連宗八十餘入閩，戕總兵胡振聲，詔治閩將不援罪，長庚總統兩省水師。秋，牽、濆共犯浙，長庚合諸鎮兵擊之於定海北洋，沖賊為二，自當牽，急擊，逐至盡山。牽以大艇得遁，委敗硃濆，濆怒，於是復分。十年夏，調福建提督。牽聞長庚至，遂竄浙，追敗之青龍港，又敗之於臺州斗米洋。復調浙江提督。

十一年正月，牽合百餘艘犯臺灣，結土匪萬餘攻府城，自號鎮海王，沉舟鹿耳門阻援兵。長庚至，不得入，諜知南汕、北汕、大港門可通小舟，遣總兵許松年、副將王得祿繞道入，攻洲仔尾，連敗之。二月，松年登洲仔尾，焚其藔，牽反救，長庚遣兵出南汕，與松年夾擊，大敗之。牽無去路，困守北汕。會風潮驟漲，沉舟漂起，乃奪鹿耳門逸去，詔奪花翎、頂戴。四月，蔡牽、硃濆同犯福寧外洋，擊敗之，追至臺州斗米洋，擒其黨李按等。

長庚疏言：「蔡逆未能殲擒者，實由兵船不得力，接濟未斷絕所致。臣所乘之船，較各鎮為最大，及逼近牽船，尚低五六尺。曾與三鎮總兵原預支養廉，捐造大船十五號，而督臣以造船需數月之久，借帑四五萬之多，不肯具奏。且海賊無兩年不修之船，亦無一年不壞之槓料。桅柁折則船為虛器，風篷爛則寸步難行。乃逆賊在鹿耳門竄出，僅餘船三十，篷朽硝缺；一回閩地，裝篷燂洗，煥然一新，糧藥充足，賊何日可滅？」詔逮治玉德，以阿林保代。既至福建，諸文武吏以未協剿、未斷岸奸接濟、懼得罪，交譖長庚。阿林保密劾其逗留，章三上，詔密詢浙江巡撫清安泰。清安泰疏言：「長庚熟海島形勢、風雲沙線，每戰自持柁，老於操舟者不及。兩年在軍，過門不入。以捐造船械，傾其家貲。所俘獲盡以賞功，士爭效死。八月中戰漁山，圍攻蔡逆，火器瓦石雨下，身受多創，將士傷百四十人，鏖戰不退。賊中語：『不畏千萬兵，只畏李長庚。』實水師諸將之冠。」且備陳海戰之難，非兩省合力不能成功狀。時同戰諸鎮，亦交章言長庚實非逗留。仁宗震怒，切責阿林保，謂：「朕若輕信其言，豈不自失良將？嗣後剿賊專倚長庚，儻阿林保從中掣肘，玉德即前車之鑒！」並飭造大同安梭船三十，未成以前，先雇商船備剿。長庚聞之，益感奮。是年秋，擊賊於漁山，受傷，事聞，復還翎頂。

十二年春，擊敗牽於粵洋大星嶼。十一月，又擊敗於閩洋浮鷹山。十二月，遂偕福建提督張見升追牽入澳，窮其所向，至黑水洋。牽僅存三艇，皆百戰之寇，以死拒。長庚自以火攻船掛其艇尾，欲躍登，忽砲中喉，移時而殞。時戰艦數十倍於賊，見升庸懦，遙見總統船亂，遽退，牽乃遁入安南外洋。上震悼，褒血⼙，初擬俟寇平錫以伯爵，乃追封三等壯烈伯，謚忠毅，於原籍建專祠。

長庚治軍嚴，信賞必罰，自偏裨下至隊長水手，耳目心志如一，人人皆可用。與阮元同心整厲水師，數建功，為玉德所忌。及阿林保之至閩也，置酒款長庚，謂曰：「大海捕魚，何時入網？海外事無左證，公但斬一酋，以牽首報，我飛章告捷，以餘賊歸善後辦理。公受上賞，我亦邀次功，孰與窮年冒風濤僥幸萬一哉？」長庚謝曰：「吾何能為此？久視海船如廬舍，誓與賊同死，不與同生！」阿林保不懌。既屢劾不得逞，則飛檄趣戰。長庚緘所落齒寄其妻，志以身殉國。既歿，詔部將王得祿、邱良功嗣任，勉以同心敵愾，為長庚雪仇。二人遵其部勒，卒滅蔡牽，竟全功焉。

長庚無子，養同姓子廷鈺為嗣，襲伯爵，授二等侍衛。道光中，出為南昌副將，累擢浙江提督。因病不能巡洋，奪職家居。咸豐初，治本籍團練，迭克廈門、金島、仙游，授福建提督。尋以誤報軍情解任，仍會辦團練。十一年，卒，孫經寶襲爵。

胡振聲，亦同安人，提督貴子。起行伍，累擢至溫州鎮總兵。從長庚大破夷艇於臺州松門洋，自是屢從長庚擊賊海上。嘉慶九年六月，率二十六艘運舟材赴福建，至浮鷹洋，遇賊，與總兵孫大剛夾攻，殲賊甚眾，而舟為砲焚，閩師不能救，遂被害。優恤，謚武壯，予騎都尉兼雲騎尉世職。

王得祿，字玉峰，福建嘉義人。林爽文倡亂，陷縣城。得祿家素豐，捐貲募鄉勇，助官軍復之，授把總。明年，賊復圍城，從總兵柴大紀固守。及圍解，率鄉勇搜捕大坪頂等處餘匪，焚瑯嶠賊巢，賊渠莊大田就擒。臺灣平，賜花翎、五品頂戴，遷千總。嘉慶元年，巡洋至獺窟，遇賊，得祿先登，擒吳興信等。歷年出洋捕海盜，號勇敢，累擢金門營游擊。七年，從李長庚擊蔡牽於東滬洋，擒賊目徐業等百餘人，又擒呂送於崇武洋，被獎敘。九年，從總兵羅仁太擊賊於虎頭山洋面，獲船械甚多。十年，擊蔡牽於虎井洋，敗之，署澎湖協副將。九月，遇牽於水澳，焚其舟，擒殲硃列等百餘人。十一年春，牽入臺灣，圍府城。李長庚令得祿與許松年駕小舟自安平港入偵之，帆檣彌望，夜縱火焚賊舟，遂入屯柴頭港。明日，賊自洲仔尾攻府城北門，得祿率兵躡其後，大呼以前，賊驚卻。城內軍出夾攻，大敗之，乘勝至洲仔尾，破其營，賊乃遁。五月，牽復竄鹿耳門，得祿首先沖擊，獲船十，沈船十一。敘功，加總兵銜。尋擢福寧鎮總兵。

十二年，調南澳鎮。七月，敗硃濆於雞籠洋，獲船十四。十一月，又敗其黨於古雷洋，射殪賊目硃金，擒張祈，被獎敘。未幾，李長庚戰歿，命得祿與邱良功繼任軍事。十三年，擢浙江提督。既而調福建，邱良功代之。時阮元再任浙江巡撫，張師誠為福建巡撫，兩省合力，得祿與良功同心滅賊。十四年八月，同擊蔡牽於定海漁山，敗之。牽東南走，追至黑水洋，合擊累日，良功以浙舟駢列賊舟東，得祿率閩舟列浙舟東，戰酣，良功舟傷暫退，得祿舟進，附牽舟，諸賊黨隔不得援。牽鉛丸盡，以番銀代，得祿額腕皆傷，擲火焚牽舟尾樓，復沖斷其柁。牽知不免，舉砲自裂其舟沉於海。詔以牽肆逆十有四年，渠魁就殲，厥功甚偉，錫封得祿二等子爵，賜雙眼花翎。餘黨千二百人，後皆降，海盜遂息。

得祿為福建提督歷十載，屢疏陳緝捕事宜，改定水師船制，皆如議行。二十五年，調浙江提督。道光元年，乞病歸。十二年，臺灣張丙作亂，得祿率家屬擒賊目張紅頭等，加太子少保。十八年，臺匪沈和肆掠，輸糧助守，晉太子太保。二十一年，英吉利犯廈門，命駐守澎湖。次年，卒，贈伯爵，謚果毅。次子朝綸襲子爵，官戶部員外郎。

邱良功，福建同安人。起行伍，屢以獲盜功，洊擢閩安協副將。嘉慶十年，偕許松年會剿蔡牽，追至小琉球，見臺灣師船二為賊圍，赴援，松年舉旗招之，未至。以違調遣被劾，褫職逮訊。得白，復原官，署臺灣副將。十一年春，從李長庚擊蔡牽，破洲仔尾賊巢，牽乘間逸，奪頂戴。五月，破牽於鹿耳門，賜花翎。十二年，硃濆犯淡水，偕王得祿追至雞籠洋，連敗之，擒殲甚眾，被優敘。十三年，擢浙江定海鎮總兵。十四年，擢浙江提督。偕王得祿合擊蔡牽於漁山外洋，乘上風逼之，夜半浪急，不得進。明日，復要截環攻，牽且戰且走，傍午逾黑水洋，見綠水。良功恐日暮賊遁，大呼突進，以己舟逼牽舟，兩篷相結。賊以椗沖船，陷入死鬥。良功腓被矛傷，毀賊椗，得脫出。閩師繼之，牽遂裂舟自沉。論功，錫封三等男爵，次於王得祿。或為之不平，良功曰：「海疆肅清，已為快事，名位軒輊何足計？」二十二年，入覲，卒於途，賜恤，謚剛勇。子聯恩襲男爵，官直隸河間協副將。

陳步雲，浙江瑞安人。入伍隸水師，數獲盜，以勇力稱，授溫州營把總。從良功追蔡牽，步雲以四十人駕舟徑逼牽艦鏖斗，舟小不相當，見兩提督至，亟投火罐焚賊艦，以長戟鉤舷，率數卒躍登，短兵相搏，殲牽妻及其黨。賊艦已壞，牽猶持利刃踞柁樓，顧欲取之。良功隔船疾呼，船與水平，速去，放長繩水中援之起，而牽船沒矣。步雲身被十數創，兩提督皆臨慰視。事聞，賜獎武銀牌，擢千總。累遷閩安副將。總督孫爾準欲裁減師船，步雲言李提督所造船高大堅緻，其利遠勝同安夾板、快駒諸船、裁之緝匪無具，有事不能制敵，議乃寢。爾準薦其才可勝專閫，入覲，宣宗曰：「汝即隨邱、王兩提督攻沉蔡牽之陳步雲耶？」詢戰功甚悉。遂擢定海鎮總兵，歷瓊州、福寧、金門、海壇諸鎮。道光十九年，以傷發，乞解職。三十年，卒。

許松年，字蓉俊，浙江瑞安人。以武舉效力水師，從李長庚積功至提標參將。嘉慶十年，護理金門鎮總兵。擊蔡牽於小琉球；又擊硃濆、烏石二於宮仔洋，從李長庚追敗之於閩、粵交界甲子洋。又迭擊牽於青龍港、斗米洋。十一年，偕王得祿敗牽於臺灣洲仔尾，跐海水而登，焚溺無算。是年夏，李長庚攻牽於鹿耳門，松年扼張坑、返埕洋面，獲賊船一，沉船三，又於水澳擒蔡三來等。李長庚論水師將材，舉松年可獨當一面，總督阿林保以疏聞。十二年，從長庚擊蔡牽於大星嶼、浮鷹洋，松年躍入賊船獲之，被優敘。十三年，硃濆潛匿東湧外洋，命松年躡剿，遂移師入粵。追至長山尾，了見賊船四十餘，知其最巨者為濆所乘，並力圍攻，濆受砲傷，未幾斃。詔嘉松年奮勇，克殲渠魁，賜花翎，予雲騎尉世職。粵匪張保仔竄閩洋金門、廈門，松年遣漁船誘之，以舟師圍擊，獲船七，沉船六，被優敘。十五年，傷發回籍，尋丁母憂。十九年，授甘肅西寧鎮總兵，歷延綏、漳州、天津、碣石諸鎮。道光元年，擢廣東陸路提督，調福建水師提督。六年，臺灣械斗，松年方閱兵，彈壓解散，總督孫爾準與之不協，尋以治理輕縱，被議褫職，留臺效力。乞病歸，卒於家。子錫麟，襲世職。

黃標，字殿豪，廣東潮州人。由行伍拔補千總，擢守備。乾隆五十五年，艇匪肆掠，總督福康安議練水師，募奇才異能者領之。標技勇過人，生長海壖，習知水道險易，能久伏水底，視物歷歷可數，特被識拔。以捕獲龍門洋盜及狗頭山匪功，擢都司，署游擊。

嘉慶元年，剿匪於南澎外洋，獲李超勝等三十餘名。仁宗素知其名，詔嘉緝捕勤能，擢參將。二年，俘洋盜胡三勝等，復擊斃安南匪首，盡獲其眾，被優敘。三年，遷澄海副將。未幾，擢廣東左翼鎮總兵，命總統巡洋水師，責以肅清海盜。四年，剿匪大放雞山及雙魚桅、夾門外洋，殲獲甚眾，賜花翎，命繪像以進。尋以盜劫鹽艘被劾，詔原之。六年，復擊賊於南澎外洋，獲田亞猛等。七年，偕提督孫全謀剿博羅會匪，連破羊矢坑、羅溪營要隘，搗其巢。事平優敘，並被珍賚。自將水師，飲食寢處與士卒共，先後獲匪六百餘名，粵海倚為保障。八年，偕孫全謀出海捕賊，賊遁廣州灣。標議合兵守隘，俟賊糧盡可盡殲。全謀慮持久有風濤患，乃分兵，賊得突圍逸出。標嘆曰：「此機一失，海警未已！」憤懣成疾。尋坐師久無功，吏議奪職留任。未幾，卒。

自安南夷艇散後，餘黨留粵者分五幫：曰林阿發、曰總兵保、曰郭學顯、曰烏石二、曰鄭乙。提督錢夢虎、孫全謀皆庸材，不能辦賊。標歿後，益無良將，惟林國良、許廷桂以死事聞。

國良，福建海澄人。世襲騎都尉，授廣東碣石鎮標游擊，累遷海澄副將，繼標為左翼鎮總兵。十三年，追剿烏石二於丫洲洋，擊沉數艘，賊艦續至益多。國良以傷殞，優恤，謚果壯。

廷桂，廣東歸善人。由行伍擢千總。乾隆中，從征臺灣，累遷海門營參將。國良歿，護理左翼鎮總兵。十四年，擊殲匪首總兵保於外洋，圍其餘黨。張保仔率大隊來援。眾寡不敵，廷桂死之。賜恤，予雲騎尉世職。

洎蔡牽既滅，惟粵匪存，於是百齡為兩廣總督，乃斷接濟，整軍紀，越一年，剿撫以次定。東南海氛始靖。

論曰：東南海寇之擾，始末十有餘年。惟浙師李長庚一人能辦賊，以閩帥牽掣而阻成功，然長庚忠誠勇略聞於海內，上結主知，廟算既孚，乃專倚畀。洎閩、浙合力，賊勢浸衰，不幸長庚中殞，而王得祿、邱良功等以部將承其遺志，卒殲渠魁。粵將惟黃標可用，而未盡其才。百齡乘閩、浙殄賊之後，剿撫兼施，遂如摧枯拉朽。要之海戰惟恃船堅砲利，與斷接濟而已，循之則勝，違之則敗。得失之林，故無幸哉！


\end{pinyinscope}