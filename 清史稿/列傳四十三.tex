\article{列傳四十三}

\begin{pinyinscope}
蔡毓榮哈占杭愛鄂善華善董衛國佟國正周有德張德地

伊闢王繼文

蔡毓榮，字仁庵，漢軍正白旗人。父士英，初籍錦州。從祖大壽來降，授世職牛錄章京。從轉戰有功。順治間，累遷至右副都御使。出為江西巡撫，疏陳兵後荒蕪，請除荒田賦額十萬八千五百四十頃有奇；又以瑞、袁二府科糧偏重，疏請蠲瑞屬浮糧九萬九千餘石，定袁屬賦額自一斗六升七八合減至九升三合：皆得請。又疏論銅塘封禁山不宜開採，咸為民所頌。尋改漕運總督，加兵部尚書，以疾告歸。十三年，卒，謚襄敏。

毓榮，其次子也。初授佐領，兼刑部郎中。尋授御史，兼參領，遷秘書院學士。康熙初，授侍郎，歷刑、吏二部。九年，授四川湖廣總督，駐荊州。累疏言：「四川民少田荒，請廣招開墾。招民三百戶，予議敘，墾田五年，起科」；「四川沖要營員用沿邊例題補」；「移駐官兵子弟得入籍應試」。並下部議行。

十二年，吳三桂反，毓榮遣沅州總兵崔世祿率兵入貴州，夷陵總兵徐治都、永州總兵李芝蘭繼進，上命速遣提督桑額守沅州。尋授順承郡王勒爾錦為大將軍，率八旗兵討三桂，駐荊州，諭毓榮督餉。十三年，分設四川總督，命毓榮專督湖廣，以招民墾荒功，加兵部尚書。三桂破沅州，世祿降。常德、澧州、長沙、岳州相繼陷。部議毓榮當奪官，命留任。尋居父喪，命在任守制，督綠旗兵進剿。毓榮令副將胡士英等分防江口。叛將楊來嘉據南漳，屢出掠，令襄陽總兵劉成龍御之，戰屢勝。廣西提督馬雄降三桂，騰書兩廣總督金光祖，言毓榮將率綠營兵赴岳州降三桂。光祖密使告毓榮，毓榮以聞，請解任，命殫心供職，毋以反間引嫌。

十四年，勒爾錦請增綠旗兵援、剿二營，領以兩副將，命毓榮統轄。十七年，毓榮督造戰艦成，率綠旗兵五千，從大將軍貝勒尚善進攻岳州，與討逆將軍鄂納等以舟八百餘入洞庭湖，擊三桂兵，大敗之，發砲沈其舟，殲寇甚眾。遣將艤君山，載土伐木塞諸港。分兵屯三眼橋、七里山，絕寇轉糧道。寇犯我糧艘，夾擊，復大敗之，斬級千餘。會三桂死，其孫世璠以喪還。師克岳州，進定長沙、衡州。十八年，疏言：「湖南境惟辰州尚為三桂守。楓木嶺、神龍岡兩道皆險隘。我師疲頓，當小休。俟糧草克繼，會師進攻。」上命給事中摩羅、郎中伊爾格圖傳諭曰：「賊敗遁負險，宜用綠旗步兵。毓榮所屬官兵強壯，不難攻取險隘，剿除餘寇。其具方略以聞。」毓榮疏請專責一人，總統諸路綠旗兵水陸並進，上即授毓榮綏遠將軍，賜敕，總統綠旗兵，總督董衛國、周有德、提督趙賴等並受節制。十九年，督兵分道出楓木嶺、辰龍關，水師並進，克辰州，再進克沅州，並復瀘溪、漵浦、麻陽諸縣。

大將軍貝子彰泰與會師，自沅州入貴州境。彰泰疏言綠旗兵已與滿洲兵會，若各自調遣，慮未能合力奏功。上命毓榮軍機關白大將軍。尋與衛國督兵克鎮遠、思南。世璠將夏國相等以二萬人屯平遠西南山，分兵據江西坡，坡天險，國相為象陣。我師迫險攻象陣，不能克，毓榮以紅旗督戰，眾奔不可止，師敗績。越二日復戰，鼓眾奮進，國相棄險走，遂克貴陽。二十年，從彰泰下雲南，次曲靖。會師進薄會城，屯歸化寺，奪重關及太平橋。世璠將餘從龍等出降，詗知其虛實。趙良棟師至，趣進攻，毓榮軍大東門。世璠自殺，城下。雲南平。毓榮還任湖廣總督。

二十一年，調雲貴總督。累疏區畫善後諸事：「一曰蠲荒賦。雲南陷寇八載，按畝加糧。驅之鋒鏑，地曠丁稀，無徵地丁。額賦應予蠲除，招徠開墾。二曰制土夷。前此土目世職，不過宣慰，三桂濫加至將軍、總兵。初投誠，權用偽銜給劄，今當改給土職。舊為三桂奪職者，察明予襲。三曰靖逋逃。三桂舊部奉裁，徵兵散失。八旗僕從，兔脫鼠竄。宜厚自首賞，重懲窩隱。所獲逃人，量從末減，庶聞風自歸。四曰理財源。雲南賦稅不足供兵食。地產五金，令民開採，官總其稅。省會及祿豐、蒙自、大理設爐鑄錢。故明沐氏莊田及入官叛產，均令變價，以裕錢本。田仍如例納賦，兵弁餘丁，墾荒起科，編入里甲，俾賦有餘而餉可節。五曰酌安插。逆屬嘗隨伍，當遣發極邊。若僅受偽銜，並未助逆，宜免遷徙。六曰收軍仗。私造軍器，應坐謀叛論罪。土司藏刀槍，民以鉛硝、硫黃貿易，皆嚴禁。七曰勸捐輸。雲南民鮮蓋藏，偶有災祲，無從告糴。請暫開捐監事例。八曰弭野盜。魯魁在萬山中，初為新習阿蒙土人所據，嘯聚為盜。內通新平、開化、元江、易門，外接車里、孟艮、鎮元、猛緬。三桂授以偽職，今雖改授土司。仍宜厚集土練，分駐隘口，防侵軼為患。九曰敦實政。兵後整理撫綏，其要在墾荒蕪，廣樹蓄，裕積貯，興教化，嚴保甲，通商賈，崇節儉，蠲雜派，恤無告，止濫差。州縣吏即以此十事為殿最。十曰舉廢墜。各府州縣學宮，自三桂煽亂，悉皆頹壞。今宜倡率修復。通省稅糧，既有成額，宜均本折定，留運驛站，酌加工食，俾民間永無派累。」疏入，廷臣議行。別疏言：「督標舊額兵四千，請增千為五營。吳三桂設十鎮，今改為六。在迤西者：曰鶴麗、曰永順、曰楚姚蒙景，在迤東者：曰開化、曰臨元澂江、曰曲尋武霑。」「中甸舊轄麗江土府，三桂割畀蒙、番互市。今互市已停，蒙、番所設喇嘛營官未撤，宜令土知府木堯仍歸其地。」

初，師自貴州下雲南，毓榮劾董衛國不聽調度，上命俟事平再議。二十二年，部議衛國未嘗違誤，且有復鎮遠功，請免議，上責毓榮妒功誣奏，下部議，削五級。二十五年，授總督倉場侍郎，改兵部。領侍衛內大臣佟國維等疏言侍衛納爾泰自陳前使雲南，毓榮令其子琳餽以銀九百；內務府又發毓榮入雲南以三桂女孫為妾，並徇縱逆黨狀：下刑部，鞫實，擬斬，籍沒，命免死，與琳並戍黑龍江。赦還。三十八年，卒。

哈占，伊爾根覺羅氏，滿洲正藍旗人。自官學生授鴻臚寺贊禮郎，累遷兵部督捕理事官。康熙八年，授秘書院學士。十一年，擢兵部侍郎。

十二年，授陜西總督。甫到官，吳三桂反，四川提督鄭蛟麟、總兵吳之茂等叛應之，與三桂將王屏籓謀寇陜西。上授都統赫業安西將軍，會西安將軍瓦爾喀討之，命哈占與巡撫杭愛督餉，並敕與提督張勇、王輔臣修邊備，輯軍民。十三年，復命尚書莫洛經略陜西，敕凡事諮哈占乃行。哈占以漢中、廣元山逕險峻，疏請造船略陽速糧運。尋又命貝勒董額為定西大將軍，護諸將出秦州，徇四川。寇劫略陽糧艘，上命四川總督周有德督川境轉餉。哈占疏請令山西協助，上以山西道遠多勞費，發帑十五萬，使在西安採運；並諭宜稍增其直，俾民樂輸送。會輔臣叛，莫洛遇害。董額以餉不繼，自漢中引還西安。

十四年，詔哈占分兵防蘭州，哈占疏言西安兵少不宜分遣。上命云貴總督鄂善率師駐興安、漢中，既又命守延安，哈占迭奏請留西安不遣。時輔臣據平涼，同州游擊李師膺叛，戕韓城知縣翟世琪，脅神道嶺營卒，合蒲城土寇陷延安。固原道陳彭、定邊副將硃龍皆以城叛。輔臣分兵四出，陷旁近諸州縣，遂破蘭州，巡撫華善走涼州。遣將逐賊邠州、淳化、三水、長武、漢陰、石泉、甘泉、寶雞諸處，戰輒勝。董額師克秦州，總兵王進寶亦復蘭州。定邊、延安皆下。上趣董額督兵合攻平涼。哈占聞興安游擊王可成叛，移潼關綠旗兵守商州，移西安滿洲兵守潼關。俄聞興安叛兵已破商州舊縣關，逼西安，疏請敕董額分兵赴援。上責哈占曰：「輔臣初叛，朕以蘭州近邊要地，令哈占發兵鎮守。哈占以西安兵少不遣，蘭州遂陷。又以延安居要沖，命鄂善屯守，哈占留之西安，延安復陷。哈占但知有西安，重兵自衛，貽誤非小！」別敕董額急攻平涼，仍遣將軍吳丹率師自太原移駐潼關，員外郎拉篤祜率榆林蒙古兵益西安。十五年，大學士圖海代董額為大將軍，圍平涼，輔臣降。哈占疏請安輯降眾，設置官吏。事皆下部議行。

十九年，將軍趙良棟克成都，王進寶克保寧，郡縣以次底定。哈占疏言軍餉自西安運保寧，應令四川接運。上以四川初定，未能任轉餉，命自略陽水道運敘州。尋敕哈占率師赴保寧，規復云南。哈占復疏請命四川督餉，戶部侍郎趙璟、金鼐疏言陜西轉餉入四川，四川吏不之恤，道遠民滋困。

尚書宋德宜言陜西、四川宜以一總督董理，庶兩省民勞逸得平，乃改設川陜總督，以命哈占。哈占師次保寧，時叛將譚弘、彭時亨四出劫掠為民害，上命速剿定，進攻雲南。哈占遣總兵高孟擊時亨，敗賊南溪羅石橋，復營山、渠二縣。二十年，鎮南將軍噶爾漢收忠、萬、開、建始、雲陽、梁山諸州縣。弘走死。孟逐時亨，亦復廣安、達、大竹、東鄉諸州縣。時亨勢蹙，降。敕哈占率師赴敘州，會建昌、永寧兩路兵進徵。哈占師發永寧，追擊三桂將馬進寶，入貴州。次畢節，進寶降。復進次威寧。大將軍貝子彰泰疏言雲南已合圍，師足用，兵多糧少，宜令哈占還四川。哈占復進次曲靖，聞命引還。尋以破時亨功，加兵部尚書銜。弘將牟一乾、一舉詣遵義降，分駐巴縣、涪州。哈占疏請移陜西，懦者歸農，強者入伍，上從之。二十二年，授兵部尚書。二十四年，調禮部。以疾乞休，上疏自述在軍時積勞成病。上以哈占未嘗立功，斥其妄，命仍殫力供職自贖。二十五年，卒。

杭愛，章佳氏，滿洲鑲白旗人。父古爾嘉琿，順治初為國子監祭酒。杭愛初授筆帖式，累遷吏部郎中。康熙十一年，超授山西布政使。諭曰：「朕知汝才能，外省事重，籓司職掌最要。其克盡忠誠，毋負簡任！」十二年，擢陜西巡撫。軍興，命督餉。十九年，調四川。叛將譚弘據萬縣為亂，命杭愛慰撫夔州諸路。二十年，建昌土司安泰寧謀亂，敕與將軍王進寶招之來降。哈占師進次永寧，命杭愛督趣輸運。自三桂亂，四川悉陷，民多流亡，兵占耕民田不納賦。杭愛疏請清釐，又乞蠲羅森妄報墾荒升科田四百餘畝，上特允之。二十二年，卒，謚勤襄。

鄂善，納喇氏，滿洲鑲黃旗人。初自侍衛授秘書院學士，遷副都御史。康熙九年，授陜西巡撫。十一年，擢山西陜西總督，尋改專督陜西。十二年，調雲南，以哈占代。三桂反，詔鄂善留湖廣。十三年，改兼督云、貴，命從師進徵。三桂陷湖南郡縣，吏議鐫五級，命留任。王輔臣叛，命與副都統穆舒渾率師自襄陽移守興安、漢中。十四年，次西安，哈占疏留助守。上復命移守榆林、延安，哈占再疏留不遣。及畢力克圖擊輔臣，復延安，鄂善乃遵上指移駐，招撫流民，分守棧道，寇來犯，擊之退。授甘肅巡撫。十七年，坐失察布政使伊圖蝕帑、清水知縣佟國佐苛斂，部議當奪官，命留任。十八年，以計典罷。尋卒。

華善，亦伊爾根覺羅氏，滿洲鑲黃旗人。初授筆帖式，累遷刑部郎中。順治十三年，從大將軍伊爾德克舟山，累進世職拜他喇布勒哈番兼拖沙喇哈番。康熙初，累遷弘文院學士。九年，授甘肅巡撫，疏請免逃荒額賦。西和、禮縣大疫，華善發帑治賑，並以春耕期迫，令市耕牛、具籽種，事竟乃疏聞，部議以違例當責償，上命寬之。輔臣反，攻蘭州，游擊董正己叛應之，布政使成額降寇，華善與按察使伊圖走永昌，疏請假提督張勇便宜討輔臣，與勇及王進寶、陳福、孫思克分道進兵，規復蘭州。華善與勇督兵赴臨洮，遣將收河、洮二州，復督兵攻鞏昌，克之，會進寶亦克蘭州，諭嘉勞。十五年，疏請免臨洮、鞏昌二府逋賦。尋卒於官。

董衛國，漢軍正白旗人。初授佐領，累官秘書院學士。順治十八年，擢山西巡撫。康熙四年，加工部尚書銜。十三年，改兵部尚書銜。

吳三桂反，陷長沙，衛國疏請發兵備袁州、吉安，上命副都統根特自兗州移兵赴援。耿精忠亦反，侵寧都、廣昌、南豐諸府縣，饒州參將程鳳、廣信副將柯升叛應之，構土寇破都昌，窺南康。衛國密疏聞，上命定南將軍希爾根會衛國剿御。精忠兵逼袁州，山民棚居與相結，謂之「棚寇」。衛國請設袁臨總兵，薦副將趙應奎有膽略堪任，上從之。南瑞總兵楊富謀叛，衛國廉得實，寘之法，並殲其黨，上嘉之。尋改設江西總督，以命衛國。精忠兵及棚寇分犯新昌、上高，衛國遣諸將佟國棟、趙登舉、張射光赴援，大破賊，斬其渠左宗榜。十四年，與希爾根等招降泰和、龍泉、永新、廬陵諸縣。參贊桑額自上高克新昌，被檄引去；寇抵隙復入，城並陷，遣其徒遏廣信糧道。衛國請督兵進剿，大將軍簡親王喇布駐師南昌，疏留之。十五年，遣諸將吳友明逐寇瑞州，復上高、新昌。復遣援靖安，諸將許盛、楊以松克泰和、定南。十六年，以土寇楊玉泰竊據宜黃、樂安、崇仁山谷中，發兵討之。崇仁寇蔡仕伯、宜黃寇沈鳳祥等出降。破賊於大嶺，克樂安，玉泰亦降。

湖南平江及銅鼓營寇起，衛國留提督趙賴守樂安，移兵入湖南，簡親王檄發衛國標下兵悉赴樂安。衛國疏聞，且言省城駐滿洲兵不過二百，慮不足守御，乞賜罷斥，上嚴旨詰簡親王，並諭此後徵發當諮衛國。衛國遣兵徇建昌，定瀘溪，自將出芳塘，別遣諸將出黃岡口，遂克銅鼓營。平江乃定。

未幾，精忠將韓大任侵寧都，時簡親王出駐吉安，衛國請與會師合剿，上命綠營兵聽便宜調遣。十七年，巡撫佟國正遣將破大任。精忠將郭應輔等分屯萬安、泰和諸縣，衛國督兵進擊，斬四萬餘，降者亦四萬六千有奇。

吳三桂犯永興，薄吉安，上命衛國守銅鼓營。三桂既死，其將據岳州、長沙，師圍之未下。衛國請自銅鼓營督兵援剿，上嘉許，並授以方略。未幾，岳州、長沙皆下。十八年，命會大將軍安親王岳樂謀進取，遂合軍出衡州、寶慶，破賊紫陽河、雙井鋪，克武岡。給事中李宗孔劾衛國為總督不治事，失民心，廷議奪官，上寬之。十九年，破鴨婆、黃茅諸隘，攻靖州。與都統穆占會師逐吳世璠將吳應麟等，克沅州。進薄鎮遠，力戰奪石港口，抵大巖門。世璠將張足法悉眾迎戰，衛國親督兵奮擊，大破之。足法夜遁，逐之至油閘關而還，遂克鎮遠。貴州既定，大將軍貝子彰泰下雲南，留衛國守貴陽。二十年，雲南平，命還任。

二十一年，調湖廣總督。衛國初自湖南入貴州，蔡毓榮以不聽調度論劾。事平，下廷議，上右衛國譴毓榮。御史蔣伊又論衛國縱兵俘掠，江西總督於成龍為疏辯。衛國朝京師，瀕行，諭曰：「爾在外二十餘年，民情宜悉知。前此方用兵，不免擾民。今天下承平，當思休養，興革利病，務在實行。朕知爾有勞，毋畏人言，勉圖後效。」月餘，卒，賜祭葬。

佟國正，佟佳氏，漢軍正黃旗人。自拔貢生授江南無為知州，累遷安徽按察使。康熙十三年，遷江西布政使。衛國改總督，白色純代為巡撫。十四年，色純卒，大將軍安親王岳樂奏國正得民心，擢巡撫。十五年，命出駐贛州。叛將嚴自明等偪南康，國正遣許盛等赴援，破賊庫鎮鋪，破其壘十七，逐北七十餘里。自明等走南安，又遣別將黃士標、王割耳等犯信豐，國正遣楊以松及諸將周球等分三道擊之，士標等走南雄。盛進克上猶，球進克龍泉。國正聞師定漳州，遣球及諸將劉體君等出間道援剿。十六年，破賊五里排，會里、瑞金、崇義以次下。韓大任自寧都敗竄萬安，國正遣兵四出斷道，並絕糧運；令以松等追擊，戰鸕鶿寨，戰老虎洞，屢敗之。大任走汀州，降。江西平。敘功，累進兵部尚書銜。十八年，左副都御史楊雍建疏論國正蒞任數載，治績無聞。京察循例自陳，降二級調用。四十七年，卒於家。

周有德，字彞初，漢軍鑲紅旗人。順治二年，自貢生授弘文院編修。五年，從英親王阿濟格討叛將姜瓖，還，遷侍讀。康熙元年，遷國史院侍讀學士，尋擢弘文院學士。

二年，授山東巡撫。三年，以獲逃人加工部侍郎銜。迭疏請寬登、萊、青三府海禁，俾居民得捕魚資生；請以歷城明季籓府地視民田科賦；請復孤貧口糧；請以德州駐防兵舊給民地五百餘頃仍還之民，駐防兵視陜西、浙江例支月糧；請蠲逋賦六十餘萬，暨察出逃亡荒蕪虛增田額戶口凡四十萬有奇，悉予免除。四年，濟南、兗州、東昌、青州四府旱災，請加賑恤；登州、萊州二府歉收，請免本年額賦；皆下部議行。

六年，擢兩廣總督。七年，上遣都統特錦等會勘廣東沿海邊界，設兵防汛，俾民復業。有德疏言：「界外民苦失業，聞許仍歸舊地，踴躍歡呼。第海濱遼闊，使待勘界既明，始議安插，尚需時日，窮民迫不及待。請令州縣官按遷戶版籍給還故業。」得旨允行。是冬，遭父喪，平南王尚可喜疏言沿海兵民，方賴經營安輯，請命在任守制。凡三年而事定。九年，疏請還京師治喪，許之。

十年，旱，求言，編修陳志紀疏言：「上憂勤惕厲，而嘗為督撫諸大臣方營第宅，蓄倡優，近在輦轂下，不守法度，何以責遠方大吏廉節？」上命指實，覆疏舉郎廷佐、張長庚、苗澄，祖澤溥、張朝璘、許世昌並及有德，下部嚴察，有德坐居喪營造，又於志紀覆疏未入時，囑託毋及其名，奪官，追繳誥命。

吳三桂反，十三年，起授四川總督。三桂將吳之茂、彭時亨等犯廣元，有德與副都統科爾寬分道擊敗之，陣斬裨將徐應昌等。上命經略尚書莫洛自陜西入四川，敕有德與巡撫張德地固守廣元諸路，並督軍餉。三桂將何德成等自昭化攻二郎關，謀奪我師儲峙，有德遣兵擊德成，走還昭化，復犯廣元；有德與科爾寬等復擊敗之，逐北三十餘里。時亨屯七盤、朝天諸關，劫略陽糧艘，廣元餉不給。寇窺陽平，將軍席卜臣屯蟠龍山為所劫，斷我師餉道，上命有德固守陽平諸路。

王輔臣叛，十四年，上命大將軍貝勒董額討之，以有德參贊軍務，命督諸軍協擊。董額克秦州，有德乞還誥命，吏部持非例，上特許之。十五年，從大將軍大學士圖海攻平涼，輔臣降。圖海疏令有德還駐西安。之茂等尚駐秦嶺，十七年，與副都統覺和託督兵擊之，降其裨將王世祜等。

十八年，調雲貴總督。師克漢中，上諭責「有德、德地等前駐廣元督餉遲誤，致數年來逆賊逋誅，兵民苦累。今大兵前進，督撫諸臣有誤餉運，以軍法從事。」王大臣議師自湖廣進征雲、貴，綠旗兵當有統帥，以湖廣總督蔡毓榮及有德名上，上以命毓榮，令有德受節制。有德尋疾作，留駐常德。十九年，卒。

張德地，初名劉格，漢軍鑲藍旗人。初以通曉國書，在戶部學習。順治九年，授宗人府主事，累遷戶部督捕理事官。康熙元年，擢順天府尹。二年，授四川巡撫。疏言：「四川自張獻忠亂後，地曠人稀，請招民承墾。文武吏招民百戶、墾田十頃以上，予遷轉。」下部議行。累加工部尚書銜。十年，武生劉琯等訐德地主武鄉試得賄鬻武舉，遣副都御史阿範等按治，德地坐斬，命免死奪官。德地叩閽稱枉，下部覆議，以事無據，復官。十三年，復授四川巡撫。時亨犯廣元，德地與有德督兵御之。十四年，王輔臣叛，命協守西安，尋又命出駐延安。廣元之役，有德劾德地棄城走，奪官。二十二年，卒。

伊闢，字盧源，山東新城人。順治五年，舉鄉試第一。十二年，成進士，改庶吉士。十三年，授御史。十四年，巡按山西，捕長治亂民勒化龍，窮治其黨與。十六年，還，掌京畿道，擢通政司參議。累遷大理寺卿。

康熙十九年，授雲南巡撫。時吳世璠未平，師自廣西、貴州、四川分道入，闢督餉。圍會城未下，同知劉昆不屈於三桂，為所縶，至是始脫出。闢從諮策，昆曰：「公用人寬，降人予原職。今安寧、晉寧、昆陽、呈貢諸縣令悉降人，昆池舟楫往來無禁。豈有父兄被圍而子弟不為轉輸者？」闢為罷諸降人，寇餉漸斷。師久次，慮餉不繼。闢疏請貴州、廣西二路協濟銀米，上以二路道險山多，轉運不便，遣戶部郎中明額禮、薩木哈詣軍酌議採買。軍中或議取食民間，布政使王繼文持不可，曰：「現糧支三日，昆陽、宜良寇遺糧，方具資庀役運詣軍前。兩廣隨軍餉銀十萬在曲靖，當請於總督金光祖，乞相假。過三日餉不繼，請正繼文軍法。」闢言於大將軍貝子彰泰，用其議。不三日，銀粟皆至，民以得安，餉亦無闕。闢疏言：「雲南地處天末，當得重臣彈壓。元鎮以親王，明則黔國公任留守。王師計日蕩平，臣自鎮遠至雲南，途次聞士民語，僉謂大將軍貝子彰泰、內大臣額駙華善所過不擾，請特簡一人鎮守。」章下所司。闢旋病作，遺疏薦繼文自代。卒，賜祭葬。

繼文，字在燕，漢軍鑲黃旗人。自官學生授弘文院編修，遷兵部督捕副理事官。順治十二年，考選御史，巡按陜西。初受事，即疏劾布政使黃紀、興屯道白士麟貪污不法，奪官逮治。十四年，還京師，都察院列上繼文在官劾文武吏四十餘，督開荒田七千頃有奇，招徠流移民五千八百餘，察出虛冒錢糧七千七百有奇，實心任事，允為稱職。遷戶部郎中。十八年，授江西饒九南道。康熙三年，調浙江寧紹臺道。六年，缺裁。

十三年，師討吳三桂，命以候補道從左都御史多諾等如荊州督餉，用繼文策度地建倉，分餽東西二路軍及水師。旋授雲南布政使，從師進徵。二十年，代闢為巡撫，佐將軍趙良棟攻克會城，雲南遂定。二十一年，與總督蔡毓榮疏言：「會城東南舊有金汁河，引盤龍江水入昆明池，舊存壩閘涵洞，積水溉田。世璠毀為壕塹，令官吏捐資修治。」下部議，捐銀百，紀錄一次。二十五年，以憂歸。二十八年，復授巡撫，疏言：「黑井鹽課，三桂月增課銀二千兩，請豁除。屯田科賦十倍於民田，重為民累，請分別改視民田起科。」三十年，疏言：「土司奏銷遲誤，例無處分，請比照流官計俸罰米，移貯附近常平倉備荒賑。」皆議行。

三十三年，擢雲貴總督。三十七年，討平魯魁山寇，釐定汛界，駐兵防守。又疏議收水西宣慰使地，改屬大定、平遠、黔西三州流官管轄，均如所請。是歲冬，朝京師，以老病乞致仕。尋命修理子牙河工。賜御書榜曰「煙霞耆舊」。四十年，加兵部尚書銜。四十二年，卒，賜祭葬。子用霖，官山東布政使。

論曰：毓榮統綠旗兵下雲南，廉清不逮趙良棟，戰績與相亞。哈占鎮陜西，衛國定江西，有德略四川，督餉治軍，其於戡亂皆與有功。雲南既下，撫綏安集之績，毓榮開之，繼文成之，自是西南遂底於平矣。


\end{pinyinscope}