\article{列傳一百七十一}

\begin{pinyinscope}
林培厚李象鵾李宗傳王鳳生黃冕俞德淵姚瑩

林培厚，字敏齋，浙江瑞安人。嘉慶十三年進士，選庶吉士，授編修。出為四川重慶知府。啯匪帶刀異常制，禁鍛者毋制賣，有犯則坐。沿江渡船為盜資，籍而稽其出入，刻姓名船側，盜為衰息。民習天主教，搜其書，批抉繆妄，聞者多悔悟。署川東道，所屬雷波民、夷忿爭，或覬覦邀功，請發兵，培厚不應，立縛治其魁，餘悉貸遣。總督蔣攸銛器之，稱為蜀中良吏之最。母憂歸，服闋，授直隸天津府。畿輔大水，天津地窪下，災尤劇，培厚遍行屬縣，賑活饑民七萬有奇。奉天、臺灣商米先後抵海口，議以官錢收買，委曲劑量，商民交利，而官不費。時蔣攸銛移督直隸，詔舉賢吏，遂薦之，不旬日，擢大順廣道。畿南澇後，大興水利。培厚先在天津治澱河，至大名治新衛河、洺河，浚築悉中程度。培厚數以時事利病、屬吏賢否語攸銛，為布政使屠之申所忌。及攸銛入相，那彥成代之，坐河北旱荒施賑不如法，解培厚任，宣宗夙知其能，改授湖北糧儲道。時河患淺涸，漕舟數阻。攸銛以大學士出督兩江，期八省漕以首夏畢渡河，乘清水盛漲，浮渡遄利。培厚所部尤速達，為嘉慶以來數十年所未有，攸銛特疏陳給敘。歷三運無誤，上意方鄉用，以勞卒於通州運次。

李象鵾，字云皋，湖南長沙人。嘉慶十六年進士，選庶吉士，授編修。道光二年，出為直隸宣化知府。歲饑，禁奸販，安屯戶，煮粥以賑，民無失所。課士有法，一變邊郡弇陋之習。調正定，再調保定。蔣攸銛、那彥成先後為總督，皆倚如左右手。象鵾持正無撓，擢通永道，調河南鹽道。治漕嚴，弁丁懍懍，禁胥役藉雇剝船擾民，請潞鹽仍歸商運，民便之。丁父艱歸，服闋，補江西吉南贛寧道。轄境與粵東犬牙相錯，多伏莽，屬縣僻瘠，幾不可治，象鵾掃除積弊，境內秩然。擢江蘇按察使，署江寧布政使。時陶澍為總督，賴其佐理焉。調貴州按察使。仁懷奸民為亂，株連眾，治之無枉縱。擢布政使，禁漢奸盤剝苗民，多惠政。二十四年，以假去職。洎入覲，詔以三品京堂候補。未幾，乞歸。

李宗傳，字孝曾，安徽桐城人。嘉慶三年舉人。授浙江上虞知縣先攝麗水、平湖、瑞安、建德、平陽，所至求民隱，鋤豪強，平反冤獄。在麗水斷積案七百餘事，捐貲河工，敘知府，擢浙江督糧道。道光三年，杭、嘉、湖三府大水，宗傳建議，浙西諸水尾閭，下由江蘇入海，必宜江、浙兩省通籌疏濬，大吏用其言，疏請合治。坐事左遷，巡撫程含章薦之，以知府用，授湖南永州，葺濂溪書院，崇節義，勸種植。擢四川成綿龍茂道，累攝鹽道、布政使。

十三年，瓘邊屬惈夷降復叛，勢甚張，總督鄂山既奏劾提督楊芳，檄宗傳往察治。宗傳上言：「四夷環山為巢，嗜利頑鈍，愈撫愈囂。去年添兵設防，夷轉四出焚掠，攻壘窺城，略無忌憚。雖擾一，實四安危所系，不可姑息貽患。」乃建三路進剿之策，倡助軍需，治兵選士，聲威大振。三路大軍猶未至，宗傳先以計誘降十三支夷，縶之，勒還所掠人口，有業者復之，無業者給貲，縱俘歸，使諭威德。夷猶豫未決，大軍由冷跡關逼老林巢藪，大破之於石門坎，擒斬數百，毀賊寨二百餘所，夷落悉平。論功最，擢山東按察使。捕大盜劉二鞍子置之法，群盜遠遁，遷湖北布政使。年逾七十，引疾歸。

宗傳征叛夷出奇有功，然居恆時以計取傷仁，意不自慊。嘗從同縣姚鼐游，能文章。

王鳳生，字竹嶼，安徽婺源人。父友亮，乾隆四十六年進士。由中書充軍機章京，累遷刑部郎中，精究法律，治獄矜慎。改御史，巡城、巡漕，官至通政司副使，有清直聲。以詩名。

鳳生，嘉慶中，入貲為浙江通判，屢攝知縣事。任蘭溪僅數月，清積案七百餘事。任平湖，有民數百戶，誦經茹素，傳授邪教，鳳生憫其愚惑，開諭利害，治為首數人罪，餘釋之。補嘉興府通判。道光初，浙江清查倉庫，以鳳生總其事。署嘉興知府，遷玉環同知。會浙西大水，江、浙兩省議合治，調鳳生乍浦同知，勘水道，乃由天目山歷湖州、嘉興，沿太湖以達松江。計畫甫就，事未行，值淮南高堰潰決，江南大吏疏調鳳生赴南河。未幾，擢河南歸德知府，濬虞城、夏邑、永城三縣溝渠。尋擢彰衛懷道，道屬河工五，歲修糜費，春秋防汛，虛應故事，鳳生力矯積習，事必躬親。以歲修有定例，另案無定例，在任三年，力刪另案以杜弊。尋以疾乞歸。

九年，兩江總督蔣攸銛薦起原官，署兩淮鹽運使。鳳生以淮鹽極敝，條上十八事。攸銛採其議，改灶鹽，節浮費，濬河道，增屯船，緝場私、鄰私之出入，禁江船、漕船之夾帶，及清查庫款，督運淮北諸條，疏陳待施行，會詔捕鹽梟巨魁黃玉林，鳳生計招出首，責緝私贖罪。攸銛已入告，旋因告訐置之獄，又得玉林所寄其黨私書，意反復，密疏請處以重法。上以前後歧異，譴攸銛，鳳生亦降調。陶澍繼督兩江，與尚書王鼎、侍郎寶興會籌鹽法，合疏留鳳生襄議，於是大有興革，略與鳳生初議相出入；又奏以鳳生察湖廣銷引，勘議淮北改票事，鳳生雖去官，仍與鹽事終始。十二年，湖北大潦，總督盧坤疏留鳳生治江、漢堤工，袤亙數百里，半載告竣，秋水至，新堤有潰者，鳳生引咎乞疾歸。尋淮北票鹽大暢，陶澍以鳳生首議功上聞，促之出，未行而卒。

鳳生以仕為學，尤篤好圖志，成浙西水利圖說備考、河北採風錄、江淮河運圖、漢江紀程、江漢宣防備考、淮南北場河運鹽走私道路圖，每吏一方，必能指畫其形勢，與所宜興革。四方大吏爭相疏調，少竟其用，惟治淮鹽尤為陶澍所倚藉焉。

黃冕，字服周，湖南長沙人。年二十，官兩淮鹽大使，治淮、揚賑有聲。初行海運，巡撫陶澍使赴上海集沙船與議，盡得要領，授江都知縣。歷元和、上海，署太倉州，擢蘇州府同知，晉秩知府，署常州、鎮江，有大興作，大吏悉倚以辦。疏治劉河海口，上海蒲匯塘，常州芙蓉江、孟河，冕皆躬任之。海疆兵事起，從總督裕謙赴浙江。裕謙死難，冕牽連遣戍伊犁，既而林則徐亦至戍，議興屯田，冕佐治水利有功，赦還。江蘇巡撫陸建瀛復調冕治海運，革漕費，歲省銀數十萬，為忌者所中，劾罷歸。咸豐初，粵匪圍長沙，冕建守御策。及曾國籓治兵討賊，冕創釐稅，興茶鹽之利，軍餉取給焉。又開東征局，專餉曾國籓一軍。起授江西吉安知府，復以事劾免歸，仍以餉事自任，湘軍賴以成功。尋授雲南迤西道，辭病不赴，卒於家。

冕仕宦初為陶澍、林則徐所知，晚在籍為駱秉章所倚任。時稱其幹濟，被謗亦甚云。

俞德淵，字陶泉，甘肅平羅人。嘉慶二十二年進士，選庶吉士，散館授江蘇荊溪知縣。始至，遮訴者百十輩，逾年，前訴者又易名來控，一見即識之，群驚為神。調長洲，甚得民心。遷蘇州督糧同知。道光六年，初行海運，以德淵董其役，章程皆出手定，以憂去。八年，服闋，擢常州知府，調江寧。

十年，宣宗以兩淮鹽法大壞，授陶澍為兩江總督，命尚書王鼎、侍郎寶興赴江南會議改革。時議者多主罷官商鹽，歸場灶科稅，以德淵有心計，使與議。德淵具議數千言，略謂：「鹽歸場灶，其法有三：一曰歸灶丁按金敝起科，然其中有難行者三：一在灶丁之逋欠，一在金敝鑊之私煎，一在災祲之藉口；二曰歸場官給單收稅，難行者亦有三：一在額數之難定，一在稽查之難周，一在官吏之難恃；三曰歸場商認金敝納課，難行者亦有三：一在疲商之鉆充，一在殷戶之規避，一在垣外之私售。以上三法，共有九難。如就三者兼權之，則招商認金敝，猶為此善於彼。茍得其人，或可講求盡善。顧事關圖始，果欲行之，則宜先定章程。清灶僉商、改官易制諸事，非三年不能就緒。此三年中，額課未可長懸也，場鹽未可停售也，各岸食鹽未可久缺也。新舊接替之時，非熟思審處，何能變通盡利乎？向來捆鹽之夫，淮北永豐有萬餘人，淮南老虎頸不下數萬人，皆無賴游民以此為事業。一旦失所，此數萬眾將安往？其患又不止私梟拒捕已也。」議上，陶澍深然之，乃與朝使定議，不歸場灶，仍用官商如故；惟奏罷鹽政，裁浮費，減窩價，凡積弊皆除之。薦德淵超擢兩淮鹽運使。

德淵精會計，又知人善任。諸滯岸商憚往運，改以官督辦，千里行鹽，稽覈價用，瑣屑悉當。每運恆有餘利，盡以充庫，無私取。兩淮本脂膏地，運使多以財結權貴及四方游客，餘贍給寒畯，取聲譽，皆出商貲。德淵謹守筦鑰，失望者眾，言者時相攻訐，不顧也。在任五年，力崇節儉，妻子常衣布素，揚州華侈之俗為之一變。尚書黃鉞子中民為場大使，欲得美職，德淵曰：「美職以待有功，中民無功不可得。」堅不與。陶澍益賢之，薦其才可大用，以循良久在鹽官可惜，上亦嘉之，未及擢用而卒。

姚瑩，字石甫，安徽桐城人。嘉慶十三年進士，授福建平和知縣。調龍溪，俗健悍，械斗仇殺無虛日。瑩擒巨惡立斃之，收豪猾為用，予以自新。親巡問疾苦，使侵奪者各還舊業，誓解仇讎。擇強力者為家長，約束族眾，籍壯丁為鄉勇，逐捕盜賊，有犯，責家長縛送。械斗平，盜賊亦戢，治行為閩中第一。調臺灣，署海防同知、噶瑪蘭同知，坐事落職。尋以噶瑪蘭獲盜功，復官。父憂歸，服闋，改發江蘇，歷金壇、元和、武進。遷高郵知州，擢兩淮監掣同知，護鹽運使。先後疆吏趙慎畛、陶澍、林則徐皆薦其可大用。

道光十年，特擢臺灣道。及海疆戒嚴，瑩與總兵達洪阿預為戰守計。達洪阿性剛，與同官鮮合，瑩推誠相接，一日謁謝曰：「武人不學，為子所容久矣，自今聽子而行。」二十一年秋，英兵兩犯雞籠海口，明年正月，又犯大安港。瑩設方略，與達洪阿督兵連卻之，大有斬獲，收前所失寧波、廈門砲械甚多。敵構奸民煽亂，海寇亦竊發，皆即捕戮，一方屹然，詔嘉獎，加二品銜，予雲騎尉世職。

洎江寧議款求息事，遂有臺灣鎮道冒功之獄。故事，臺灣以懸隔海外，加兵備道按察使銜，得與鎮臣專奏事。雞籠、大安之捷，飛章入告，總督怡良心不平。英兵留駐鼓浪嶼，前獲俘欲解內地，勢不能達，奏請便宜誅之，以絕內患，已報可，怡良仍令解省。瑩與達洪阿謀曰：「大府意欲市德，藉以退鼓浪嶼之兵。兵不可退，徒示弱，不如殺之！」怡良愈怒，諸帥並忌之。款議既成，交還敵俘，以妄殺被劾，逮問。瑩與達洪阿約，義不與俘虜質，即自引咎。宣宗心知臺灣功，入獄六日，特旨以同知直隸州知州發往四川效用，至則復為總督寶興所忌。會西藏兩呼圖克圖相爭，檄往平之。瑩謂：「夷人難以德化。失職下僚，孑身往，徒損國威。」不聽。及至乍雅，果不得要領而返。總督劾其畏難規避，責再往。事竣，補蓬州。在州二年，引疾歸。

文宗即位，黜大學士穆彰阿，詔宣示中外，並及瑩與達洪阿被陷狀，於是復起用，授湖北武昌鹽法道，未行，擢廣西按察使，命參大學士賽尚阿軍事。時廣西寇漸熾，諸將不合，師久無功。瑩至，任為翼長。大軍圍賊紫金山，瑩言流賊如水，必環攻以斷其逸，不聽，賊遂竄永安。又上書請斬僨事將，復不聽。永安城小，都統烏蘭泰軍西南，提督向榮軍東北，合滇、黔、楚、蜀兵四萬餘人，賊數千壁險死鬥。水竇者，永安東北之隘也，緣山徑可達桂林。瑩與烏蘭泰皆主擊水竇，絕賊外援，向榮不從，自由龍寮嶺進而敗，乃議開水竇一路縱賊逸，尾追擊之。瑩力辯其失，賽尚阿仍用向榮策，賊果突圍出犯桂林，烏蘭泰戰死，賽尚阿逮問。賊勢益熾，連陷興安、全州，犯湖南，遂不可制。瑩隨軍至湖南，巡撫張亮基奏署按察使，憂憤致疾，卒於官。

瑩師事從祖鼐，不好經生章句，務通大意，見諸施行。文章善持論，指陳時事利害，慷慨深切。所著東溟文集、奏稿、後湘詩集、東槎紀略、康輶紀行及雜著諸書，為中復堂全集，行於世。

子濬昌，能繼家學。曾國籓以名家子留佐幕，官江西安福、湖北竹山知縣。工詩，有五瑞堂集。

論曰：林培厚救荒治河有實績，而以察吏招忌。李宗傳便宜平夷，功在邊方。王鳳生、俞德淵佐陶澍治淮鹽，尤濟時之才。姚瑩保巖疆，挫強敵，反遭讒譴，然朝廷未嘗不諒其忠勤，海內引領望其再用，亦不可謂不遇矣。


\end{pinyinscope}