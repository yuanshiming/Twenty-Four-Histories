\article{本紀十六}

\begin{pinyinscope}
仁宗本紀

仁宗受天興運敷化綏猷崇文經武孝恭勤儉端敏英哲睿皇帝，諱顒琰，高宗第十五子也。母魏佳氏，追尊孝儀皇后。乾隆二十五年十月初六日生。五十四年，封嘉親王。六十年九月，策立為皇太子，高宗將傳位焉，以明年為嘉慶元年。

嘉慶元年丙辰春正月戊辰朔，舉行內禪，上侍高宗遍禮於堂子、奉先殿、壽皇殿。高宗御太和殿，授璽。上即位，尊高宗為太上皇帝，訓政。頒詔天下，賜宴宗籓。庚戌，立皇后喜塔拉氏。寧壽宮舉行千叟宴，太上皇帝蒞焉。九十以上者，召至御座，賜卮酒如故事。辛酉，祈穀於上帝。癸亥，上奉太上皇帝賜廷臣宴於正大光明殿。凡賜宴皆如之。辦理苗疆大學士福康安等奏攻克朗坡，進攻平隴。湖北枝江、宜都教匪起。

二月丁丑朔，釋奠先師孔子。戊寅，祭社稷。庚辰，初舉經筵。辛巳，敕甘肅貴德建文廟。戊子，春分，朝日於東郊。己丑，上禦乾清門聽政，園居則御勤政殿，以為常。己亥，湖北當陽教匪起，戕官。西安將軍恆瑞率兵二千剿之。辛丑，祭歷代帝王廟。丙午，湖北巡撫惠齡奏獲教匪聶傑人。

三月庚戌，停四川續徵軍需銀兩。辛亥，上耕耤田，四推。壬子，上奉太上皇帝謁陵。丁卯，車駕還京。己巳，皇后祀先蠶。癸酉，恆瑞奏收復湖北竹山。壬申，留保住免。以烏爾圖納遜為理籓院尚書，富銳為綏遠城將軍，永慶為蒙古都統。

夏四月丙子朔，時享太廟。命宜綿、永保、恆瑞、孫士毅等分剿湖北教匪。辛巳，常雩，祀天於圜丘。以剿來鳳功，晉四川總督孫士毅三等男。敕伊犁貢馬由草地行。丁酉，上侍太上皇帝祈雨黑龍潭。是日，雨。庚子，賜趙文楷等一百一人進士及第出身有差。

五月戊申，詔額魯特來京有出痘者，嗣後由草地赴熱河覲見。辛酉，祭地於方澤。壬戌，上奉太上皇帝避暑木蘭。乙丑，以富綱為漕運總督。壬申，大學士、貝子福康安卒於軍。

六月乙亥朔，日有食之。以魁倫為閩浙總督，硃珪為兩廣總督。以紀昀為兵部尚書，金士松為禮部尚書，沈初為左都御史。丙子，調福昌為福州將軍。以明亮署廣州將軍。丁丑，除山西代州三州縣水沖田賦。戊寅，和琳奏獲苗匪石三保，解京誅之。癸巳，江南豐汛河決。

秋七月辛亥，明亮奏剿平孝感縣教匪。大學士、四川總督、三等男孫士毅卒於軍。

八月丙子，以雨停秋獮。壬寅，和琳卒於軍，命明亮、鄂輝接統軍務。

九月乙巳，車駕還京。

冬十月戊寅，上萬壽節，詣太上皇帝行禮。禮成，受廷臣賀。己卯，以董誥為大學士。王傑以足疾疏辭軍機處、南書房、禮部事，允之。命沈初為軍機大臣。辛巳，贈征苗陣亡提督花連布太子少保，予世職。丙戌，調沈初為兵部尚書，以紀昀為左都御史。

十一月庚戌，豐汛河工合龍復決。予湖北死事巡檢王翼孫、訓導甘杜、典史浦寶光世職。甲子，冬至，祀天於圜丘。乙丑，江西巡撫陳淮有罪，逮問遣戍。己巳，以湖北教匪偷渡滾河入秦，褫永保職逮問，以惠齡統其軍。

十二月戊子，湖南苗匪平，封明亮伯爵，額勒登保侯爵，及德楞泰等世職有差。庚子，祫祭太廟。辛丑，上奉太上皇帝御太和殿，賜宴朝正外籓。

是歲，免順天、江蘇、山西、湖南、福建等省三十九州縣災賦逋各賦有差。會計天下民數二萬七千五百六十六萬二千四十四名口，穀數三千七百二十萬六千五百三十九石一升二合七勺。朝鮮入貢。

二年丁巳春正月丁卯，貴州南籠仲苗夷婦王囊仙作亂，命總督勒保剿之。庚午，觀成奏四川教匪徐添德侵擾達州、東鄉，命總兵硃射鬥等剿之。

二月癸酉，上御經筵。江南豐汛復報合龍。戊寅，皇后崩，奉太上皇帝誥，素服七日，不摘纓。廷臣如之，近臣常服不掛珠。辛巳，敘景安剿擒教匪功，晉三等伯。戊戌，冊謚大行皇后曰孝淑皇后。惠齡奏獲匪首劉起等，解京誅之。

三月戊申，上謁西陵。丁巳，還京。癸亥，以劉墉為大學士，調沈初為吏部尚書，硃珪為兵部尚書。以福長安、慶桂為滿洲都統，德楞泰為漢軍都統。巴克坦布、慶成奏，由應山追賊入豫，查明賊首李全、王廷詔、姚之富均在其內。諭令擒捕。

夏四月壬申，設湖南鎮筸鎮總兵官，改保靖土縣為流官。辛巳，追贈侍郎奉寬太師、禮部尚書，上受書師也。

五月戊辰，上奉太上皇帝避暑木蘭。已巳，惠齡奏教匪姚之富等由白馬石搶渡漢江入川。詔罷總統慶成、恆瑞等，各降官，以宜綿為總統，明亮、德楞泰為幫辦。

六月癸酉，勒保奏，剿辦南籠仲苗，迭克水煙坪、卡子河等處。得旨：亟將苗首仙姑等擒獲。

閏六月庚子，吉慶奏克西隆州亞稿苗寨。丙午，勒保奏進克普坪，搶斃匪首，解南籠圍。詔獎紳民堅守危城，深明大義，改南籠府為興義府。勒保續報解黃草壩圍，滇、黔路通。壬戌，軍機章京吳熊光、戴衢亨均加三品卿銜，與侍郎傅森一體在軍機大臣上學習行走。

秋七月己巳，永定河決。己卯，命喀什噶爾、英吉沙爾二回城儲糧備荒。癸未，都統巴克坦布卒於軍。乙酉，免四川運送軍糈奉節六州縣明年額賦。

八月甲辰，永定河合龍。丙辰，範宜恆卒，調沈初為戶部尚書，紀昀為禮部尚書。己未，大學士誠謀勇公阿桂卒。丙寅，上奉太上皇帝還京。

九月戊辰，勒保奏攻克仲苗賊巢，獲賊首王囊仙等，解京誅之。封勒保三等侯。丁丑，上臨奠故大學士阿桂。甲申，以蘇凌阿為大學士，李奉翰為兩江總督。庚寅，詔宜綿、勒保、奉承恩、景安等分募鄉勇入伍剿賊。癸巳，詔曰：「聞賊每逼平民入夥，迎拒官軍。官軍報捷，所稱殺賊，多系平民，非真賊也。故日久無功。領兵大員尚其設法解散，勿令玉石俱焚。」甲午，以湖北恩施、利川，四川奉節士民奮勇殺賊，再免一年錢糧。

冬十月戊戌，明亮、德楞泰請廣修民堡，以削賊勢。詔斥其迂緩。丙辰，乾清宮交泰殿災。辛酉，命勒保總統四川軍務。

十一月丙寅朔，予陣亡散秩大臣佛住、護軍統領阿爾薩朗世職。

十二月戊申，以康基田為江南河道總督，司馬騊為東河河道總督。予陣亡總兵明安圖，副將曾攀桂、伊薩納等世職。甲子，祫祭太廟。

是歲，免順天、湖廣、陜西、雲南、甘肅等省五十七州縣災賦有差。朝鮮、琉球、暹羅入貢。

三年戊午春正月庚午，以梁肯堂為兵部尚書，胡季堂為直隸總督。甲申，調勒保為四川總督。乙丑，額勒登保奏獲賊首覃加耀。上責其遲延，奪額勒登保爵職。並以疏防奪明亮、德楞泰爵職，奪舒亮、穆克登阿職，籍其家，均隨軍自效。

二月丁未，上釋奠文廟，臨雍講學。以鄂奇泰為黑龍江將軍，慶霖為江寧將軍。辛亥，柯籓、烏爾圖納遜坐縱陜賊漢入楚，褫職。壬子，以吳省欽為左都御史。乙卯，命內閣學士那彥成在軍機處學習行走。

三月丁丑，德楞泰奏，追剿賊首齊王氏、姚之富，投崖死。予明亮副都統銜。己丑，以剿賊遲延，褫觀成、劉君輔職。以富成為成都將軍。

夏五月丙寅，免福建全省遠年逋賦。己巳，截留江西漕糧，接賑山東曹縣等十三州縣被水災民。甲戌，上奉太上皇帝避暑木蘭。

六月己酉，以剿賊遲延，盡奪德楞泰爵職，予副都統銜自效。甲寅，雲貴總督、三等男鄂輝卒。

秋七月庚午，富楞泰卒。以德勒格楞貴為寧夏將軍。以雨停秋獮。

八月，以獲教匪王三槐功，晉勒保及和珅公爵，福長安侯爵。己酉，張誠基奏江西西寧州教匪作亂，剿平之。

九月癸亥，上奉太上皇帝還京。己卯，祀明總制袁崇煥於賢良祠。

冬十月庚子，新建乾清宮交泰殿成。

十一月丁亥，左都御史舒常卒。

十二月乙巳，惠齡奏獲賊首羅其清、羅其書。戊午，祫祭太廟。

是歲，免陜西、貴州等省四十八州縣災賦有差。朝鮮、琉球、暹羅入貢。

四年己未春正月壬戌，太上皇帝崩，上始親政。丁卯，大學士和珅有罪，及尚書福長安俱下獄鞫訊。晉儀郡王永璇親王，貝勒永璘為慶郡王，綿億封履郡王，奕綸、奕紳在上書房讀書，綿志等各封賞有差。詔：「中外陳奏直達朕前，不許副封關會軍機處。」命成親王永瑆、大學士董誥、尚書慶桂在軍機處行走。沈初免直。成親王永瑆管戶部。丁丑，和珅賜死於獄，福長安論斬。己卯，特詔申明軍紀。命勒保為經略，明亮、額勒登保為參贊，並查詢劉清居官，具實保奏。吳省欽免，以劉權之為左都御史。以保寧為大學士，仍管伊犁將軍，慶桂協辦大學士，書麟為吏部尚書，松筠為戶部尚書。敘斬賊首冉文儔功，獎敘惠齡、德楞泰。丙戌，宜綿解任，以恆瑞為陜甘總督。丁亥，贈原任御史曹錫寶副都御史，廕一子。召前內閣學士尹壯圖來京。

二月己丑，以松筠為陜甘總督，布彥達賚為戶部尚書。辛卯，詔曰：「自教匪滋事以來，迫脅良民，焚毀田舍。民非甘心從賊，欲逃無歸，歸亦無食。亟宜招撫解散，而非空言所能收效。應如何綏輯安插，令勒保詢之劉清及其他良吏，籌議良法，俾可施行，速具以聞。」甲午，弛私售和闐玉禁。辛丑，秦承恩以貽誤軍事，褫職逮問。李奉翰卒，以費淳為兩江總督。乙巳，復宗室鄉會試例，增部院郎官宗室額缺。壬子，釋回徐述夔、王錫侯子孫緣坐發遣者。丁巳，錄用故大學士硃軾、孫嘉淦子孫。

三月己未朔，蘇凌阿免，以慶桂為大學士，成德為刑部尚書，傅森為左都御史。庚申，戶部尚書沈初卒，以範建中為戶部尚書。癸亥，以書麟為閩浙總督、協辨大學士。甲子，調慶霖為福州將軍，福昌為江寧將軍。戊辰，許直省道員密摺上奏。庚午，解景安任，以倭什布為湖廣總督，吳熊光為河南巡撫。丙子，額勒登保奏剿滅教匪蕭占國、張長更，上嘉之，予二等男。敘獎裨將硃射鬥、楊遇春等。戊寅，定侍衛軍政。壬午，追贈皇四兄履端郡王永為親王，皇七兄悼敏皇子永琮為哲親王，皇十二兄永璣為貝勒。癸未，勒保奏剿滅教匪冷天祿。得旨：「旬日之內，連翦三酋，深為可嘉，額勒登保晉一等男。」免河南被匪之鄧州二十州縣新舊額賦。甘肅布政使廣厚奏剿斃賊目張世龍。

夏四月己丑朔，欽天監言四月朔日，日月合璧，五星聯珠。上曰：「躔度偶逢，兵戈未息，何足言瑞。」予尹壯圖給事中，準回籍養親。丙申，恭上大行皇帝尊謚，禮成，頒詔覃恩。丁酉，免陜西被賊之孝義等三十五州縣新舊額賦。己亥，免四川被賊之奉節等三十六州縣新舊額賦。辛酉，詔遵奉皇考敕旨，於庚申、辛酉舉鄉會恩科。癸丑，賜姚文田等二百二十人進士及第出身有差。丙辰，以慶成為成都將軍。

五月戊午朔，停本年秋決。甲子，免湖北被賊之孝感等四十七州縣衛新舊額賦。庚午，江蘭罷，以初彭齡為雲南巡撫。庚辰，以傅森為兵部尚書，阿迪斯為左都御史。辛巳，克勤郡王恆謹以不謹削爵。甲申，以董誥為大學士。丁亥，敕費淳訪劾貪吏。詔免伯德爾格回民增金錢及葡萄折價。

六月己丑，增設步軍統領左右翼總兵官。庚寅，詔曰：「朕聞湖北隨州未被賊擾，因民人掘溝壘山，足資捍禦。民間村堡，侭可照辦。勒保、松筠、吳熊光即曉諭百姓知之。」辛卯，吳熊光、吳琠請加徵河工稭料運費銀。得旨申飭，下部議處。庚戌，恤陜西陣亡總兵官保興等世職。

秋七月辛酉，調山西兵三千赴湖北，盛京兵二千，額勒亨額統之，赴四川剿賊。癸亥，勒保奏獲賊首包正洪，予硃射鬥騎都尉世職。壬申，經略勒保以玩誤軍務奪職逮問，以明亮為經略，魁倫為四川總督。乙亥，削景安伯爵，遣戍伊犁。免甘肅被賊隴西等四十八州縣新舊額賦。辛巳，停中秋節貢。

八月己丑，富俊免，以興奎為烏魯木齊都統。壬辰，調盛京兵二千，吉林、黑龍江兵各一千，赴湖北剿賊。癸巳，以長麟為雲貴總督。乙未，勒保奏德楞泰生擒賊目龔文玉，給騎都尉世職。癸卯，罷明亮經略，命額勒登保以都統銜為經略。乙巳，命修撰趙文楷、中書李鼎元冊封琉球國王尚溫。己酉，慶成、永保以督軍不力逮問，命那彥成往陜西督辦。癸丑，編修洪亮吉致書成親王私論國政，遣戍伊犁。

九月丙辰朔，恤陣亡貴州副將孫大猷世職。丙寅，怡親王永瑯薨。庚午，大行梓宮發引，上恭送啟鑾。庚午，葬高宗純皇帝於裕陵。癸酉，還京。甲戌，高宗純皇帝、孝賢純皇后、孝儀純皇后升祔太廟，頒詔覃恩。辛巳，故湖廣總督畢沅坐濫用軍需削世職，奪廕官。壬午，明亮以剿賊不力罷參贊，褫都統，予副都統剿賊。

冬十月壬辰，調硃珪為戶部尚書，劉權之為吏部尚書，範建中為左都御史。丁酉，明亮奏獲賊首張漢潮。湖北道員胡齊侖以侵盜錢糧處斬。壬寅，德楞泰奏獲賊首高均德、高二。予德楞泰二等男。丁未，成親王永瑆免值軍機處。命傅森仍為軍機大臣。辛亥，命廷臣保舉賢良。壬子，勒保論斬，解京監候。

十一月甲子，故超勇公海蘭察子公安祿於四川剿賊陣亡，詔優恤之，名其子恩特赫默扎拉芬，襲超勇公。癸酉，免直隸積年逋賦。戊寅，興肇、慶成以帶兵不力遣戍。賞額勒登保銀一萬兩，德楞泰銀五千兩。庚辰，冬至，祀天於圜丘，奉高宗純皇帝配享，頒詔覃恩。

十二月壬辰，漕運總督蔣兆奎以率請加賦濟運罷。恤陣亡副將丁有成、德亮等世職。甲午，福寧以殺降報捷，景安以縱賊殃民，俱褫職逮問。丙申，額勒登保奏獲教匪王登廷。辛丑，姜晟奏獲湖南苗匪吳陳受。得旨嘉獎，加太子少保。壬子，祫祭太廟。

是歲，免河南、湖北被兵六十七州縣新舊額賦，徵兵經過直隸、河南、湖北田賦。又除江蘇、湖北各一縣坍田額賦，吉林三姓、黑龍江、雲南石屏州災賦。普免天下積年逋賦。朝鮮、暹羅入貢。

五午庚申春正月甲寅朔，上謁陵。丙辰，詣裕陵行初期祭禮。庚申，上還京。命額勒登保剿辦陜西教匪，德楞泰、魁倫剿辦四川教匪。辛酉，以松筠為伊犁將軍，仍留陜西剿賊。調長麟為陜甘總督，以玉德為閩浙總督，阮元為江蘇巡撫。壬戌，詔清查庫款，從容彌補，勿以嚴急而致累民。金士松卒，以張若渟為兵部尚書。辛未，祈穀於上帝，奉高宗純皇帝配享。解倭什布任，以姜晟為湖廣總督，移松筠剿湖北賊。戊寅，以景熠為黑龍江將軍。

二月丁亥，命那彥成參贊甘肅軍務。辛卯，以汪承霈為左都御史。癸巳，敕新疆鑄乾隆錢。壬寅，恤四川陣亡副將關聯升等世職。丁未，追論縱賊諸臣，秦承恩、宜綿戍伊犁。庚戌，予告大學士蔡新卒。

三月庚申，上謁陵。辛酉，解七十五任，逮京治罪。甲子，清明節，上行敷土禮。乙丑，阿迪斯以擁兵玩誤逮問，起勒保護成都將軍。丁卯，上幸南苑。德楞泰奏截剿渡江教匪，獲匪首冉添元，晉三等子。壬申，上謁西陵。乙亥，還京。辛巳，甄錄賢良祠大臣後裔。以縱賊渡嘉陵江，復過潼河，奪魁倫職逮問。以勒保署四川總督，起明亮藍翎侍衛從軍。

夏四月癸未朔，日有食之，乙酉，阿迪斯遣戍伊犁，以德楞泰為成都將軍。庚子，雲南惈夷平，加書麟太子太保。

閏四月甲寅，命刑部查久禁官犯及禁錮子孫與久戍者寬減之。丙午，上步禱祈雨。乙卯，釋洪亮吉回籍。丙辰，釋安南人黎屌等於獄，安置火器營，給月餼。是日，雨。丙寅，恤四川陣亡提督達三泰世職。戊辰，以那彥成不任戎務，罷直軍機處，召回京。

五月壬戌朔，夏至，祀地於方澤，奉高宗純皇帝配享。己丑，經略額勒登保以剿辦匪目劉允恭等功，晉三等子。丙午，那彥成到京，奏對無狀，降為翰林院侍講。

六月壬戌，額勒登保奏獲賊首楊開甲。丁卯，以張若渟為刑部尚書，汪承霈為兵部尚書，馮光熊為左都御史。甲戌，賜魁倫自盡，戍其子扎拉芬於伊犁。

秋七月辛卯，命右翼總兵長齡統吉林、黑龍江兵赴湖北協剿教匪。瑯玕奏青苗楊文泰作亂，剿平之。馬慧裕奏獲傳教首犯劉之協，解京誅之。丙申，禮部尚書德明卒，以達椿為禮部尚書。己酉，額勒登保奏獲賊目陳傑。

八月丙辰，固原提督王文雄剿賊陣亡，予三等子。

九月壬午，上謁東陵。戊子，還京。丁未，恤四川陣亡副將李錫命世職。

冬十月戊辰，胡季堂卒，以姜晟為直隸總督，書麟為湖廣總督，瑯玕為雲貴總督。

十一月乙酉，睿親王淳穎薨。己亥，恤陣亡革職將軍富成等世職。

十二月甲寅，陜西教匪徐添德竄湖北，湖北教匪冉學勝竄陜西，降責德楞泰、勒保等。丁巳，德楞泰奏獲教匪楊開第等。丙子，祫祭太廟。

是歲，免順天、江蘇、四川、雲南、甘肅等省七十州縣災賦，及兵差經過、坍田額賦各有差。朝鮮、琉球入貢。

六年辛酉春正月壬午，以傅森為戶部尚書，明安為步軍統領。辛卯，遣少卿窩星阿、裘行簡犒額勒登保、德楞泰軍。丁酉，德楞泰以剿山陽教匪功，復一等子。甲辰，德楞泰奏獲賊首高二、王儒。乙巳，勒保奏獲黃、藍、白三號賊目徐萬富等。

二月乙卯，勒保奏獲賊首王士虎。丙辰，書麟奏明亮獲賊目卜興昂。戊午，賜賢良後裔尚書魏象樞六世孫煜、尚書楊名時曾孫景曾、巡撫徐士林孫從旭舉人。戊辰，上謁陵，行敷土禮。壬申，上還京。改湖廣提督為湖南提督。置湖北提督，駐襄陽。改襄陽鎮總兵為鄖陽鎮總兵。癸酉，傅森卒，以成德為戶部尚書、軍機大臣。乙亥，額勒登保奏獲賊首王廷詔。

三月庚辰，詔：「被賊裹脅匪徒多系良民，凡投出者悉貸其死。軍前大臣仰體朕意，廣為宣示，務使周知。」恤陣亡總兵多爾濟扎布、李紹祖等世職。丁酉，賜賢良後裔大學士李光地四世孫維翰、尚書湯斌四世孫念曾舉人，巡撫傅弘烈六世孫縣丞徵瓏知縣。己亥，詔：「朕將謁陵，春苗申昜發，令大臣監護民田，勿許踐踏禾苗。」敘江西士民協剿教匪劉聯登功，改江西寧州為義寧州。辛丑，上謁陵。乙巳，行釋服禮。

夏四月丁未朔，上還京。己未，以四川民人輸資急公，免遂寧等八十六州縣明年額賦。辛酉，冊立皇后鈕祜祿氏。壬戌，協辦大學士、湖廣總督書麟卒，以吳熊光為湖廣總督。德楞泰奏獲賊首張允壽。丙寅，以獲王廷詔、高二、馬五功，晉額勒登保二等子，楊遇春騎都尉。戊辰，以兩廣總督吉慶協辦大學士。辛未，賜顧皋等二百七十五人進士及第出身有差。

五月己卯，賜賢良後裔大學士王熙曾孫元洪舉人。甲申，上祭文昌廟，始命列入祀典。乙酉，恤四川陣亡總兵硃射鬥視提督，予世職。丙戌，命總兵官輪班人覲。奉天府丞視學政，三年更任。乙巳，以額勒登保為理籓院尚書。

六月壬子，大雨。永定河決，分遣卿員撫恤被水災民。以水災停本年秋獮。姜晟免，發永定河效力。起陳大文署直隸總督。丙辰，復雨。西安將軍恆瑞卒。辛未，上步禱社稷壇祈晴。是日，晴。勒保奏東鄉青、藍號匪悉數殲除。

七月庚辰，特發在京兵丁口糧一月。甲申，命那彥寶、巴寧阿修築永定河工。勒保奏獲匪目徐添壽、王登高。戊戌，賑熱河水災。

八月丁巳，額勒登保奏獲匪首王士虎、冉添泗。勒保奏七十五獲賊目劉清選、湯步武等。甲子，勒保奏獲賊首冉學勝等，封三等男。

九月己丑，續修大清會典。

冬十月丙午，永定河合龍。癸丑，額勒登保奏獲賊首辛斗。德楞泰奏斃賊首龍紹周。癸亥，詔甄敘川、陜軍勞，晉額勒登保三等伯，德楞泰二等伯，賽沖阿騎都尉，溫春雲騎尉。

十一月甲申，貴州巡撫伊桑阿以驕黷欺罔賜死。癸巳，詔曰：「軍務即日告蕆，安插鄉勇為善後要事。其通籌詳議以聞。」乙未，額勒登保奏獲賊首高見奇。戊戌，七十五以縱賊，奪職逮問。己亥，升四川達州為綏定府，太平營為太平協。

十二月癸卯朔，慶成奏獲茍文明股匪。丁未，詔曰：「前奉皇考特旨，查考本朝殉節諸臣未得世職者，業經查出一百四十餘員，補給恩騎尉世職。茲又續查得九百九十餘員，開單呈覽，均系抗節效忠之臣。其子孫俱即給與恩騎尉世職，支給俸饟。除投標當差外，有原應試者，準作文武生員，一體應試。」癸亥，詔獎劉清，特授四川建昌道。壬申，額勒登保奏剿辦通江賊匪，斃匪目茍朝獻。辛未，祫祭太廟。

是歲，免直隸、山西、浙江、安徽、四川、雲南、甘肅等省二百三十一州縣衛額賦有差。朝鮮、暹羅入貢。

七年壬戌春正月癸酉朔，上謁裕陵，行三期祭禮。賜所過貧民棉衣。甲戌，定祭社稷壇用上戊。戊寅，上還京。壬午，以松筠為伊犁將軍。甲午，額勒登保奏獲首逆辛聰，餘黨悉平。吳熊光奏獲匪首張允壽子得貴，撲滅藍號賊股。明安以貪黷褫職，遣戍伊犁。以祿康為步軍統領，解刑部尚書。額勒登保以疏防茍文明竄渡漢江，降男爵。庚子，上御經筵。

二月癸卯，以茍文明竄南山老林，飭領兵大臣堵剿，地方官嚴密查拏，勿令蔓延。丁未，釋奠先師孔子。壬戌，優恤陣亡副將韓自昌與其弟副將韓加業，飭地方官為建雙烈祠，賜其母銀三百兩。丙寅，額勒登保奏劉清獲賊首李彬、辛文，加按察使銜花翎。

三月癸酉，勒保奏獲賊首張添倫、魏學盛、陳國珠。丁丑，德楞泰奏獲匪首龔其堯、李世漢、李國珍，餘黨悉平。壬午，上謁泰陵。庚寅，還京。壬辰，成德卒，以祿康為戶部尚書。

夏四月戊申，以顏檢為直隸總督。乙丑，賜吳廷琛等二百四十八人進士及第出身有差。丁卯，慶成奏獲賊首魏洪升、張喜、白庸。

五月己卯，睿親王寶恩薨。瑯玕奏獲惈匪首逆臘者布。壬午，勒保奏獲匪首庹向瑤、徐添陪、張思從。甲午，慶成奏搜捕餘匪，獲康二麻、張昌元，加太子太保。

六月己酉，德楞泰奏教匪樊人傑溺水死，俘其妻孥，餘匪殲盡，晉封三等侯。甲寅，命劉權之、德瑛為軍機大臣。乙卯，達椿卒，以長麟為禮部尚書。命保寧管理兵部。以祿康、恭阿拉為漢軍都統。

秋七月辛未，勒保奏剿殲黃、白、青、藍四號賊匪，晉一等男。庚辰，陜西貢生何泰條陳黜奢崇儉，挽回風氣。得旨可採，賞大緞二匹。甲申，大學士王傑致仕，加太子太傅，在籍食俸。戊子，上秋獮木蘭。癸巳，詔曰：「廣東博羅監犯越獄一案，經朕硃諭查詢，始據該督撫據實陳奏。則天下事之不發覺者多矣，殊堪感嘆，更深懍畏。除分別懲治外，尚其大法小廉，用副澂敘官方至意。」以興奎為西安將軍，明亮為烏魯木齊都統。甲午，額勒登保奏獲逆首茍文明。諭：「適到木蘭，便聞捷音。教匪起事諸犯，只餘此賊。今既授首，不難肅清。額勒登保晉一等伯，楊遇春以下，各優予敘賚。」張若渟卒，以熊枚為刑部尚書。轉汪承霈為左都御史，戴衢亨為兵部尚書。

八月己亥朔，日有食之。詔曰：「月朔日食，月望月食，天象示儆，兢惕時深。朕躬有闕失歟？剿捕邪匪，餘孽未盡，其應靖以兵威，或迪以德化歟？政事有不便於民者，或一時行之，日久則滋流弊歟？其各讜言無隱。至月食修刑，惟當於明法敕罰，力求詳慎，所當與內外諸臣交勉焉。」以硃珪協辦大學士。癸卯，以嵇承志為東河河道總督，以劉清為四川按察使。乙卯，上行圍。越南農耐、阮福映率屬內附，繳前籓敕印。詔許其入貢。辛酉，德楞泰奏獲賊首蒲添寶。

九月庚辰，上回鑾。戊子，上謁陵。辛卯，還京。丙申，吳熊光奏斃黃號匪首唐明萬。

冬十月己酉，杭州將軍弘豐卒，以張承勛為杭州將軍。壬子，勒保奏獲白號賊首張簡、藍號賊首湯思蛟。丁巳，德楞泰奏斃賊首戴四，獲賊目趙鑒。

十一月戊辰朔，德楞泰奏獲賊首陳傳學。庚午，詔以吉慶辦理傅羅會匪，奏報不實，免協辦大學士，命那彥成查辦。尋解總督，敕瑚圖理署理。丙戌，額勒登保奏獲賊首景英，晉三等侯。

十二月戊戌朔，安徽宿州盜匪作亂，費淳等討平之。癸丑，詔額勒登保、德楞泰、勒保、惠齡、吳熊光會報川、陜、楚教匪蕩平。封額勒登保、德楞泰一等侯，勒保一等伯，明亮一等男，賽沖阿、楊遇春以次封賚。並推恩成親王永瑆等、軍機大臣慶桂、董誥等。乙丑，祫祭太廟。

是歲，免直隸、陜西、江西、四川等省五十六州縣災賦。除江蘇、福建、山東十縣衛坍田額賦。朝鮮入貢。

八年癸亥春正月庚午，以倭什布為兩廣總督。丁丑，命伊犁廣開民田。張誠基以剿辦義寧州土匪陳奏不實，論絞。乙酉，賜貧民棉衣。甲午，上御經筵。

二月己未，上謁東陵。

閏二月戊寅，上還駐圓明園。乙酉，還宮，入順貞門，奸人陳德突出犯駕。定親王綿恩、額駙拉旺多爾濟及丹巴多爾濟等擒獲之，交廷臣嚴鞫。獎賚綿恩等有差。丁亥，祀先農，上親耕耤田。己丑，詔曰：「陳德之事，視如猘犬，不必窮鞫。所慚懼者，德化未昭，始有此警予之事耳。即按律定擬。」是日，陳德及其二子伏誅。予告大學士王傑陛辭，賜玉鳩杖，御書詩章，馳驛回籍。庚寅，嚴申門禁。

三月丙申，御試翰林。甲辰，甘肅提督穆克登布以剿捕餘匪陣亡，贈二等男。恤湖北陣亡總兵王懋賞等世職。庚申，皇后行躬桑禮。

四月丙戌，上祈雨。丁亥，雨。

五月乙未，建宗室、覺羅住房。癸丑，以富俊為吉林將軍。

六月戊子，尚書彭元瑞乞休，允之，仍總裁高宗實錄。以費淳為兵部尚書，陳大文為兩江總督。己丑，封阮福映為越南國王。

秋七月乙巳，以那彥成為禮部尚書。丁未，以三省餘匪肅清，優★額勒登保、德楞泰及軍機大臣。壬申，上巡幸木蘭。

八月壬午，調富俊為盛京將軍。以停止行圍回鑾。辛卯，上還京。

九月戊申，致仕尚書、前協辦大學士彭元瑞卒。

冬十月壬申，瑯玕奏獲首犯恆乍綱，枲僳匪平。癸未，葬孝淑皇后於山陵。

十一月戊戌，硃珪等請磨敬一亭明代碑文，上不許。

十二月己丑，祫祭太廟。

是歲，免直隸、山東、河南、江蘇、安徽、陜西、湖北、四川、雲南、甘肅等省四百十八州縣衛災賦逋賦有差。朝鮮、越南入貢。

九年甲子春正月丁未，調興奎為寧夏將軍，賽沖阿為西安將軍。

二月壬戌，上御經筵。癸亥，上臨幸翰林院，賜宴，賦柏梁體詩。戊子，上謁東陵。

三月壬辰，幸盤山。壬寅，詣明陵，尊酒長陵。甲辰，上還京。

夏四月己巳，上閱健銳營兵。丙子，召嵇承志來京，以徐端署河東河道總督。

五月甲午，上祈雨黑龍潭。丁酉，雨。丁未，鐵保奏進八旗詩一百三十四卷，賜名熙朝雅頌集。

六月壬戌，玉德等奏海盜蔡牽擾及鹿耳門，突入汕大寨。得旨：追擒務獲。戊辰，以祿康協辦大學士，明亮為工部尚書，長麟為刑部尚書，費淳為吏部尚書。德瑛罷直軍機處，以那彥成、英和為軍機大臣。乙亥，惠齡卒，以那彥成為陜甘總督。恤捕海盜陣亡總兵胡振聲，贈提督，予世職，錄用其子。

秋七月丙午，上巡幸木蘭。庚子，初彭齡以誣參吳熊光褫職。癸丑，以歲周水夾甲，停本年決囚。

八月己未，清查湖北濫支軍需，追罰福康安、和琳之子並畢沅等。丁丑，上回鑾謁陵。

九月庚寅，上幸南苑行圍。辛卯，以搜捕三省餘匪凈盡，甄敘額勒登保以次有差。甲午，上還京。

冬十月癸酉，廣西武緣知縣孫廷標匿傷縱兇，特旨處絞，臬司公瓘遣戍烏魯木齊。己卯，上御惇敘殿，賜宴宗室諸王。

十一月戊申，調那彥成為兩廣總督，倭什布為陜甘總督。

十二月丁卯，調徐端為江南河道總督。庚辰，大學士劉墉卒。甲申，祫祭太廟。

是歲，免直隸、湖北、四川等省二十一州縣災賦有差。朝鮮、暹羅入貢。

十年乙丑春正月乙未，予告大學士王傑因賜壽來京卒，優詔恤贈。辛亥，以硃珪為大學士，紀昀協辦大學士，以鐵保為兩江總督。詔內務府大臣嚴行約束內監，稽其出入，纂入宮史，著為令。

二月己未，上御經筵。己巳，禮親王永恩薨，子昭梿襲。協辦大學士紀昀卒，調劉權之禮部尚書、協辦大學士。

三月己丑，上幸南苑行圍。己亥，上謁泰陵。丙午，回鑾，閱健銳營兵。戊申，上還京。以弘康為廣州將軍。

夏四月辛巳，御史蔡維鈺疏請查禁西洋人刻書傳教。得旨：一體查禁。戊寅，賜彭浚等二百四十三人進士及第出身有差。

五月甲申朔，詔內務府大臣管理西洋堂，未能嚴切稽查，任令傳教，下部議處。其經卷檢查銷毀，習教之佟瀾等罪之。戊申，追敘削平教匪清野功，加勒保太子太保，明亮一等子。

六月庚申，顏檢以失察虧帑黜免，調吳熊光為直隸總督，百齡為湖廣總督。丁丑，永定河決。

閏六月癸未，劉權之免，以費淳協辦大學士，秦承恩為左都御史。戊戌，永定河合龍。乙巳，以清安泰為浙江巡撫。

秋七月壬辰，上詣盛京謁陵啟鑾。

八月丙戌，上祭北鎮廟。乙未，上謁永陵。丙申，行大饗禮。閱吉林官兵射。庚子，上謁福陵，行大饗禮。辛丑，上謁昭陵，行大饗禮。臨奠克勤郡王岳託、武勛王揚古利、弘毅公額亦都、直義公費英東墓。上駐蹕盛京，詣寶冊前行禮。甲辰，詣天壇、地壇行禮。乙巳，上御崇政殿受賀。御前大臣、三等公額勒登保卒，建祠京師。以慶成為成都將軍。丙午，上御大政殿，賜扈從王大臣及朝鮮陪臣宴。禦制盛京頌八章。賜朝鮮國王李松御書匾額。戊申，上回鑾。

九月己巳，上謁東陵。壬申，還京。丙子，臨奠額勒登保。

冬十月甲午，命戴均元馳赴南河勘工。丙申，英吉利國王入貢，賜敕並文綺。辛丑，那彥成免，調吳熊光為兩廣總督，裘行簡署直隸總督。癸卯，以賽沖阿為廣州將軍。

十一月丙辰，百齡免，以全保為湖廣總督。己未，以慶溥為湖北提督。

十二月丁未，祫祭太廟。

是歲，免直隸、山西、陜西等省三十四州縣災賦及兩淮十一場額課有差。會計天下民數三萬三千二百一十八萬一千四百三名口，穀數二千九百四十一萬一千九百九十九石七升三合二勺。朝鮮、英吉利入貢。

十一年丙寅春正月壬子，海盜蔡牽陷鳳山縣，命玉德剿辦，調廣州將軍賽沖阿馳往督辦。丙子，那彥成以在署演戲，濫收海盜，奪職，戍伊犁。

二月癸未，上御經筵。辛卯，上謁東陵。甲辰，上幸南苑行圍。戊申，還京。

三月己丑，臺灣總兵愛新泰克復鳳山縣，予世職。

夏四月辛卯，上閱健銳營兵。癸巳，李亨特免，以吳璥為河東河道總督。丙申，續編皇清文穎。

五月丙寅，玉德罷，以阿林保為閩浙總督。

六月戊寅，調姜晟為工部尚書，秦承恩為刑部尚書。庚辰，慶成以奏對失實削職，戍黑龍江。以特清額為成都將軍。庚寅，以戴均元為江南河道總督，徐端為副總河。庚子，命德楞泰管理兵部。

秋七月癸亥，寧陜鎮新兵陳逢順糾黨戕官，陷洋縣，擾及寧羌。命德楞泰統巴圖魯侍衛、索倫兵剿之。丁卯，上巡幸木蘭。

八月庚寅，上行圍。甲辰，李長庚奏剿殲蔡牽匪黨多名，蔡牽逸。

九月乙巳，發巴圖魯侍衛、索倫等兵赴陜西。癸丑，論直隸失察侵帑案，顏檢戍烏魯木齊，降姜晟、陳大文、熊枚四品京堂。起初彭齡為安徽巡撫。庚申，起劉權之為左都御史。癸亥，上還京。

冬十月丁丑，德楞泰奏剿平洋縣叛兵。甲申，以全保為陜甘總督，汪志伊為湖廣總督，曹振鏞為工部尚書。丁亥，以溫承惠為直隸總督。起阮元署福建巡撫，以病辭。調張師誠為福建巡撫，金光悌為江西巡撫。癸巳，以和寧為烏魯木齊都統。大學士保寧乞休，優詔致仕，予食公俸。

十一月庚申，以祿康為大學士，長麟協辦大學士，文寧為步軍統領。詔以德楞泰剿辦叛兵，寬大受降，切責之，降楊遇春寧陜鎮總兵，楊芳遣戍伊犁，即押降兵赴戍。

十二月戊寅，大學士硃珪卒。己卯，上臨第賜奠。庚辰，特詔旗民力求節儉。辛丑，祫祭太廟。

是歲，免直隸、四川等省三十五州縣災賦有差。朝鮮、琉球入貢。

十二年丁卯春正月丙午，以費淳為大學士，戴衢亨協辦大學士。癸亥，詔曰：「從前剿辦邪匪，鄉勇過多。迨事平遣散為難，多令入伍充兵。今陜之寧陜，川之綏定，迭報新兵滋事，隨時剿平。此等獷悍之徒，必須隨時懲創，勿令別生事端。」戊辰，陜西瓦石坪新兵滋事，討平之。

二月甲戌，上御經筵，戊子，積拉堪罷，削爵。壬辰，上謁東陵。

三月壬辰，上幸南苑行圍。辛亥，謁西陵。甲寅，還京。丁巳，高宗實錄、聖訓成。辛巳，上祈雨。甲子，雨。

夏四月丙戌，上閱健銳營兵。庚子，上祈雨。

五月己丑，雨。己未，以長齡為陜甘總督，薩彬圖為漕運總督。丙寅，增定河工料價。雍正以來，常年工費率六十萬。自此馴增百六十萬。

六月乙未，禁督撫幕友矇保入官。

秋七月乙巳，命編修齊鯤、給事中費錫章冊封琉球國王。戊午，上巡幸木蘭。

八月乙酉，上行圍。

九月丙午，上還駐木蘭。暹羅私招商人貿易，降敕訓止之。辛亥，上回鑾。甲寅，閱古北口兵。丙辰，還京。

冬十月乙未，令武鄉、會試內場罷策論，默寫武經。

十一月辛丑，塞陳家浦壩口，導黃河由故道入海。

十二月癸未，調清安泰為河南巡撫，以阮元為浙江巡撫。癸巳，祫察太廟。

是歲，免直隸、江蘇、四川、甘肅等省四十七州縣災賦鹽課。除江蘇、福建、山西五縣水沖坍田額賦。朝鮮、琉球、南掌入貢。

十三年戊辰春正月戊午，浙江提督李長庚追擊海盜，卒於軍，贈伯爵。以部將王得祿為浙江提督。

二月丁卯，命皇次子釋奠先師孔子。庚午，上御經筵。丙子，予告大學士保寧卒。戊寅，特詔獎敘湖南辰沅永靖道傅鼐，加按察使銜。

三月庚子，上謁東陵。壬午，上巡閱天津長堤。丙辰，以徐端為南河河道總督。己未，上閱天津鎮兵。丙寅，上幸南苑行圍。命長麟、戴衢亨勘察南河。

夏四月戊辰，上還京。辛卯，賜吳信中等二百六十一人進士及第出身有差。

五月癸卯，長麟、戴衢亨奏查勘河工，請用一百三十餘歲張姓老民指出靳輔舊於天然閘東建閘二座，驗有壩基，擬請修復。得旨照準，賞老民銀緞。庚申，修闕里孔廟。

閏五月壬午，湖南提督仙鶴翎以表賀生皇長孫失辭，罷。

六月甲辰，禦制耕織圖詩，刊於授時通考。乙巳，秦承恩免，以吳璥為刑部尚書。

秋七月庚辰，上巡幸木蘭。

八月己酉，上行圍。甲寅，恤廣東捕盜被戕總兵林國良世職。

九月己卯，上還京。

冬十月癸巳朔，日有食之。

十一月壬午，吳熊光罷，以永保為兩廣總督。庚寅，以興肇為杭州將軍。

十二月壬辰朔，命皇次子詣大高殿祈雪。己亥，上祈雪。乙巳，雪。以周興岱為左都御史。己未，祫祭太廟。

是歲，免直隸、四川等省十三州縣災賦逋賦。除直隸、江蘇、浙江、福建、雲南、甘肅等省十一州縣沖田額賦，浙江、福建二場坍地額課。朝鮮、琉球入貢。

十四年己巳春正月辛酉朔，上五旬萬壽節，頒詔覃恩。加封儀親王永璇子綿志、成親王永瑆孫奕綸為貝勒，加恩籓臣、廷臣有差。丁卯，以百齡為兩廣總督。壬申，廣興有罪處斬，子蘊秀戍吉林，籍其家。緣以降黜者多人，長齡戍伊犁。以和寧為陜甘總督。

二月壬辰，上御經筵。壬寅，上制崇儉詩、義利辨，頒示廷臣。丁未，上謁東陵。丁巳，福建總兵許松年殲斃海盜硃濆，予世職。己未，上還京。

三月癸亥，上謁西陵。丙子，還京。西安將軍、三等公德楞泰卒。己卯，松筠奏遣戍叛兵蒲大芳、馬友元等一百餘人在戍不法，均分起誅訖。上責其濫殺，奪職。以晉昌為伊犁將軍，興肇為荊州將軍。

夏四月甲寅，賜洪瑩等二百四十一人進士及第出身有差。吳熊光戍伊犁，百齡劾之也。孫玉庭罷。

五月丁丑，特詔切責廷臣洩沓。戊寅，巡漕御史英綸以貪婪卑污處絞。

六月乙未，倉場黑檔盜米事發，責黜歷任侍郎有差。丁未，以松筠為陜甘總督。

秋七月戊辰，詔停本年秋決。江蘇查賑知縣李毓昌為山陽知縣王伸漢毒斃，下部鞫實，王伸漢立斬，知府王轂立絞，家丁李祥等均極刑，總督鐵保奪職遣戍，巡撫汪日章奪職。上制憫忠詩，賜其嗣子李希佐舉人、控訴得申武生李清泰武舉。調阿林保為兩江總督，以方維甸為閩浙總督。壬申，給事中花傑以參劾軍機大臣戴衢亨徇私不得直降官。乙亥，詔曰：「朕恫在抱，每直省報災，無不立霈恩施，多方賑恤。乃督撫不加查察，致有冒賑之事。如近日寶坻、山陽二案，竟謀斃持正委員，豈可不加以懲治，非有所靳惜也。御史周鉞因請報災之處，另委道府詳查。不知道府又安盡賢能。現在寶坻一案，該管東路同知歸恩燕即曾索銀三千兩。山陽一案，該管知府王轂收銀二千兩。設遇此類道府，又可信乎！道府亦不能遍歷村莊，仍委之委員，益不足憑矣。其要惟在督撫得人耳。至若以查災為難，因而相率諱災，則其咎更重矣。將此通諭知之。」壬午，上巡幸木蘭。

八月庚戌，浙江學政、侍郎劉鳳誥以監臨舞弊褫職，戍黑龍江。巡撫阮元以徇隱奪職。

九月己未，以慶成為福州將軍。庚申，上還京。己巳，張師誠疏報王得祿、邱良功合剿海盜蔡牽，緊逼賊船，沖斷船尾，蔡牽落海淹斃。予王得祿子爵，邱良功男爵。壬申，百齡疏請粵鹽改陸運，從之。

冬十月癸巳，上萬壽節，御太和殿受賀，賜宴。庚戌，阿林保疏請漕糧加折收納，上嚴斥之。

十一月壬辰，以松筠為兩江總督，那彥成為陜甘總督。

十二月戊戌，以失察工部書吏冒領戶部、內務府官銀，祿康、費淳以次降黜。甲寅，祫祭太廟。

是歲，免直隸、江蘇等省二十四州縣災賦。除順天文安窪地、浙江錢清場、湖南茶州坍地田賦。朝鮮、琉球、暹羅、越南、南掌入貢。

十五年庚午春正月丙子，以劉權之為協辦大學士。

二月己丑，上御經筵。壬辰，長麟以疾免，以瑚圖禮為刑部尚書，托津為工部尚書。丙申，召勒保來京，以常明為四川總督。丙子，詔以鴉片煙戕生，通飭督撫斷其來源。

三月甲子，上謁東陵。戊寅，上幸南苑行圍。癸未，還京。

夏四月丁酉，上閱健銳營兵。

五月癸亥，勒保以不奏匿名書，罷大學士，降工部尚書。復以祿康為大學士，明亮協辦大學士。以戴衢亨為大學士，費淳為工部尚書。

六月戊戌，改熱河副都統為都統，以積拉堪補授。壬子，百齡以擒解海盜烏石二功，予輕車都尉世職。

秋七月甲寅，永定河溢。壬申，上巡幸木蘭。辛巳，以徐端為南河河道總督。修改雲梯關海口，命馬慧裕督辦。

八月戊戌，上行圍。壬子，以皁保為蒙古都統。設廣東水師提督，陽江鎮水師總兵。

九月己未，以汪志伊為閩浙總督，馬慧裕為湖廣總督，恭阿拉為工部尚書。甲子，永定河漫口合龍。己巳，上還京。乙亥，增南河稭料價銀。

冬十月甲午，江南高堰、山盱兩堤決壩。丁酉，定部院直日例。

十一月壬戌，前吉林將軍秀林以盜用葠銀，賜死。

十二月丙申，廣西疏報壽民藍祥一百四十二歲，特賜禦制詩章、御書匾額、六品頂戴、銀五十兩。丁酉，馬慧裕奏雲梯關大工合龍，河歸正道入海。得旨嘉獎。己亥，以陳鳳翔為江南河道總督。壬寅，調興肇察哈爾都統。己酉，祫祭太廟。

是歲，免直隸七州縣災賦。除江蘇丹徒、上海坍田，安徽無為州廢田田賦。朝鮮、暹羅入貢。

十六年辛未春正月戊午，以雲梯關馬港新築長堤，增設淮海道，海安、海阜二同知。癸酉，以百齡為刑部尚書，松筠調兩廣總督，勒保為兩江總督。

二月壬午，上御經筵。丁亥，釋奠先師孔子。詔曰：「朕因連年南河河工糜費至四千餘萬，特命托津、初彭齡前往查察。茲據奏覆，查勘工帳銀款出入尚屬相符，而工程未盡堅固。此實歷任河臣之咎，吳璥、徐端俱降革有差。在工人員一並斥革。其未發銀六十萬，並著停發。」

三月丙寅，上謁西陵。壬午，謁陵禮成，西巡五臺山。乙亥，工部尚書費淳卒，贈大學士。以肅親王永錫為蒙古都統。

閏三月庚辰，上駐蹕五臺山。乙酉，上回鑾。丙申，上謁堯母陵、帝堯廟行禮。戊戌，上閱直隸綠營兵，幸蓮池書院，遣官祭明臣楊繼盛祠。癸卯，上還京。

夏四月戊申，大學士戴衢亨卒。甲子，上祈雨。致仕協辦大學士長麟卒。壬申，賜蔣立鏞等二百三十七人進士及第出身有差。以福慶為漢軍都統，崇祿為蒙古都統。

五月辛巳，以劉權之為大學士，鄒炳泰協辦大學士，劉鐶之兵部尚書。丁亥，上再詣天神壇祈雨。庚寅，雨。

六月壬午，明亮以覆奏不實，降副都統。以松筠為協辦大學士。癸丑，祿康以覆奏不實，降副都統。以勒保為大學士，管理吏部，吉綸為工部尚書、步軍統領。乙丑，湖南按察使傅鼐卒，贈巡撫，許建專祠。

秋七月戊寅，命光祿寺少卿盧廕溥入直軍機處，加四品卿銜。壬辰，禁西洋人潛居內地。丙申，上巡幸木蘭。癸丑，江南李家樓河決。乙巳，興肇以老免，起貢楚克扎布為察哈爾都統。

八月壬戌，上行圍。

九月己卯，建興安大嶺神祠，春秋致祀，戊子，上回鑾。乙未，以松筠為吏部尚書，蔣攸金舌為兩廣總督。丁酉，上謁陵。庚子，上還京。辛丑，四川十二支嶺夷向化，改土歸流。

十一月庚子，敕改運河邳、宿工程復歸河員管理。

十二月癸丑，以和寧為盛京將軍。癸酉，祫祭太廟。

是歲，免順天、江蘇、河南等省八州縣災賦。除甘肅逋賦，又除喀什噶爾回莊田賦。朝鮮、琉球、暹羅、緬甸入貢。

十七年壬申春正月壬午，時享太廟，命皇次子行禮。

二月甲辰朔，上御經筵。

三月丙子，上謁東陵。己丑，上幸南苑行圍。辛卯，以明亮為西安將軍。壬辰，上御晾鷹臺，大閱八旗官兵。丙申，上還京。

夏四月甲辰，詔曰：「八旗生齒日繁，亟宜廣籌生計。朕聞吉林土膏沃衍，地廣人稀。柳條邊外，葠場移遠，其間空曠之地，不下千有餘里，多屬腴壤，流民時有前往耕植。應援乾隆年間拉林成案，將閒散旗丁送往吉林，撥給地畝，或耕或佃，以資養贍。農暇仍可練習騎射，以備當差，教養兩得其益。該將軍等盡心籌畫，區分棲止，詳度以聞。」丙辰，上閱健銳營兵。癸亥，護軍統領扎克塔爾卒，予銀三百兩。

五月戊子，溫承惠奏灤州拏獲金丹、八卦邪教董懷信等。得旨：從嚴懲辦。

六月乙巳，移閑散宗室於盛京居住，築室給田給銀。

秋七月戊子，上巡幸木蘭。

八月壬子，陳鳳翔以不職免，以黎世序為江南河道總督。甲寅，以阮元為漕運總督。丙辰，上行圍。

九月戊子，上還京。甲午，慶桂以年老罷，以松筠為軍機大臣。

冬十月丁卯，以恭阿拉為禮部尚書。

十一月辛未，以景安為理籓院尚書兼漢軍都統。

十二月壬子，以鐵保為禮部尚書，潘世恩為工部尚書。甲寅，以興肇為江寧將軍。

是歲，免順天、奉天、直隸、河南、安徽等省二十七州縣災賦、逋賦、旗租，臺灣噶瑪蘭水沖田賦。朝鮮、暹羅入貢。

十八年癸酉春正月乙亥，軍機大臣松筠罷為御前大臣，以勒保為軍機大臣。

二月庚子，上御經筵。

三月丁丑，上幸南苑行圍。丙戌，上謁西陵。丙申，上還京。

夏四月己亥，以明亮為蒙古都統。甲寅，上祈雨。癸亥，以富俊為黑龍江將軍。

五月庚辰，上祈雨。壬辰，雨。

六月乙卯，賜進書生員鮑廷博舉人。庚申，以松筠為伊犁將軍。

秋七月甲戌，申嚴販運鴉片煙律，食者並罪之。丁丑，御史馮大中疏言中外臣工辦事遲延怠緩，請旨稽覈，上是之。壬午，上巡幸木蘭。

八月庚戌，上行圍。

九月甲子，上以陰雨減圍。癸酉，上回鑾。乙亥，河南睢州河溢。河南滑縣八卦教匪李文成糾眾謀逆，知縣強克捷捕系獄。其黨馮克善、牛亮臣陷縣城，克捷死之。直隸長垣、山東曹縣賊黨咸應。上命高杞、同興防堵，溫承惠佩欽差大臣關防剿之。召楊遇春統兵北上。賊黨徐安幗陷長垣，戕知縣趙綸。金鄉知縣吳階捕賊崔士俊等。戊寅，上行次棽髻山。是日，奸人陳爽數十人突入紫禁城，將逼內宮，皇次子用槍殪其一人。一賊登月華門墻，執旗指揮，皇次子再用槍擊之墜，貝勒綿志續殪其一。王大臣率健銳、火器營兵入，盡捕斬之。己卯，詔封皇次子為智親王，綿志郡王銜。論捕賊功，各予獎敘。奪吉綸職，以英和為步軍統領。庚辰，詔曰：「朕紹承大統，不敢暇逸，不敢為虐民之事。自川、楚教匪平後，方期與吾民共享承平之福，乃昨九月十五日，大內突有非常之事。漢、唐、宋、明之所未有，朕實恧焉。然變起一朝，禍積有素。當今大患，惟在因循怠玩。雖經再三誥誡，舌敝筆禿，終不足以動諸臣之聽，朕惟返躬修省耳。諸臣原為忠良，即盡心力，匡朕之咎，正民之志，切勿依前尸位，益增朕失。通諭知之。」命那彥成為欽差大臣，剿賊河南。以提督楊遇春、副都統富僧德、總兵楊芳帶兵協剿。辛巳，首逆林清就擒。壬午，上還京。癸未，以松筠、曹振鏞為大學士，托津、百齡協辦大學士，鐵保、章煦為吏部尚書。丙戌，首逆林清、通逆內監劉進亨等伏誅。

冬十月丙申，祖之望免，以韓崶為刑部尚書。癸卯，山東鹽運使劉清大破賊於扈家集，侍衛蘇爾慎復定陶、曹縣。御史張鵬展疏陳，百姓不敢出首邪匪，由於地方官規避處分，不為受理，或反坐誣。上是之。己酉，那彥成奏各路調兵，再行進剿。上嚴斥之。甲寅，命托津往督河南軍務，桂芳入直軍機處。丁巳，恤禁城拒賊傷亡侍衛那倫等世職。己未，祿康、裕瑞失察屬人從逆，發盛京禁錮。辛酉，謫降漢軍籍、直隸籍之科道官。壬戌，以明亮為兵部尚書。

十一月甲子朔，那彥成奏攻克道口賊巢，進圍滑城。丙寅，敕刪減公罪則例。壬申，通逆都司曹綸伏誅。戊子，那彥成奏楊芳等攻克司寨山賊寨，殲斃首犯李文成。

十二月丙申，命松筠、長齡籌議新疆經費。丙午，那彥成奏攻克滑城，賊渠宋元成等伏誅，生擒牛亮臣等。予那彥成三等男，楊遇春等以次獎敘有差。命托津留辦長垣賊匪。

是歲，免直隸、河南、湖南等省二十六州縣災賦。除江蘇、河南、湖南廢田田賦。朝鮮、琉球、越南、暹羅入貢。

十九年甲戌春正月壬午，以吳璥為河東河道總督。

二月甲午，上御經筵。乙未，以晉昌為盛京將軍。壬寅，成都將軍賽沖阿以剿陜西賊匪苗小一等，予三等男，長齡輕車都尉，楊遇春晉一等男。壬子，以富俊為吉林將軍，特依順保為黑龍江將軍。丙辰，鐵保免，以英和為吏部尚書，奕紹為漢軍都統。以戴均元為左都御史。

閏二月甲子，以和寧為禮部尚書。己丑，予死事滑縣知縣強克捷、教諭呂秉鈞、巡檢劉斌等世職。

四月乙亥，上閱健銳營兵。豫親王裕豐失察屬人祝現入教，謀逆已發覺，不入奏，削爵。以其弟裕興襲封。以興肇為漢軍都統。壬午，漕運總督桂芳卒。丙戌，賜龍汝言等二百二十六人進士及第出身有差。

五月癸亥，以和寧為熱河都統。

六月庚申朔，日有食之。庚辰，以劉鐶之為戶部尚書，初彭齡為兵部尚書。署江蘇巡撫。

八月甲子，上御經筵。辛未，大學士、威勤伯勒保再乞致仕，許之，命食伯俸。以托津為大學士，明亮協辦大學士。戊寅，上謁陵。甲申，上還京。

九月乙未，以景安為戶部尚書。

冬十月乙丑，以慶溥為左都御史。己巳，江西巡撫阮元以擒捕土匪，加太子少保。

十一月癸丑，命開墾伊犁、吉林荒地。

十二月癸未，百齡罷協辦大學士，以章煦為協辦大學士。乙酉，祫祭太廟。

是歲，免直隸二縣、河南二縣、黑龍江各城災賦。除奉天岫巖、浙江西安四縣廢田田賦。朝鮮、琉球入貢。

二十年乙亥春正月甲午，時享太廟，命智親王行禮。

二月己未，上御經筵。

三月庚寅，上謁東陵。戊申，上還京。甲午，初彭齡以參劾百齡不實，又代茅豫乞病，降官。旋經百齡查覆參奏，奪職。己酉，兩廣總督蔣攸金舌疏陳查禁鴉片★章程。得旨：「洋船到澳門時，按船查驗，杜絕來源。官吏賣放及民人私販者，分別治罪。」

夏四月己巳，上閱健銳營兵。壬午，上制官箴二十六章，宣示臣工。

五月丁亥，刑部疏，審明知府王樹勛即僧明心，矇混捐保職官。得旨：枷號兩個月，遣戍黑龍江。入教侍郎蔣予蒲褫職。

六月戊辰，上制勤政愛民論，宣示中外。己卯，常明奏中瞻對土番洛布七力滋事，改委總兵羅思舉由下瞻對前往剿辦。其剿辦不力之總兵羅聲皋及★★之都司圖棠阿均褫職逮問。

秋七月甲午，總兵羅思舉剿辦瞻對土番洛布七力竣事，下部議敘。癸卯，上巡幸木蘭。

八月戊辰，上行圍。百齡以捕獲編造逆詞首犯方榮升功，晉三等男。

九月己亥，上還京。

冬十月庚申，召松筠來京，以長齡為伊犁將軍。癸亥，命侍郎那彥寶往勘山西地震災。

十一月丁亥，禮親王昭梿以刑比佃丁欠租，削爵圈禁，以麟趾襲。

十二月己卯，祫祭太廟。

是歲，免直隸寧晉二縣災賦。除江蘇寶山、靖江，山西靜樂廢田田賦。會計天下民數三萬二千六百五十七萬四千八百九十五名口，存倉穀數三千八十萬二千八百六十九石九斗一升七合五勺。朝鮮、琉球、暹羅入貢。

二十一年丙子春正月丙戌，特詔諸親王、郡王勿令內監代為奏事，致開交結之端。

二月壬子，上御經筵。甲戌，上謁東陵。庚辰，上還京。

三月庚寅，上謁西陵。辛丑，上臨故大學士硃珪墓賜奠。丁未，上還宮。

夏四月丙子。張師誠以父疾具奏，不候旨即回籍，罷。以胡克家為江蘇巡撫。

五月辛卯，以馬慧裕為左都御史，孫玉庭為湖廣總督。丁未，以鄂勒哲依圖為御前大臣。

六月丁丑，休致大學士慶桂卒。戊寅，那彥成緣事褫職逮問，以方受疇為直隸總督。

閏六月戊戌，釋昭梿於禁所。壬寅，以戴均元為吏部尚書。

秋七月乙卯，和世泰、穆克登額、蘇楞額以帶領英吉利國使臣，不諳事體，不克入覲，俱黜降。以松筠為滿洲都統，和寧為工部尚書。乙丑，上巡幸木蘭。

八月壬辰，上行圍。九月戊午，上回鑾。閱古北口兵。壬戌，上還京。

冬十月戊子，命松筠署兩江總督，章煦為軍機大臣。

十一月壬子，百齡卒，調孫玉

庭為兩江總督，阮元為湖廣總督。丙辰，以綿志為領侍衛內大臣。

十二月癸卯，祫祭太廟。

是歲，免直隸、河南、浙江、湖南等省五十六州縣災賦有差。朝鮮、琉球、英吉利入貢。

二十二年丁丑春正月壬申，上御經筵。

二月丁丑，釋奠先師孔子。癸未，以長齡為陜甘總督，晉昌為伊犁將軍，富俊為盛京將軍。

三月甲辰朔，以董教增為閩浙總督。戊申，增設天津水師營總兵官，專轄水師兩營。壬子，上謁東陵。己巳，上還京。辛未，章煦免，以戴均元協辦大學士，盧廕溥為兵部尚書，汪廷珍為左都御史。

夏四月丁亥，上閱健銳營兵。庚寅，停伊犁仲夏進馬。辛卯，雲南夷匪平，加伯麟太子少保。戊戌，賜吳其濬等二百五十五人進士及第出身有差。

五月辛酉，上祈雨。壬戌，雨。以玉麟為駐藏大臣。丁卯，福建布政使李賡蕓被誣自縊，遣熙昌、王引之鞫其事，得實。奉旨：總督汪志伊、巡撫王紹蘭俱奪職。壬申，上制望雨省愆說。

六月甲戌，松筠疏請停止明年奉謁祖陵。奉旨嚴斥，罷大學士，黜為察哈爾都統。以明亮為大學士，伯麟協辦大學士，和寧為兵部尚書。以賽沖阿為御前大臣，德寧阿為成都將軍。

秋七月庚申，上巡幸木蘭。以蘇楞額為工部尚書，和世泰為理籓院尚書。

八月丁亥，上行圍。壬辰，積拉堪罷，以毓秀為杭州將軍。

九月癸丑，常明卒，以蔣攸金舌為四川總督，阮元為兩廣總督，慶保為湖廣總督。庚申，上還京。庚午，上制諫臣論，頒都察院。

冬十月辛未朔，日有食之。

十一月乙丑，以伊沖阿為熱河都統。

十二月甲戌，免雲南銅廠逋銀。丁酉，祫祭太廟。

是歲，免直隸八縣、黑龍江三城災賦。除奉天承德，直隸定州，江蘇丹徒、江陰，江西豐城，河南孟縣，福建侯官等縣水沖、河壓田賦。朝鮮、琉球、越南入貢。

二十三年戊寅春正月戊申，特詔松筠勿沽名市惠，以保桑榆。甲寅，詔明亮年逾八旬，宜節勞頤養，勿庸常川入直，並免帶領引見承旨。

二月庚午，命戴均元、和寧為軍機大臣。大學士董誥致仕，命食全俸。庚辰，上御經筵。己丑，上閱火器營兵。

三月庚子，上謁西陵。庚戌，以章煦為大學士，汪廷珍為禮部尚書，吳芳培為左都御史。戊午，上還京。

四月戊辰朔，日有食之。乙亥，風霾。丙子，詔曰：「昨日酉初三刻，暴風自東南來，塵霾四塞，燃燭始能辨色。其象甚異。朕心震懼惕，思上蒼示警之因，稽諸洪範咎徵，蒙恆風若之義，皆朕蒞事不明、用人不當之所致也。有言責者，體朕遇災而懼之心，剴切論列，無有所隱。即下民有冤抑者，亦可據事代為直陳，以副朕修德弭災之意。」給事中盧浙疏言，風沙示警，請禁員弁貪功妄捕，擾累平民。得旨：「所奏甚是。林清案內逸犯飭緝，承緝員弁輒以他犯塞責。番役兵丁，乘機肆虐，誣陷索手虜，無所不至。比到官審明，業已皮骨僅存，貲產蕩盡，甚有因而殞命者。冤苦莫訴，宜致斯災。所有次要五十餘犯，概令停緝。即祝現等六犯，亦只交刑部存記，獲日辦理。嗣後捕役有犯前情，該管官嚴刑重懲，以其家產付諸被誣之家，庶可儆惡習而安良懦。」己卯，欽天監疏言：「謹按天文正義，天地四方昏濛，若下塵雨，名曰霾。故曰天地霾，君臣乖，大旱，又主米貴。」得旨：「初八日之事，正與正義之象相同。惟朕恪遵成憲，日日召見臣工，前席周諮，似不致於乖離。但此其跡也，其實與朕同心望治，有幾人哉！不敢面諍，退有後言，貌合而情暌，是即乖也。其於同僚，不為君子之和而為小人之同，是亦乖也。我君臣其交儆焉。」庚辰，上祈雨。戊子，上再祈雨。辛卯，雨。

五月戊戌，詔曰：「館臣呈進敕修明鑒，於萬歷、天啟載入先朝開創之事，又加按語頌揚，於體例均為未合。副總裁侍郎秀寧降為侍衛，前往新疆換班。正總裁曹振鏞等各予薄罰，另行纂輯。」

六月壬申，武陟沁河溢，旋報合龍。

七月甲子，上東巡啟鑾。

八月丁卯朔，詔以取道民田，免經過奉天承德四州縣額賦。戊子，頒行皇朝通禮。壬午，上祭北鎮。辛卯，謁永陵，行大饗禮。

九月丙申朔，謁福陵。丁酉，謁昭陵，均行大饗禮，詣寶冊前行禮。上制再舉東巡慶成記。臨奠克勤郡王岳託、武勛王揚古利、弘毅公額亦都、直義公費英東墓。加恩額亦都後裔五人，費英東後裔一人。庚子，上詣天壇、堂子行禮。辛亥，上回鑾。丁巳，以富俊為吉林將軍，賽沖阿為盛京將軍。

冬十月庚午，上駐蹕興隆寺。辛未，萬壽節，行宮受賀。癸酉，上謁東陵。丙子，上還京。辛巳，予告大學士董誥卒，上臨第賜奠。

十一月戊申，以奕灝為蒙古都統。辛亥，詔曰：「國家臨御年久，宜加意於人心風俗。而人心之正，風俗之醇，則系於政教之得失。其間消息甚微，系於國ャ甚重，未可視為迂圖也。天下事有萬殊，理歸一是。從嚴、從寬，必準諸理。施行所及，乃能大畏民志。民志定，民心正矣。凡我君臣，當以憂盛危明之心，不為茍且便安之計。其於風俗之淳薄，尤當時時體察，潛移默化，整綱飭紀，正人心以正風俗。亮工熙績，莫重於斯。期與內外臣工交勉之。」

十二月戊辰，上祈雪。戊子，以八十六為廣州將軍，松筠為禮部尚書，以劉鐶之為左都御史。壬辰，祫祭太廟。

是歲，免順天、直隸、山東、安徽、甘肅、雲南等省七十九州縣災賦有差。朝鮮、琉球入貢。

二十四年己卯春正月甲午朔，上六旬萬壽，頒詔覃恩，賜廷臣宴。封皇三子綿愷為惇親王，皇四子綿忻為瑞親王，皇長孫奕緯為貝勒。晉封綿志、奕紹等有差。丁巳，和寧免直軍機，以侍郎文孚為軍機大臣。

二月甲子，上御經筵。

三月己亥，上謁東陵。壬子，上幸南苑行圍。己未，上謁西陵。

夏四月甲子，上還京。庚辰，上閱健銳營兵。丙戌，賜陳沆等二百二十四人進士及第出身有差。戊子，罷鳳陽、九江兩關監督，由巡道兼理。己巳，上祈雨。庚寅，以松筠為內大臣。

閏四月己酉，上詣天神壇祈雨。是日，雨。

五月乙酉，成親王永瑆以告祭禮愆，罷職削俸歸第。以英和、和世泰俱為滿洲都統。

六月癸卯，調松筠為工部尚書。

秋七月壬戌，以鄭親王烏爾恭阿為漢軍都統。庚申，上巡幸木蘭。壬午，永定河決，命吳璥、那彥寶勘築。

八月辛卯，河南蘭陽北岸河溢。予告大學士、威勤伯勒保卒，贈一等侯。

九月壬戌，上還京。癸酉，罷松筠御前大臣為盛京將軍。

冬十月乙未，萬壽節，上御太和殿受賀。侍郎周系英因參劾湖南客民焚殺，兼致私書，革職，並斥革其子舉人。

十一月乙巳，晉封明亮三等侯。

十二月庚子，吳邦慶以奏覆湖南客民焚殺案不實，降官。丙午，董教增疏請洋船準販茶葉，得旨斥駁。丙辰，祫祭太廟。

是歲，免直隸、浙江、湖南等省三十九州縣衛災賦旗租有差。除江蘇川沙、寶山縣廢地田賦。朝鮮、琉球、越南、暹羅、南掌入貢。

二十五年庚辰春正月壬申，詔優恤老臣明亮、和寧等，毋庸來園帶領引見。

二月己丑，上御經筵。癸卯，章煦以疾致仕，以戴均元為大學士，吳璥協辦大學士。戊申，上閱火器營兵。乙卯，慶郡王永璘有疾，上臨視，晉封親王。

三月甲子，上謁東陵。兵部遺失行印，事聞，明亮以次罰降有差。乙丑，上詣明成祖、宣宗、孝宗陵奠酒。己巳，慶親王永璘薨。戊寅，上還京。臨故慶親王第賜奠，命其子綿（敏心）襲郡王。

夏四月甲午，上詣八里莊慶僖親王殯所賜奠。庚戌，賜陳繼昌等二百四十六人進士及第出身有差。

六月癸卯，禁王公私設諳達及買民女為妾。松筠黜為驍騎校。

秋七月壬申，上巡幸木蘭。方受疇等疏呈嘉禾。戊寅，駐蹕避暑山莊。己卯，上不豫，鄉夕大漸。宣詔立皇次子智親王為皇太子。日加戌，上崩於行宮，年六十有一。

八月乙巳，奉移梓宮還京。十月甲辰，恭上尊謚曰受天興運敷化綏猷崇文經武孝恭勤儉端敏英哲睿皇帝，廟號仁宗。道光元年三月癸酉，葬昌陵。

論曰：仁宗初逢訓政，恭謹無違。迨躬蒞萬幾，鋤奸登善。削平逋寇，捕治海盜，力握要樞，崇儉勤事，闢地移民，皆為治之大原也。詔令數下，諄切求言。而籲咈之風，未遽睹焉，是可嘅已。


\end{pinyinscope}