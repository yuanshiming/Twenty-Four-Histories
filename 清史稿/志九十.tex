\article{志九十}

\begin{pinyinscope}
○職官二

理籓院都察院五城兵馬司六科給事中通政使司大理寺翰林院文淵閣

國史館經筵講官起居注詹事府太常寺太僕寺光祿寺鴻臚寺國

子監衍聖公五經博士欽天監太醫院壇廟官陵寢官僧道錄司

理籓院管理院務大臣，滿洲一人。特簡大學士為之。尚書，左、右侍郎，俱各滿洲一人。間亦有蒙古人為之。額外侍郎一人。以蒙古貝勒、貝子之賢能者任之。其屬：堂主事，滿檔房滿洲二人、蒙古三人，漢檔房漢軍一人。領辦處，員外郎、主事，滿、蒙各一人。司務司務，滿、蒙各一人。筆帖式，滿洲三十有六人，蒙古五十有五人，漢軍六人。旗籍、王會、柔遠、典屬、理刑、徠遠六清吏司：郎中，宗室一人，柔遠司置。滿洲三人，旗籍、王會、典屬司各一人。蒙古八人。旗籍、王會、理刑司各二人。典屬、徠遠司各一人。員外郎，宗室一人，旗籍司置。滿洲十人，王會、柔遠、典屬、理刑司各二人。旗籍、徠遠司各一人。蒙古二十有四人。旗籍二人，王會三人，柔遠五人，典屬六人，理刑、徠遠司各一人。主事，滿洲二人，旗籍、典屬司各一人。蒙古七人。柔遠、典屬、理刑司各一人。王會、徠遠司各二人。筆帖式，滿洲三十有六人，蒙古五十有五人，漢軍六人。銀庫，司官二人，司官內奏委。司庫一人，正七品。庫使、筆帖式各二人。以上俱滿洲缺。

尚書掌內外籓蒙古、回部及諸番部，制爵祿，定朝會，正刑罰，控馭撫綏，以固邦翰。侍郎貳之。旗籍掌考內扎薩克疆里，大漠以南曰內蒙古，部二十有四：曰科爾沁，曰扎賚特，曰杜爾伯特，曰郭爾羅斯，曰敖漢，曰奈曼，曰巴林，曰扎魯特，曰阿魯科爾沁，曰翁牛特，曰克什克騰，曰喀爾喀左翼，曰喀喇沁，曰土默特，曰烏珠穆沁，曰浩齊特，曰蘇尼特，曰阿巴噶，曰阿巴哈納爾，曰四子部落，曰茂明安，曰烏喇特，曰喀爾喀右翼，曰鄂爾多斯，為旗四十有九。疇封爵，凡六等：一親王，二郡王，三貝勒，四貝子，五鎮國公，六輔國公。不入六等者，曰臺吉、塔布囊，亦分四等。辨譜系。凡官屬、扎薩克之輔曰協理臺吉。其屬曰管旗章京，曰副章京，曰參領，曰佐領，曰驍騎校。部眾會盟、盟地六：曰哲裏木，曰卓索圖，曰昭烏達，曰錫林郭勒，曰烏爾察布，曰伊克昭。置盟長、副盟長各一人，由扎薩克請簡。軍旅郵傳，並隸治之；兼稽游牧內屬者。凡歸化城土默特、黑龍江布特哈皆是。王會掌內扎薩克賓禮，典朝覲、貢獻儀式。凡饗賚、館餼，視等級以為差。典屬掌外扎薩克部旗封爵，大漠以北曰外蒙古，部四：曰土謝圖汗，曰賽音諾顏，曰車臣汗，曰扎薩克圖汗，為旗八十有六。又有杜爾伯特部，土爾扈特部，和碩特部，輝特部，綽羅斯部，額魯特部。別於蒙古者，曰和托輝特，曰哈柳沁，曰托斯，曰奢集努特，曰古羅格沁，並屬。以外扎薩克封爵有汗，以列王、貝勒、貝子、公之右。無塔布囊，有臺吉。治盟會。喀爾喀四盟：曰汗阿林，曰齊齊爾里克，曰克魯倫巴爾和屯，曰扎克畢拉色欽畢都爾諾爾。杜爾伯特二盟：曰賽因濟雅哈圖左翼，曰賽因濟雅哈圖右翼。土爾扈特五盟：曰南烏訥恩素珠克圖，曰北烏訥恩素珠克圖，曰東烏訥恩素珠克圖，曰西烏訥恩素珠克圖，曰青塞特奇勒圖。和碩特一盟：曰巴圖塞特奇勒。盟置盟長、副盟長各一人，於同盟扎薩克內簡用。惟青海之盟無長。置郵驛，頒屯田、互市政令；兼稽游牧內屬者。一曰察哈爾，二曰巴爾呼，三曰額魯特，四曰扎哈沁，五曰明阿特，六曰烏梁海，七曰達木，八曰哈薩克。柔遠掌治外扎薩克眾部，凡喇嘛、番僧祿廩、朝貢，並司其儀制。徠遠掌回部扎薩克、伯克歲貢年班，番子、土司亦如之；並典外裔職貢。附牧回城卡倫外，曰布魯特。內附者各給以銜，歲遣使輸馬。他哈薩克，若浩罕，若博羅爾，若巴達克山，若愛烏罕，並各效其職貢。理刑掌蒙古、番、回刑獄諍訟。領辦處掌綜領眾務。銀庫掌帑金出納。

其兼領者：蒙古繙譯房，員外郎、主事各一人，司官內奏委。校正漢文官二人，滿、蒙內閣侍讀學士、侍讀、翰林院侍讀、侍講學士、侍讀、侍講內奏派。主章奏文移。內、外館監督各一人，六部司員內充補。光緒三十三年省。主賓館繕完滌除。烏蘭哈達、三座塔、八溝司官各一人，分駐塔子溝筆帖式一人，嘉慶十五年撤回，並四處司員俱改為理事官，隸熱河都統，仍由本院司員內簡放。分主蒙古部落民人訟事。察哈爾游牧處理事員外郎十有六人，以在京蒙古各旗與察哈爾各旗官員內番選。由護軍、驍騎校選用者授員外郎。由中書、筆帖式選用者，先授主事，三年稱職，升員外郎。分主游牧察哈爾民人訟事。張家、喜峰、獨石、殺虎、古北諸口管理驛站員外郎、司員內奏委。筆帖式各一人，主蒙古郵驛政令。圍場總管一人，康熙四十五年置。乾隆十四年始來隸。嘉慶七年後，改隸熱河都統。左、右翼長各一人，章京八人，初制六品。乾隆十八年升五品。驍騎校八人，主守木蘭圍場，專司巡察。

初，崇德元年，設蒙古衙門，置承政、參政各官。三年，更名理籓院，定承政，左、右參政，各一人，副理事官八人，啟心郎一人。順治元年，改承政為尚書，參政為侍郎，滿、蒙參用。副理事官為員外郎，置二十有一人，康熙二十年增滿、蒙八人。乾隆四十二年省蒙古一人，四十九年改滿洲二人為蒙缺。後滿、蒙司官增減不一。啟心郎三人，滿洲一人，漢軍二人。十五年省。堂主事二人，康熙二十八年增漢文一人。司務二人，滿、蒙各一人。康熙三十八年省。雍正十年復故。漢副使一人。從八品。五年，增置漢院判、正六品。知事正八品。自副使以下，俱康熙三十八年省。各一人。四年，置唐古忒學教習一人。給六品俸。後改司業。其助教以他官兼。乾隆五年定為額缺，尋省。十六年，定以禮部尚書銜掌院事，侍郎銜協理院事。越二年，以隸禮部未合舊制，停兼銜，依六部例，令入議政，班居工部後。並設錄勛、賓客、柔遠、理刑四司，置滿、蒙郎中共十有一人，乾隆四十二年增蒙古一人。四十九年改滿洲二人為蒙缺。員外郎二十有一人，康熙二十年增滿、蒙八人。乾隆四十二年省蒙古一人。四十九年改滿洲六人為蒙缺。主事滿、漢各四人。康熙二十八年省漢缺。乾隆四十九年改滿洲二人為蒙缺。康熙二十年，增蒙古文主事二人。三十八年，析柔遠司為二，曰前司，曰後司。四十六年，設銀庫，初制，蒙古王、臺吉等入朝，由戶、工二部及光祿寺庀器用，具廩餼。至是始創設。置郎中、員外郎各一人，司員內奏派。司庫一人，庫使四人。雍正元年，始命王、公、大學士領院事，省庫使二人。乾隆二十二年，改錄勛司為典屬，賓客司為王會，柔遠後司為旗籍，前司仍曰柔遠。二十六年，合旗籍、柔遠為一，增設徠遠一司。明年，仍析旗籍、柔遠為二。二十九年，改典屬司為旗籍，舊旗籍為典屬。嘉慶四年，改滿洲郎中、員外郎各一人為宗室員缺。咸豐五年，定伊犁塔爾巴哈臺通商章程，始司外交職務。見第十七款。十年，定中俄續約，以軍機處及本院典外交文移。見第九款。後歸外部。光緒三十二年，更院為部，擬設殖產、邊衛二司。嗣先設編纂、調查二局，隸領辦處，以漢檔房、俸檔房、督催所改並。漢檔房主事缺未省。尋置員外郎、主事各一人。蒙古房改。俱蒙缺。宣統三年，改尚書為大臣，侍郎為副大臣，額外侍郎如故。

理籓一職，歷古未有專官，唯周官大行人差近之。秦、漢以降，略存規制。遐荒絕漠，統治王官，為有清創制。自譯署設，職權漸替已。

都察院左都御史，初制，滿員一品，漢員二品。順治十六年並改二品。康熙六年仍升滿員為一品，九年並定正二品。雍正八年升從一品。左副都御史，正三品。俱滿、漢二人。其屬：經歷司經歷，正六品。都事都事，正六品。俱滿、漢一人。筆帖式四十有二人。十五道掌印監察御史，初制，滿洲、漢軍三品，順治十六年改七品。康熙六年升四品，九年復為七品。雍正七年，改由編、檢、郎員授者正五品。由主事、中、行、評、博授者正六品。乾隆十七年並定從五品。滿、漢各一人。監察御史，京畿、江西、浙江、福建、湖廣、河南、山西、陜西八道，滿、漢各一人，江南道滿、漢各三人，山東道滿、漢各二人。

左都御史掌察覈官常，參維綱紀。率科道官矢言職，率京畿道糾失檢奸，並豫參朝廷大議。凡重闢，會刑部、大理寺定讞。祭祀、朝會、經筵、臨雍，執法糾不如儀者。左副都御史佐之。十五道掌彈舉官邪，敷陳治道，各覈本省刑名。京畿道分理院事，及直隸、盛京刑名，稽察內閣、順天府、大興、宛平兩縣。河南道照刷部院諸司卷宗，稽察吏部、詹事府、步軍統領、五城。江南道稽察戶部、寶泉局、左右翼監督、京倉、總督漕運，磨勘三庫奏銷。浙江道稽察禮部及本院。山西道稽察兵部、翰林院、六科、中書科、總督倉場、坐糧、大通橋監督、通州二倉。山東道稽察刑部、太醫院、總督河道，催比五城命盜案牘緝捕之事。陜西道稽察工部、寶源局，覆勘在京工程。湖廣道稽察通政使司、國子監。江西道稽察光祿寺。福建道稽察太常寺。四川道稽察鑾儀衛。廣東道稽察大理寺。廣西道稽察太僕寺。雲南道稽察理籓院、欽天監。貴州道稽察鴻臚寺。其祭祀、監禮、侍班糾儀，科道同之。經歷掌董察吏胥。都事掌繕寫章奏。其分攝者：巡視五城御史，滿、漢各一人，科道中簡用。一年更替。掌綏靖地方，釐剔奸弊。兵馬司指揮、正六品。副指揮、正七品。吏目，未入流。自正指揮以下俱漢員。五城各一人，掌巡緝盜賊，平治道路，稽檢囚徒，火禁區為十坊領之。

初沿明制，設都察院。天聰十年，諭曰：「凡有政事背謬，及貝勒、大臣驕肆慢上者，許直言無隱。」崇德元年，置承政、參政各官。明年定承政一人，左、右參政滿、蒙、漢理事官各二人。後省。順治元年，改左都御史掌院事，滿、漢各一人。左副都御史協理院事，各二人。漢左僉都御史一人。先用漢軍，後參用漢人。乾隆十三年省。外省督、撫，並以右系銜。右都御史、右副都御史、右僉都御史為督、撫坐銜。乾隆十三年停右都御史銜。司務，後改經歷。滿、漢各一人。都事，滿洲二人，乾隆十七年改滿、漢各一人。漢軍一人。康熙三十九年省。設十五道。河南道參治院事，置監察御史，滿洲六人，河南、江南、浙江、山東、山西、陜西掌印各一人。五年增十有七人。康熙二十八年增一人，後復省四人。乾隆十四年定江南、山東道各三人，京畿、河南、浙江、山西、陜西、湖廣、福建道各二人，四川、廣東、廣西、雲南、貴州道各一人。漢軍八人；協理河南道一人，餘隸江南等五道。康熙三十九年省入漢缺。漢員，江南道五人，內掌印一人。十八年省一人。康熙七年省二人。雍正四年增一人。乾隆十四年增一人。浙江道六人，內掌印一人。九年省一人，十八年省二人。康熙七年省一人。雍正四年增一人。乾隆十四年省一人。江西道六人，十六年省一人，十八年省三人。康熙七年省一人，雍正四年增一人。乾隆十四年省一人。福建道五人，十年省一人。康熙七年省二人。湖廣道六人，八年、九年、十五年俱省一人。康熙七年省一人。雍正四年增一人。乾隆十四年復省一人。河南道六人，內掌印一人。十年、十八年俱省一人。康熙七年省二人。乾隆六年增一人，十四年復省一人。山東道五人，內掌印一人。十八年省二人。康熙七年省一人。乾隆十四年增一人。山西道五人，內掌印一人。十年省一人，十八年省二人。乾隆六年增一人，十四年省一人。陜西道四人，內掌印一人。十八年省二人。雍正四年增一人。乾隆十四年省一人。四川道四人，十八年省二人。康熙七年省一人。雍正四年增一人。乾隆十四年省一人。廣東道五人，十八年省二人。康熙七年省二人。雍正四年增一人。乾隆十四年省一人。廣西道、雲南道各四人，十八年省二人。康熙七年各省二人。乾隆十四年各省二人。貴州道四人。十八年省二人。康熙七年省一人。雍正四年增一人。乾隆十四年省一人。京畿道無專員。乾隆十四年定滿、漢各一人。啟心郎，滿洲、漢軍各一人，十五年俱省。蒙古章京二人。康熙元年省。筆帖式，滿洲五十有一人，康熙三十八年省十有六人。漢軍七人。康熙三十八年省二人。雍正十二年置蒙古二人。光緒三十三年，滿、蒙、漢軍共酌留三十人。中、東、西、南、北五城兵馬司指揮各一人，副指揮各二人，康熙十一年省五城各一人。乾隆三十一年改東、西、南、北四城副指揮分駐朝陽、永定、阜成、德勝諸門外，鈐轄關廂，中城如故。吏目各一人。是歲定左都御史、左副都御史、監察御史許風聞言事。給事中同。二年，省京畿道。三年，定左副都御史滿、漢各一人。九年，復設京畿道，專司照刷各署卷宗。乾隆十四年改歸河南道。光緒三十二年停止刷卷。並置五城漢軍理事官，是為巡城之始。十年，定滿洲、漢軍、漢五城御史各一人。十八年各增滿員一人。雍正元年定滿、漢各一人。乾隆三十九年漢軍停開列。康熙二十九年，命左都御史馬齊同理籓院尚書阿喇尼列議政大臣。故事，二院長官俱不豫議政，豫議自此始。五十七年，增置蒙古監察御史二人。滿缺改。雍正二年，置內務府御史四人。十三年省。乾隆三年復置二人，本院御史內奏派。光緒三十二年停。五年，增置宗室御史二人。滿缺改。乾隆十四年復改二人，通舊為四人。七年，置五城鋪司巡檢各一人。乾隆初省。乾隆十四年，詔按道定額。先是設十五道，唯河南、江南、浙江、山東、山西、陜西六道授印信，掌印者曰掌道，餘曰協道，京畿道亦給印信，未設專官。湖廣等八道分隸之，曰坐道，不治事。掌河南道兼理福建道，掌江南道兼理江西、四川道，掌浙江道兼理雲南道，掌山東道兼理廣西道，掌山西道兼理廣東、貴州道，掌陜西道兼理湖廣道。至是各道並給印信，規制始稱。二十年，復命京畿道列河南道前，互易所掌，京畿道遂為要職。光緒三十二年，改定都御史一人、副都御史二人，按省分道。增設遼沈道，仿京畿道例，置掌道、協道各二人；析江南為江蘇、安徽二道，湖廣為湖北、湖南二道；並增甘肅、新疆二道，置滿、漢御史各一人。是為二十道。令訪求利病，專司糾察，後設之外務、農工商、民政諸部事件，多不關報。舊制，各部及各衙門分道稽察，至是停止。其制已灑然非舊云。

順治初，又有巡按御史，省各一人。十七年省。巡鹽御史，兩淮、兩浙、長蘆、河東各一人。十年停，十二年復故。康熙十一年停，尋復置。三十年復差福建、兩廣各一人。五十九年停兩廣鹽差。雍正元年停福建鹽差。明年停長蘆、河東鹽差。四年停兩浙鹽差。巡漕御史一人。十四年停。雍正七年定差淮安、通州各二人。乾隆二十年改差淮安、濟寧、天津、通州各一人。十七年增差通州四人。二十三年停差天津一人。二十六年復差天津一人。嘉慶十三年定科、道並差。道光二年俱停。巡視京、通各倉御史一人。七年停，八年復故。康熙七年又停。二十年定差滿、漢各一人，二十六年再停。雍正元年置巡察御史一人，總查倉弊。五年改京、通倉各差一人。乾隆十七年定科、道並差。四十三年增差內倉一人。五十九年改令科、道監放，停差查倉官。嘉慶四年復故。光緒二十八年又停。巡視江南上下兩江御史二人。六年省。巡視屯田御史一人。四年省。督理陜甘洮宣等處茶馬御史一人。康熙七年省，三十四年復故，四十二年又省。雍正間，置巡察各省御史，江寧、安徽一人，湖北、湖南一人，山東、河南一人。巡視吉林、黑龍江科道，滿洲二人。稽察奉天文武衙門御史一人。巡視山東、河南工務御史一人。直隸巡查御史：順天、永平、宣化二人，保定、正定、河間二人，順德、廣平、大名二人。巡農御史一人。先後俱省。

六科給事中，吏、戶、禮、兵、刑、工六科掌印給事中，滿、漢各一人。初制，滿員四品，漢員七品。康熙二年改滿員七品，六年復為四品。九年俱定七品。雍正七年升正五品。光緒三十二年升正四品。給事中，滿、漢各一人。初制七品。雍正七年升正五品。筆帖式八十人。吏、戶、兵、刑各十有五人，禮、工各十人。光緒三十二年酌留三十人。掌言職，傳達綸音，勘鞫官府公事，以註銷文卷；吏科分稽銓衡，註銷吏部、順天府文卷。戶科分稽財賦，言主銷戶部文卷。禮科分稽典禮，註銷禮部、宗人府、理籓院、太常寺、光祿寺、鴻臚寺、國子監、欽天監文卷。兵科分稽軍政，註銷兵部、鑾輿衛、太僕寺文卷。刑科分稽刑名，註銷刑部文卷。工科分稽工程，註銷工部文卷。有封駁即聞。

初沿明制，六科自為一署，給事中無員限，並置漢軍副理事官。順治十八年，定滿、漢都給事中，左、右給事中，各一人，都給事中由左給事中轉，左給事中由右給事中轉。漢給事中二人，省副理事官。康熙三年，六科止留滿、漢各一人。五年，改都給事中為掌印。雍正初，以六科內升外轉，始隸都察院。凡城、倉、漕、鹽與御史並差，自是臺省合而為一。光緒三十二年，省六科名，別鑄給事中印，額定二十人。

通政使司通政使，初制，滿員二品，漢員三品。順治十六年，並定為三品。康熙六年復故。九年仍改定正三品。副使，初制，滿員三品，漢員四品。順治十六年並定為四品，康熙六年復故，九年仍改定正四品。參議，初制，滿員四品，漢員五品。順治十六年並定正五品。俱滿、漢各一人。其屬：經歷司經歷、正七品。知事，初制四品，後改正七品。滿、漢各一人。筆帖式，滿洲六人，漢軍二人。

通政使掌受各省題本，校閱送閣，稽覈程限，違式劾之。洪疑大獄，偕部、院豫議。副使、參議佐之。經歷、知事，分掌出納文移。其兼領者：登聞鼓，以參議一人分直，知事帥役巡察。筆帖式，滿洲、漢軍各一人，掌敘雪冤滯，誣控越訴者論如法。

初，順治元年，詔：「自今內外章奏，俱由通政司封進。」置滿、漢通政使各一人，左通政使各一人。漢右通政使二人。乾隆十年省一人，十三年俱省。左參議，滿、漢各二人。康熙五十三年省漢一人。乾隆十三年各省一人。右參議，漢二人。康熙三十八年省一人。乾隆十三年俱省。滿、漢司務各一人。後改經歷。知事，滿洲二人、漢軍一人。乾隆十七年改滿、漢各一人。康熙六十一年，以登聞鼓筆帖式來屬。故事，通狀、通政司狀。鼓狀，登聞院狀。紛爭無已。自控訴者赴都察院，以給事中或御史一人主受訴訟，至是停科道差，改隸本司。乾隆十三年，改左通政使為副使，去左、右銜；參議亦如之。光緒二十四年，省入內閣，尋復故。二十八年，以改題為奏，職無專司，復省。

大理寺卿，初制，滿員二品，漢員三品。順冶十六年並定為三品。康熙六年復故，九年仍改定正三品。少卿，初制，滿員三品，漢員四品。順治十六年並定為四品。康熙六年復故，九年仍改定正四品。俱滿、漢一人。其屬：堂評事，初制四品。順治十六年改七品。康熙六年升五品，九年定正七品。滿洲一人。司務司務，滿、漢各一人。左、右寺丞，初制，滿員四品，漢員六品。順治十六年並定為六品。康熙六年升五品。九年仍改定正六品。滿洲、漢軍、漢俱各一人。左、右評事，漢各一人。筆帖式，滿洲四人，漢軍二人。

卿掌平反重闢，以貳邦刑。與刑部、都察院稱三法司。凡審錄，刑部定疑讞，都察院糾覈。獄成，歸寺平決。不協，許兩議，上奏取裁。並參豫朝廷大政事。少卿佐之。寺丞掌覈內外刑名，質成長官，參糾部讞。評事掌繕左、右兩寺章奏。

順治元年，定滿、漢卿各一人。少卿滿洲一人、漢二人。乾隆十三年省一人。滿寺丞一人。正五品。康熙三十八年省。漢司務二人。十五年定滿、漢各一人。左、右寺正，正六品。滿洲、漢軍、漢各一人；左、右寺副，從六品。漢各一人。康熙三十八年省。堂評事，滿、漢各一人；康熙三十八年省漢軍一人。左、右評事，漢各一人。十一年，差寺正、寺副各一人充各省恤刑官。刑部差郎中、員外郎十三人。尋省。乾隆十七年，改左、右寺正為寺丞。光緒二十四年，省入刑部，尋復故。三十二年，更寺為院。

翰林院掌院學士，初制正五品。順治元年升正三品。雍正八年升從二品。大學士、尚書內特簡。滿、漢各一人。侍讀學士、初制從四品。光緒二十九年升正四品。侍講學士，初制從四品。宣統元年升正四品。滿洲各二人，漢各三人。侍讀、初制正六品。雍正三年升從五品。光緒二十九年升正五品。宣統元年升從四品。侍講，初制正六品。雍正三年升從五品。宣統元年升從四品。滿洲各三人，漢各四人。修撰、初制從六品。編修、初制正七品。檢討、初制從七品。自修撰以下，宣統元年並改從五品。庶吉士，由新進士改用。試博學鴻詞入式，或奉特旨改館職者，間得除授。光緒末停科舉，改由外國留學畢業及本國大學畢業者，廷試後授之，食七品俸。或徑授編修、檢討，與舊制殊。俱無定員。其屬：主事，滿洲二人，漢軍一人。典簿典簿、從八品。孔目，滿員從九品，漢員未入流。俱滿、漢各一人。待詔待詔，從九品。滿、漢各二人。筆帖式，滿洲四十人，漢軍四人。

掌院掌國史筆翰，備左右顧問。侍讀學士以下掌撰著記載。祭告郊廟神祇，撰擬祝文。恭上徽號、冊立、冊封，撰擬冊文、寶文，及賜內外文武官祭文、碑文。南書房侍直，尚書房教習，咸與其選。修實錄、史、志，充提調、總纂、纂修、協修等官。庶吉士入館，分習清、漢書，吏部疏請簡用大臣二人領教習事。初以內院學士為之，侍讀等官亦間有與者。後令掌院兼其職。康熙六年，始以工部尚書陳元龍領之，自是尚書、侍郎、內閣學士並得充之。是為大教習。其小教習由掌院選派，始於康熙三十三年。雍正間停止，高宗復舊制。侍讀、侍講司訓課，派編、檢二人提調館餼。三年考試，分別散留。辦事翰林，滿、漢各二人，雍正元年，命俸淺編、檢主定稿說堂，此清秘堂辦事翰林之始。厥後人數稍增，有奏辦、協辦之目。侍讀、侍講間亦為之。掌帥官治事。主事、典簿、孔目，掌章奏文移，董帥吏役。待詔掌繕寫校勘。

初，翰林之職隸內三院。順治元年，設翰林院，定掌院學士為專官，置漢員一人，兼禮部侍郎銜。侍讀學士、侍講學士各二人。十五年各增二人。侍讀、侍講各二人。十五年各增一人。修撰、編修、檢討、庶吉士，無定員。典簿二人，十五年改一人為滿缺。孔目一人，十五年增滿洲一人。俱漢人為之。明年，省入內三院。十五年，復舊制，增滿洲掌院學士一人，兼銜如故。乾隆五十八年停。置待詔六人。滿員四人，滿員二人。十八年，復歸內三院。康熙九年，定滿、漢侍讀學士、侍講學士、侍讀、侍講，各三人；乾隆五十年省滿洲各一人。光緒二十九年增侍讀、侍講滿、漢各二人。典簿、孔目各一人，待詔各二人。康熙九年定滿、漢各一人。十六年，命侍講學士張英等入直南書房。先是詔冊詞命多由院擬，至是始為西清專職。後改歸軍機處。二十八年，以院務隳廢，命大學士徐元文兼掌院事，重臣兼領自此始。明年定尚書、侍郎、左都御史俱得兼攝。光緒二十九年，增置堂主事，滿洲二人、漢一人。是歲省詹事府，以詞臣敘進無階，增置滿、漢學士正三品。各一人，撰文正六品。宣統元年升正五品。各二人。三十三年，增置秘書郎，從六品。宣統元年升正五品。滿、漢各二人。並設講習館，令翰林官研習學科，備各部丞、參選。宣統元年，復崇侍講學士以下品秩，停止外班升用。初制、翰、詹出缺，編、檢不敷升轉，以部、院科甲出身司員升用，是為外班。初制，進士論甲第，修撰、編修、檢討不分升降。順治間，授編修程芳朝等為修撰，檢討李霨等為編修，姜元衡以編修降檢討，不為定制。又內三院編修等官不必盡由科目，靳輔、劉兆麟等並以官學生授編修，蓋亦創舉。庶吉士舊隸內弘文院，後設本院，始來屬。雍正十三年，建庶常館。故事，散館後始授職，然亦有未選庶常而遽授者，均異數也。

文淵閣領閣事三人，掌典綜冊府。大學士、協辦大學士、掌院學士兼充。直閣事六人，掌典守釐緝。內閣學士、少詹事、講讀學士兼充。校理十有六人，掌註冊點驗。庶子、講、讀、編、檢兼充。檢閱八人。內閣中書派充。內務府司員、筆帖式各四人。由提舉閣事大臣番選奏充。

國史館總裁，特簡，無定員。掌修國史。清文總校一人。滿洲侍郎內特簡。提調，滿洲、內閣侍讀學士或侍讀派充。蒙古、內閣蒙古堂或理籓院員司派充。漢翰林院侍讀學士以下官派充。各二人。總纂，滿洲四人，蒙古二人，漢六人。纂修、協修，無定員。蒙古由理籓院司官充。滿、漢由編、檢充。校對，滿、蒙、漢俱各八人。內閣中書充。光緒間，增置筆削員十人。

經筵講官，滿、漢各八人，掌進讀講章，敷陳訓典。歲仲春、仲秋兩舉之。滿員由大學士以下、都察院副都御史以上各官兼充。漢員由大學士、尚書、侍郎、副都御史、掌院學士、侍讀學士、侍講學士、詹事府詹事、少詹事、國子監祭酒等官，由翰林出身者兼充。講官滿、漢各二人。翰林院請旨簡派。

初制以大學士知經筵事。後定經筵講官滿、漢各六人，閣臣遂不進講。自徐元文、熊賜履輩相繼以尚書擢大學士，仍與兼充，嗣是以為常。宣統初，各部丞、參亦間有與者。

起居注館，日講起居注官，滿洲十人，漢十有二人。由翰、詹各官簡用。唯滿、漢掌院學士例各兼一缺。主事，滿洲二人，漢一人。以科甲出身者充之。筆帖式，滿洲十有四人，漢軍二人。日講官掌侍直起居，記言記動。經筵臨雍，御門聽政，祭祀耕耤，朝會燕饗，勾決重囚，並以二人侍班。凡謁陵、校獵、巡狩方岳，請旨、扈從、侍直，敬聆綸音，退而謹書之。月要歲會，貯置鐵，送內閣尊藏。主事掌出納文移，校勘典籍。

初，天聰二年，命儒臣分兩直，巴克什達海等譯漢字書，即日講所繇始，巴克什庫爾纏等記注政事，即起居注官所繇始。順治十二年，始置日講官。康熙九年，始設起居注館，在太和門西廡。置滿洲記注官四人，漢八人，以日講官兼攝。十二年增滿洲一人，漢二人。十六年復增滿洲一人。二十年增漢八人。三十年定漢員十有二人。時日講與起居注各自為職，並置滿洲主事二人，漢軍一人。五十七年省。雍正元年置滿洲二人。十二年增漢一人。二十五年停日講，其起居注官仍系銜「日講」二字。五十七年，省起居注館，改隸內閣，遇理事日，以翰林官五人侍班。雍正元年，復置日講起居注，滿洲六人，漢十有二人。乾隆元年，增滿員二人。嘉慶八年，復增滿員二人。於是日講、起居注合而為一。

詹事府詹事，正三品。少詹事，正四品。左春坊左庶子，正五品。左中允，正六品。左贊善，從六品。右春坊右庶子，右中允，右贊善，品秩俱同左。司經局洗馬，從五品。俱滿、漢各一人。其屬：主簿主簿，從七品。滿、漢各一人。筆帖式，滿洲六人。

詹事、少詹事掌文學侍從。經筵充日講官。編纂書籍，典試提學，如翰林。並豫秋錄大典。左、右春坊各官掌記注撰文。洗馬掌圖書經籍。主簿掌文移案牘。

順治元年，置少詹事一人，掌府事。其冬省入內三院。九年，復置詹事一人，少詹事二人，主簿一人，錄事、通事舍人各二人。並從九品。左、右春坊庶子、諭德各一人，中允、贊善各二人，司經局洗馬一人，正字二人，從九品。俱漢人為之，令內三院官兼攝。專置滿洲詹事一人，掌府印。十五年，省詹事府官。康熙十四年，復置滿、漢詹事各一人，漢員兼翰林院侍讀學士銜。少詹事各二人，漢員兼翰林院侍講學士銜。三十七年省滿員一人。乾隆十三年省漢員一人。主簿各一人，錄事各二人。三十七年省滿缺，留漢一人。五十二年俱省。左、右春坊置滿、漢左、右庶子各一人，滿員以四品冠帶食五品俸，左、右同。漢左庶子兼翰林院侍讀銜，右庶子兼翰林院侍講銜。左、右諭德各一人，漢員兼翰林院修撰銜。三十七年省滿右諭德一人。五十七年省漢右諭德一人。乾隆十三年俱省。左、右中允各二人，滿員以五品冠帶食六品俸。漢員兼翰林院編修銜。三十七年省滿員各一人。明年，省漢右中允一人。五十二年省漢左中允一人。左、右贊善各二人。漢員兼翰林院檢討銜。三十七年省滿員各一人。明年，省漢右贊善一人。五十二年省漢左贊善一人。司經局滿、漢洗馬各一人，漢員兼翰林院修撰銜。以上各兼銜，俱乾隆五十四年停。正字各二人。三十七年省滿員缺。明年，省漢一人。例以應選內閣中書者除授，遂為中書兼銜。乾隆三十六年俱省。二十五年，命詹事湯斌、少詹事耿介等為皇太子講官，尚沿宮僚舊制。三十一年，命徐元夢入直上書房，皇子在上書房讀書，選翰林官分侍講讀，簡大臣為總師傅。總師傅之稱，自乾隆二十二年以介福、觀保等為總師傅始，曩時俱稱入直。嗣是本府坊、局止備詞臣遷轉之階。嘉慶二年，以府事改隸翰林院。五年，復舊制。光緒二十四年，仍省入翰林院，尋復故。二十八年，再省入。

太常寺管理寺事大臣一人。滿洲禮部尚書兼。卿，正三品。少卿，正四品。俱滿、漢各一人。其屬：寺丞，正六品。滿、漢各二人。贊禮郎，宗室二人，滿、漢二十有八人；初制，滿員四品。順治十六年改九品。康熙四年升六品，六年升五品，九年仍改九品。尋定由護軍校、驍騎校選授者六品職銜，八品筆帖式、庫監生選授者八品職銜，無品筆帖式、庫使、前鋒護軍選授者九品職銜。乾隆元年改定以六品冠帶食七品俸。學習，宗室四人，滿洲五人，漢十有四人。正九品。讀祝官，宗室一人，滿洲十有一人；初制五品。康熙九年改正九品。尋定品秩如贊禮郎，視出身為差。乾隆元年改定以六品冠帶食七品俸。學習，宗室三人，滿洲五人。正九品。博士博士，滿洲、漢軍、漢各一人。典簿典簿，滿、漢各一人。滿洲司庫一人，博士以下並正七品。庫使二人。正九品。筆帖式，滿洲九人，漢軍一人。

卿掌典守壇壝廟社，以歲時序祭祀，詔禮節，供品物，辨器類。前期奉祝版，稽百官齋戒，祭日帥屬以供事。少卿佐之。寺丞掌祭祀品式，辨職事以詔有司，並遴補吏員，勾稽廩餼。贊禮郎、讀祝官分掌相儀序事，備物絜器，並習趨蹌讀祝，祭祀各充執事。博士考祝文禮節，著籍為式，壇廟陳序畢，引禮部侍郎省，並歲覈祀賦。典簿掌察祭品，陳牲牢，治吏役。庫使掌守庫藏。

順治元年，設太常寺，隸禮部。置卿，少卿，滿、漢各一人。滿洲寺丞一人，光緒十二年增一人。漢左、右丞各一人。典簿，博士，滿、漢各一人。讀祝官，滿洲四人。康熙十年，禮部改隸二人，尋增額外二人。雍正十一年改正額。嘉慶四年增一人。道光元年增一人。咸豐二年增一人。贊禮郎，滿、雍正十一年增八人。乾隆三十七年改二人隸鑾輿衛補鳴贊鞭官。嘉慶四年增二人。道光元年增二人。咸豐二年增二人。漢康熙三十八年省二人。雍正元年復故。乾隆二年增二人，九年省四人。各十有六人。犧牲所正千戶、五年更名所牧。副千戶，五年更名所副。漢各一人。從七品。乾隆二十四年改滿缺。二十六年改隸內府。滿洲司庫一人。乾隆十一年省。十六年，改歸本寺。康熙二年，復隸禮部。十年，仍歸本寺。十五年，敕諸官肄習雅樂。雍正元年，特簡大臣綜理寺事，並增庫使二人。乾隆十三年，改寺丞為屬官。先是沿明舊制，丞為正官，議者病贅餘，至是體制始協。明年，定禮部滿洲尚書兼管太常職銜。四十年，增學習贊禮郎、四十六年增三人。嘉慶十六年增三人。讀祝官，四十六年增三人。嘉慶十六年增三人。滿洲各二人。光緒二十四年，增宗室學習贊禮郎四人、讀祝官三人。尋省入禮部，旋復故。三十二年，仍省入。

光祿寺管理寺事大臣一人。特簡。卿，從三品。少卿，初制，滿員、漢軍四品，漢員五品。順治十六年並定正五品。俱滿、漢各一人。其屬：典簿典簿，從七品。大官、珍饈、良醖、掌醢四署署正，初制，滿員四品，順治十六年改六品。康熙六年升五品，九年定從六品。漢員同。亦如之。署丞，初制六品。康熙九年定從七品。滿洲各二人。銀庫司庫，滿洲二人。筆帖式，滿洲十有八人。

卿掌燕勞薦饗，辨品式，稽經費。凡祭祀，會太常卿省牲，禮畢，進胙天子，頒胙百執事。蕃使廩餼，具差等以供。少卿佐之。大官掌供豕物，備器用，稽市直，徵菜地賦額致諸庫。珍饈掌供禽兔魚物，大祭祀供龍壺、龍爵，辨燕饗等差。良醖掌供酒醴，別水泉，量曲蘗，並大內牛酪。掌醢掌供醢醬，筵燕廩餼皆供其物，徵果園賦額致諸庫。典簿掌章奏文移。司庫掌庫帑出納。別設督催所、當月處，俱派員分治其事。

順治元年，設光祿寺，置滿、漢卿各一人。少卿，滿洲一人，漢二人。康熙三十八年省一人。漢寺丞一人。康熙三十八年省。滿、漢典簿各一人。大官、珍饈、良醖、掌醢四署，滿、漢署正各一人；滿洲署丞各一人，康熙三十八年各增一人。漢署丞、十五年省。監事，十二年省。俱各一人。滿洲司庫二人。司牲司，漢大使一人。十五年省。凡事並由禮部具題，劄寺遵行。十年，定各省額解銀米徑送禮部，並司府、州、縣考成。十五年，仍歸本寺。十八年，復隸禮部。錢糧由寺奏銷，考成仍歸禮部。康熙三年，以禮部清釐無法，復改儲戶部。十年，仍以禮部精膳司所掌改歸本寺。乾隆十三年，始命大臣兼管寺事。光緒二十四年，省入禮部，尋復故。三十二年，仍省入。

鴻臚寺管理寺事大臣各一人。滿洲禮部尚書兼。卿，初制，滿員從三品，漢員正四品。順治十六年並定正四品。少卿，從五品。俱滿、漢各一人。其屬：鳴贊，從九品。滿洲十有四人，漢二人；學習，滿洲四人。序班，從九品。漢四人；學習，八人。主簿，從八品。滿、漢各一人。筆帖式，滿洲四人。

卿掌朝會、賓饗贊相禮儀，有違式，論劾如法。少卿佐之。鳴贊掌儐導贊唱。序班掌百官班次。主簿職掌同太僕寺。

順治元年，設鴻臚寺，置滿、漢卿各一人。滿洲少卿一人，漢左、右少卿各一人。十五年省一人。漢左、右寺丞各一人。正六品。十五年省一人。康熙五十二年省一人。滿、漢主簿各一人。鳴贊，滿洲十有六人，乾隆三十七年改隸鑾輿衛二人。漢八人。二年省一人，十二年省一人，十三年省二人。乾隆七年省二人。序班二十有二人，十五年省十人。康熙三十八年省六人。乾隆七年省二人。司賓序班二人，乾隆二年省。學習序班無恆額。雍正六年定以直隸、山東、山西、河南儒學生內考取。乾隆九年定為十二人。十七年定直隸六人，餘各二人。十七年省山東等省四人。凡事由禮部具題，十六年改歸本寺，十八年仍隸禮部。康熙十年復故，雍正四年復歸禮部統轄。乾隆十四年，始以滿洲尚書領寺事。五十九年，增置滿洲學習鳴贊四人。光緒二十四年，省入禮部，尋復故。三十二年，仍省入。

國子監管理監事大臣一人。滿、漢大學士、尚書、侍郎內特簡。祭酒，從四品。初制滿員三品。順治十六年俱定從四品。滿、漢各一人。司業，正六品。滿、蒙、漢各一人。其屬：繩愆監丞，初制，滿員五品，漢員八品。後並改正七品。博士博士，從七品。初制，漢員八品。乾隆元年改同滿員。典簿典簿，從八品。俱滿、漢各一人。典籍典籍，從九品。漢一人。率性、修道、誠心、正義、崇志、廣業六堂：助教，初制，從八品。乾隆元年升從七品。學正，學錄，率性、修道、誠心、正義四堂曰學正，崇志、廣業二堂曰學錄。初制，學正正九品，學錄從九品。乾隆元年並升正八品。各一人。八旗官學助教，俱滿洲二人，蒙古一人。教習，俱滿洲一人，蒙古二人，漢四人。恩、拔、副、優貢生內選充。筆帖式，滿洲四人，蒙古、漢軍各二人。

祭酒、司業掌成均之法。凡國子及俊選以時都授，課第優劣。歲仲春、秋上丁，釋奠，釋菜，綜典禮儀。天子臨雍，執經進講，率諸生圜橋觀聽。新進士釋褐，坐彞倫堂行拜謁簪花禮。監丞掌頒規制，稽勤惰，均廩餼，覈支銷，並書八旗教習功過。博士掌分經教授，考校程文，偕助教、學正、學錄經理南學事宜。典簿掌章奏文移。典籍掌書籍碑版。其兼領者：算法館，漢助教二人，特簡滿洲文臣一人管理。俄羅斯館，滿、漢助教各一人。琉球學，漢教習一人。肄業貢生選充。後俱省。又檔子房，錢糧處，俱派員司其事。

初，順治元年，定滿、漢祭酒各一人，兼太常寺少卿銜。滿洲司業二人，乾隆十三年省一人。蒙、漢各一人，兼太常寺寺丞銜。後停兼銜。滿、漢監丞、典簿俱各一人，漢博士三人。十年省一人。康熙五十二年省一人。建八旗官學，置滿洲助教十有六人，康熙五十七年省四人。雍正三年復故。蒙古八人。十八年省四人。雍正三年復故。分設六堂，置滿、漢助教，十五年省六人。康熙五十七年省四人。雍正三年復增四人。學正，康熙三十八年省一人。五十二年省二人。各十有二人；學錄六人，十五年省四人。典籍一人。隸禮部。十五年復故。十八年，置滿洲博士一人。康熙二年，復隸禮部。十年，仍歸本監。雍正元年，詔監丞等官停用捐納。明年，特簡大臣管監事。九年，建南學。在學肄業者為南學，在外肄業赴學考試者為北學。高宗涖治，鄉用儒術，以大學士趙國麟、尚書楊時、孫嘉淦領太學事，官獻瑤、莊亨陽輩綜領六堂，世號「四賢五君子」。乾隆四十八年，建闢雍於集賢門，國學規制斯為隆備。道光三年，以成均風勵中外，詔監臣無曠厥職。光緒三十三年，省入學部。嗣以文廟、闢雍典禮隆重，特置國子丞以次各官，分治其事。

初制，詔各省選諸生文行兼優者，與鄉試副榜貢生，入監肄業。聖祖初政，給事中晏楚瀾疏停鄉試副榜貢生，遂不復舉。康熙五年，徐元文為祭酒，始請學政間歲一舉優生，鄉試仍取副榜，自是為恆制。光緒間，並推廣舉人入監，時風稍振。未幾科舉廢，此制替已。

衍聖公孔氏世襲。正一品。順治元年，授孔子六十五世孫允植襲封。其屬：司樂，典籍，屯田管勾，俱由衍聖公保舉題授。管勾之屬，屯官八人，分掌鉅野、鄆城、平陽、東阿、獨山五屯。林廟守衛司百戶，秩視衛守備。以上為兵、農、禮、樂四司。知印，掌書，書寫，奏差，啟事，各一人。隨朝伴官六人。初制一人。乾隆十五年定為六人。自司樂以下，俱正七品，由衍聖公保舉題授或題補。聖廟執事官四十人。三品二人，四品四人，五品六人，七品八人，八品、九品各十人，由衍聖公會同山東學政揀選孔氏族人充補。翰林院世襲五經博士，正八品。孔氏北宗一人，順治元年，授孔子六十五世孫允鈺，奉子思廟祀。南宗一人。自明彥繩授職後，數世未襲。康熙四十一年，始授孔子六十六世孫興醽主衢州廟祀。東野氏、康熙二十三年，授元聖周公七十三世孫東野沛然。姬氏、乾隆四十三年，授周公七十七世孫肇勛，主咸陽廟祀。顏氏、順治元年，授復聖顏子淵六十八世孫紹緒。曾氏、順治元年，授宗聖曾子輿六十四世孫文達。孟氏、順治元年，授亞聖孟子子輿六十三世孫貞仁。仲氏、順治二年，授先賢仲子路六十一世孫於升。閔氏、康熙三十八年，授先賢閔子騫六十五世孫衍籀。冉氏、雍正二年，授先賢冉子伯牛六十五世孫士樸。冉氏、雍正二年，授先賢冉子仲弓六十七世孫天琳。端木氏、康熙三十八年，授先賢端木子貢七十世孫謙。卜氏、康熙五十九年，授先賢卜子夏六十四世孫尊賢。言氏、康熙五十一年，授先賢言子游七十三世孫德堅。顓孫氏、雍正二年，授先賢顓孫子張六十六世孫誠道，道光四年，改歸嫡長樹勛。有氏、乾隆五十三年，授先賢有子若七十二世孫守業。伏氏、嘉慶十年，授先儒伏子勝六十五世孫敬祖。韓氏、乾隆三年，授先儒韓子愈三十世孫法祖。張氏、康熙二十六年，授先儒張子載二十八世孫守先，主鳳翔廟祀。邵氏，康熙四十一年，授先儒邵子雍三十世孫延祀。俱各一人。硃氏二人。順治十二年，授先儒硃子熹徽派十五世孫煌，奉婺源廟祀。康熙二十九年，授閩派十八世孫溁，主建安廟祀。關氏三人。康熙五十八年，授關公羽五十七世孫霨，主洛陽廟祀。雍正四年，授五十二世孫居斌，奉解州廟祀。十三年，授五十二世孫朝泰，主當陽廟祀。其屬於孔氏者，又有太常寺世襲博士一人；正七品。順治九年，以孔允銘暫主聖澤書院祀。康熙二十六年，授六十七世孫毓琮。國子監學正一人；正八品。順治八年，授六十五世孫允齊，由衍聖公保舉。尼山書院學錄，正八品。順治元年，授六十二世孫聞然，由衍聖公咨送弟侄題補。洙泗書院學錄，順治元年，授六十四世孫尚澄。世襲六品官，由衍聖公揀選族人充補。各一人；孔、顏、曾、孟四氏教授，正七品。學錄歷俸六年升補。學錄，由衍聖公咨送孔氏生員題補。後改由移送撫臣驗看，送部具題。各一人。

衍聖公掌奉至聖闕里廟祀。聖賢後裔翰博各掌奉其先世祀事。聖裔太常博士掌奉聖澤書院祀。國子監學正掌奉儀封聖廟祀。學錄分掌尼山、洙泗兩書院祀。世襲六品官掌分獻崇聖祠。四氏教授、學錄掌訓課四氏生徒。執事官掌祭祀分獻，並司爵帛香祝。司樂掌樂章、樂器。典籍掌書籍及禮生。管勾掌祀田錢穀出入。百戶掌陵廟戶籍，典守樂器，祭祀則司滌濯。知印、掌書、書寫掌文書印信。奏差掌齎表箋章疏。隨朝伴官掌隨從朝覲辦事。

順治元年，復衍聖公及四氏翰博等爵封，命孔允植入覲，班列閣臣上。明年，改錫三臺銀印。十六年改滿、漢文三臺銀印。乾隆十四年，復改清、漢篆文三臺銀印。九年，世祖視學釋奠，召衍聖公孔興燮及四氏博士赴京陪祀觀禮，自後以為常。十三年，依例授光祿大夫。康熙六十一年，定錫廕視正一品，廕一子五品官，著為例。舊制，衍聖公錫廕依正二品。雍正八年，以崇奉祀典，廣置聖廟執事官，各按品級給予章服。乾隆二十一年，改世職知縣孔傳令為世襲六品官。先是曲阜知縣為世職，由衍聖公選族人題授。至是改為在外揀選調補。五十年，詔：「博士有枉法婪贓革職治罪者，停其承襲。」定例衍聖公歸長子襲，北宗博士次子襲，太常博士三子襲，餘並以嫡子襲。東野氏及聖門各賢裔，由衍聖公達部上名，餘各報部云。

欽天監管理監事王大臣一人。特簡。監正，初制，滿員四品。康熙六年升三品。九年，滿、漢並定正五品。左、右監副，初制，五品。康熙六年升四品，九年定正六品。俱滿、漢各一人。其屬：主簿主簿，正八品。滿、漢各一人。時憲科五官正，從六品。滿、蒙各二人，漢軍一人。春官正、夏官正、中官正、秋官正、冬官正，並從六品。漢各一人。司書，正九品。漢一人。博士，從九品。滿洲四人，蒙古二人，漢軍一人，漢十有六人。天文科五官靈臺郎，從七品。滿洲二人，蒙古、漢軍各一人，漢四人。監候，正九品。漢一人。博士，滿洲四人，漢二人。漏刻科挈壺正，從八品。滿、蒙各一人，漢二人。司晨，從九品。漢軍一人，漢七人。筆帖式，滿州十有一人，蒙古四人，漢軍二人。天文生，食九品俸。滿、蒙各十有六人，漢軍八人，漢二十有四人。食糧天文生，漢五十有六人。食糧陰陽生，漢十人。並給九品冠帶。助教助教一人，教習二人。

監正掌治術數，典歷象日月星辰，宿離不貸。歲終奏新歷，送禮部頒行。監副佐之。時憲科掌推天行之度，驗歲差以均節氣，制時憲書，以國書、蒙文譯布者，滿、蒙五官正司之。推算日月交食、七政相距、沖退留伏、交宮同度，漢五官正司之。頒之四方。天文科掌觀天象，書云物禨祥；率天文生登觀象臺，凡晴雨、風雷、雲霓、暈珥、流星、異星，匯錄冊簿，應奏者送監，密疏上聞。漏刻科掌調壺漏，測中星，審緯度；祭祀、朝會、營建，諏吉日，辨禁忌。主簿掌章奏文移，簿籍員數。天文生分隸三科，掌司觀候推算。陰陽生隸漏刻科，掌主譙樓直更，監官以時考其術業而進退之。助教掌分教算學諸生。

初，順治元年設欽天監，分天文、時憲、漏刻、回回四科，置監正、監副、五官正、保章正、挈壺正、靈臺郎、監候、司晨、司書、博士、主簿等官，並漢人為之，行文具題隸禮部。是歲仲秋朔日食，以西人湯若望推算密合，大統、回回兩法時刻俱差。令修時憲，領監務。十四年，省回回科，改其職隸秋官正，尋復舊制。十五年，定與禮部分析職掌。康熙二年，仍屬禮部。明年，增置天文科滿洲官五人，滿員入監自此始。又明年，定滿、漢監正各一人，左、右監副各二人，主簿各一人，滿、蒙五官正各二人。省回回科博士仍隸秋官正。置漢軍秋官正一人，春、夏、中、秋、冬五官正漢各一人。滿洲靈臺郎三人，乾隆四十七年改一人為蒙古員缺。漢軍一人，漢四人。滿洲挈壺正二人，乾隆四十七年改一人為蒙古員缺。漢二人。漢監候一人，保章正二人，正八品。十四年省。司書二人。十四年省一人。漢軍司晨一人，漢一人。十四年省。滿洲博士六人，乾隆四十七年改一人為蒙古員缺。漢軍二人，漢三十有六人。尋省十四人，五年復置二人，通舊二十有四人。並定監官升轉不離本署，積勞止加升銜，著為例。先是新安衛官生楊光先請誅邪教，鐫若望職。至是以光先為監副，尋升監正，仍用回回法。南懷仁具疏訟冤。八年，復罷光先，以南懷仁充漢監正，更名監修，用西法如初。雍正三年，實授西人戴進賢監正，去監修名。八年，增置西洋監副一人。乾隆四年，置漢算學助教一人，隸國子監。十年，定監副以滿、漢、西洋分用。十八年省滿、漢各一人，增西洋二人，分左、右。四十四年，更命親王領之。道光六年，仍定滿、漢監正各一人，左、右監副各二人。時西人高拱宸等或歸或沒，本監已諳西法，遂止外人入官。光緒三十一年，改國子監助教始來隸。

太醫院管理院事王大臣一人。特簡。院使，初制正五品。宣統元年升正四品。左、右院判，初制正六品。宣統元年升正五品。俱漢一人。其屬：御醫十有三人，內兼首領事二人。初制正八品。雍正七年升七品，給六品冠帶。宣統元年升正六品。吏目二十有六人，內兼首領事一人。初制八、九品各十有三人。宣統元年，改八品為七品，九品為八品。醫士二十人，內兼首領事一人，給從九品冠帶。醫生三十人。

院使、院判掌考九科之法，帥屬供醫事。御醫、吏目、醫士各專一科，曰大方脈、小方脈、傷寒科、婦人科、瘡瘍科、針灸科、眼科、咽喉科、正骨科，是為九科。初設十一科。後痘疹科歸小方脈，咽喉、口齒並為一科。掌分班侍直，給事宮中曰宮直，給事外廷曰六直。西苑壽樂房以本院官二人直宿。

順治元年，置院使，左、右院判各一人，吏目三十人，十八年省二十人，康熙九年復故。十四年省十人，雍正元年又復。豫授吏目十人，十八年省。康熙九年復故，三十一年又省。御醫十人，康熙五十三年省二人。雍正元年復故，七年增五人。道光二十三年省二人。醫士二十人。十八年省二十人。康熙九年復故，十四年省十人。雍正元年增二十人。凡藥材出入隸禮部。十六年，改歸本院。十八年，生藥庫復隸禮部。康熙三年，定直省歲解藥材，並折色錢糧，由戶部收儲付庫。雍正七年，定八品吏目十人，九品二十人。後定各十三人。乾隆五十八年，命內府大臣領院務。宣統元年，院使張仲元疏請變通舊制，特崇院使以次各官品秩。初制，入院肄業，考補恩糧，歷時甚久，軍營、刑獄醫士悉由院簡選。光緒末葉，民政部醫官，陸軍部軍醫司長，與院使、院判品秩相等。至是釐定，崇內廷體制也。又定制，院官遷轉不離本署。同治間，曾議吏目食俸六年，升用按察司經歷、州判。嗣以與素所治相剌，乃寢。

壇廟官天壇尉，地壇尉，各八人。五品一人，六品七人。太廟尉十人。四品二人，五品八人。社稷壇尉五人。五品一人，六品四人，並隸太常寺。堂子尉八人。七品二人，八品六人，隸禮部。俱滿員。掌管鑰，守衛直宿，朔望奉薌以行禮。天壇、地壇、朝日壇、夕月壇、先農壇，各祠祭署奉祀、從七品。祀丞，從八品。俱各一人。日、月二壇祀丞後省。帝王廟祠祭署無專員。以漢贊禮郎、司樂內一人委充，並隸樂部。俱漢員。掌典守神庫，以時巡視，督役氾埽；凡葺治墻宇、樹藝林木，並敬供厥事。四品尉以五品序升，其下以是為差。唯太廟尉以各壇六品尉及各部院休致郎員間次選授。六品等尉吏部牒八旗番送除授，奉祀以祀丞序升，祀丞以祝版生番選除授。

陵寢官三陵總理事務大臣，盛京將軍兼充。光緒三十年改歸東三省總督。承辦事務衙門大臣，光緒三十一年，改盛京守護大臣置。各一人。主事，委署主事，各一人。讀祝官八人。贊禮郎十有六人。四品、五品、七品官各一人，六品官四人，外郎九人。舊置戶部六品官二人。禮部六、七品官，工部四、五、六品官，各一人。又戶、禮、工三部外郎二十人。光緒三十一年，省外郎十有一人。自讀祝以下，並改隸三陵總理事務衙門。永陵：掌關防官，四品。副關防官兼內管領，正五品。副關防官兼尚膳正，五品。尚茶副，尚膳副，副內管領，並八品。各一人。筆帖式二人。福陵、昭陵：掌關防官各一人，副關防官各二人。五品。尚茶正，尚膳正，並五品。尚茶副，尚膳副，內管領，正五品。副內管領，俱各一人。筆帖式各二人。掌守衛三陵。凡班直、饗獻、氾埽，以時分司其事。

東陵：總管大臣一人。泰寧鎮總兵兼內務府大臣簡充。承辦事務衙門禮部主事，筆帖式，各二人。石門衙署工部郎中一人。員外郎，筆帖式，各四人。昭西陵：內務府掌關防郎中，嘉慶十五年調往景陵，仍管昭西陵事務。員外郎，主事，尚茶正，尚膳正，並四品。內管領，各一人。筆帖式二人。禮部郎中一人。員外郎，讀祝官，各二人。贊禮郎，筆帖式，各四人。工部郎中一人。孝陵：內務府掌關防郎中，員外郎，主事，尚茶正，尚膳正，內管領，副內管領，正六品。各一人。筆帖式二人。禮部郎中一人。員外郎，讀祝官，各二人。贊禮郎四人。筆帖式二人。工部員外郎一人。孝東陵：內務府掌關防郎中，員外郎，主事，尚茶正，尚膳正，尚茶副，尚膳副，並正七品。內管領，副內管領，各一人。筆帖式二人。禮部員外郎，讀祝官，各二人。贊禮郎，筆帖式，各四人。工部員外郎一人。景陵：內務府總管，從五品。員外郎，主事，尚茶正，內管領，副內管領，各一人。尚膳正，筆帖式，各二人。禮部郎中一人。員外郎，讀祝官，各二人。贊禮郎，筆帖式，各四人。工部員外郎一人。景陵皇貴妃園寢：內務府員外郎，尚膳正，各一人。禮部讀祝官二人。贊禮郎三人。景陵妃園寢：內務府尚茶副，尚膳副，副內管領，委署副內管領，七品銜。各一人。禮部讀祝官二人。贊禮郎三人。筆帖式二人。裕陵：內務府掌關防郎中，員外郎，主事，尚茶正，尚膳正，內管領，副內管領，各一人。筆帖式二人。禮部郎中一人。員外郎，讀祝官，各二人。贊禮郎，筆帖式，各四人。工部員外郎一人。裕陵皇貴妃園寢：內務府尚茶副，尚膳副，並七品。副內管領，委署副內管領，各一人。禮部讀祝官二人。贊禮郎二人。端慧皇太子園寢：內務府內管領，副內管領，尚茶副，尚膳副，各一人。禮部讀祝官二人。贊禮郎三人。定陵：內務府掌關防郎中，員外郎，主事，尚茶正，尚膳正，內管領，副內管領，各一人。筆帖式二人。禮部郎中，員外郎，讀祝官，各二人。贊禮郎四人。普祥峪定東陵：內務府掌關防郎中，員外郎，主事，尚茶正，尚膳正，內管領，各一人。筆帖式二人。禮部員外郎，讀祝官，各二人。贊禮郎四人。菩陀峪定東陵：內務府掌關防郎中，員外郎，主事，尚茶正，尚膳正，內管領，各一人。筆帖式二人。禮部員外郎，讀祝官，各二人。贊禮郎四人。定陵妃園寢：內務府副內管領，委署副內管領，尚茶副，尚膳副，各一人。禮部讀祝官二人。贊禮郎三人。惠陵：內務府掌關防郎中，員外郎，主事，尚茶正，尚膳正，內管領，各一人。筆帖式二人。禮部郎中一人。員外郎，讀祝官，各二人。贊禮郎四人。惠陵妃園寢：禮部讀祝官二人。贊禮郎三人。內務府不設官，暫置領催一人，閒散拜唐阿一人。

西陵：總管大臣，泰寧鎮總兵兼內務府大臣簡充。承辦事務衙門主事，委署主事，各一人。筆帖式四人。易州衙署工部郎中一人，員外郎三人，主事一人，筆帖式二人。泰陵：內務府總管員外郎，主事，尚茶正，尚膳正，尚茶副，九品。尚膳副，九品。內管領，副內管領，各一人。筆帖式二人。禮部郎中，員外郎，各一人。讀祝官二人。贊禮郎，筆帖式，各四人。工部郎中，主事，各一人。泰東陵：內務府掌關防郎中，員外郎，主事，尚茶正，尚膳正，尚茶副，尚膳副，內管領，各一人。筆帖式二人。禮部員外郎，讀祝官，各二人。贊禮郎，筆帖式，各四人。工部員外郎一人。泰陵皇貴妃園寢：內務府主事，副內管領，各一人。禮部主事一人。讀祝官二人。贊禮郎三人。工部主事一人。昌陵：內務府掌關防郎中，員外郎，主事，尚茶正，尚茶副，尚膳副，內管領，副內管領，各一人。尚膳正，筆帖式，各二人。禮部郎中一人。員外郎，讀祝官，各二人。贊禮郎，筆帖式，各四人。工部員外郎一人。昌西陵：內務府掌關防郎中，員外郎，主事，尚茶正，尚膳正，尚茶副，尚膳副，內管領，各一人。筆帖式二人。禮部員外郎，讀祝官，各二人。贊禮郎四人。工部員外郎一人。昌陵皇貴妃園寢：內務府主事，副內管領，各一人。禮部讀祝官二人。贊禮郎三人。慕陵：內務府掌關防郎中，員外郎，主事，尚茶正，尚茶副，尚膳副，內管領，副內管領，各一人。尚膳正，筆帖式，各二人。禮部郎中一人。員外郎，讀祝官，各二人。贊禮郎四人。工部員外郎一人。慕東陵：內務府掌關防郎中，員外郎，主事，尚茶正，尚膳正，內管領，各一人。尚茶副，尚膳副，委署副內管領，筆帖式，各二人。禮部員外郎，讀祝官，各二人。贊禮郎四人。工部主事一人。後省。慕東陵皇貴妃園寢：內務府尚茶副，尚膳副，委署副內管領，各一人。禮部讀祝官二人。贊禮郎三人。東陵宗室主事，昭西陵宗室員外郎，泰陵宗室員外郎、主事，各一人。餘並滿洲員缺。

總管大臣掌督帥官兵巡防游徼，以翊衛陵寢。內務府官掌奉祭祀奠享之禮，司掃除開闔。禮部官掌判署文案，監視禮儀，歲供品物，以序祀事。工部官掌修葺繕治，凡祭祀供厥楮幣。順治十三年，置福陵、昭陵掌關防等官。康熙二年，復置各陵寢內府、禮部、工部司官。光緒三十一年，改盛京戶、禮、工三部陵寢官隸總理三陵事務衙門。宣統三年，陵寢郎、員、主各缺並改歸內務府，帶禮部、工部銜如故。

僧錄司正印，副印，各一人。□品。左、右善世，正六品。闡教，從六品。講經，正八品。覺義，從八品。俱二人。道錄司一人。□品。左、右正一，正六品。演法，從六品。至靈，正八品。至義，從八品。俱二人。分設各城僧、道協理各一人。僧官兼善世等銜，道官兼正一等銜，給予部劄。協理給予司劄。龍虎山正一真人。正三品。提點，提舉，法籙局提舉，由太清宮法官充補。各一人。副理二人。贊教四人。知事十有八人。自提點以下，並由正一真人保舉，報部給劄。

初，天聰六年，定各廟僧、道以僧錄司、道錄司綜之。凡諳經義、守清規者，給予度牒。順治二年，停度牒納銀例。八年，授張應京正一嗣教大真人，掌道教。康熙十三年，定僧錄司、道錄司員缺，及以次遞補法。十六年，詔令僧錄司、道錄司稽察設教聚會，嚴定處分。雍正九年，嘉法官婁近垣忠誠，授四品提點，尋封妙正真人。十年，定提點以次員缺。乾隆元年，酌復度牒，並授正一真人光祿大夫，妙正真人通議大夫。五年，正一真人詣京祝萬壽，鴻臚寺卿梅成疏言：「道流卑賤，不宜濫廁朝班。」於是停朝覲筵宴例。十七年，改正一真人為正五品，不許援例請封。三十一年，以法官品秩較崇，復升正一真人正三品。三十九年，真人府監紀司張克誠留京，置協理提點二人。四十二年，授克誠提點，兼京畿道錄司，省協理。


\end{pinyinscope}