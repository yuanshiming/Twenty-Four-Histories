\article{列傳一百九十八}

\begin{pinyinscope}
李鴻章

李鴻章，字少荃，安徽合肥人。父文安，刑部郎中。其先本許姓。鴻章，道光二十七年進士，改庶吉士，授編修。從曾國籓游，講求經世之學。洪秀全據金陵，侍郎呂賢基為安徽團練大臣，奏鴻章自助。咸豐三年，廬州陷，鴻章建議先取含山、巢縣圖規復。巡撫福濟授以兵，連克二縣，逾年復廬州。累功，用道員，賞花翎。久之，以將兵淮甸遭眾忌，無所就，乃棄去。從國籓於江西，授福建延建邵道，仍留軍。

十一年，國籓既克安慶，謀大舉東伐。會江蘇缺帥，奏薦鴻章可大用，江、浙士紳亦來乞師。同治元年，遂命鴻章召募淮勇七千人，率舊部將劉銘傳、周盛波、張樹聲、吳長慶，曾軍將程學啟，湘軍將郭松林，霆軍將楊鼎勛，以行。又奏調舉人潘鼎新、編修劉秉璋，檄弟鶴章總全軍營務。時沿江賊屯林立，乃賃西國汽舟八，穿賊道二千餘里，抵上海，特起一軍，是為淮軍。外國人見其衣裝樸陋，輒笑之，鴻章曰：「軍貴能戰，非徒飾觀美。迨吾一試，笑未晚也。」旋詔署江蘇巡撫。

是時上海有英、法二國軍。美國華爾募洋兵數千，攻克松江、嘉定、青浦、奉賢，號南路軍；學啟等將湘、淮人攻南匯，號北路軍。四月，賊悉眾戰敗南路軍，嘉定、奉賢再陷，華爾棄青浦走保松江。學啟將千五百人屯新橋，賊圍之數十重，踐尸進。學啟開壁突擊，賊駭卻。鴻章親督軍來援，賊大奔，乘勝攻泗涇，解松江圍。外國軍見其戰，皆驚嘆。自此湘、淮軍威始振。詔促移師鎮江，鴻章請先圖滬而後出江。既定浦東縣，偽慕王譚紹光來援，敗之北新涇，賊走嘉定。九月，進克其城。譚紹光率數十萬眾，連營江口，犯黃渡。諸將分攻，簡精卒逾壕伏而前，斃數人，賊陣動，學啟乘之，裹創噪而進，賊大潰。捷入，授江蘇巡撫。

初，美人華爾所將兵名常勝軍，慈谿之役，歿於陣，其副白齊文懷異志，閉松江城索餉。鴻章裁其軍，易以英將戈登，常勝軍始復聽節制，命出海攻福山，不克而還。二年正月，兼署五口通商大臣。初，常熟守賊駱國忠、董正勤舉城降，福山諸海口俱下。偽忠王李秀成悉眾圍常熟，江陰援賊復陷福山。鴻章牒諭國忠固守待援，而檄鼎新、銘傳攻福山，奪石城。國忠知援至，開城猛擊，俘斬殆盡，遂解常熟圍，進復太倉、昆山。因疏陳賊情地勢，建三路進軍之策：學啟由昆山攻蘇州；鶴章、銘傳由江陰進無錫，淮、揚水軍輔之；太湖水軍將李朝斌由吳江進太湖，鼎新等分屯松江，常勝軍屯昆山為前軍援。

李秀成糾合偽納王郜雲官等水陸十萬，偪大橋角而營，鶴章擊之，敗走，九月，復集，連營互進。鶴章立八營於大橋角，與之持。源章以賊麕集西路，志在保無錫，援蘇州。乃令鶴章、銘傳守後路，抽銳卒會學啟合破賊屯，蘇、錫之賊皆大困。賊陷江寧、蘇、杭為三大窟，而蘇則其脊膂也，故李秀成百計援之。譚紹光尤兇狡，誓死守，附城築長墻石壘，堅不可猝拔。十月，鴻章親視師，以砲毀之，城賊爭權相猜，謀反正，刺殺譚紹光，開門納軍。時降酋八人皆擁重兵，號十萬，歃血誓共生死，要顯秩。學啟言不殺八人，後必為患。鴻章意難之，學啟拂衣出，鴻章笑語為解。明日，八人出城受賞，留飲，即坐上數其罪，斬之。學啟入城諭定其眾，搜殺悍黨二千餘人。捷聞，賞太子太保銜、黃馬褂。十一月，鶴章等復無錫，進攻常州，以應江寧圍軍。學啟出太湖，圖嘉興，以應浙軍。鼎新等軍先入浙，收平湖、海鹽，賊爭應官軍，所至輒下。三年二月，學啟急攻嘉興，親搏戰，登城，克之，中彈死。四月，克常州，擒斬偽護王陳坤書，賞騎都尉世職。常勝軍慚無功，戈登辭歸國，乃撤其軍。

廷議江寧久未下，促鴻章會攻，鴻章以金陵破在旦夕，託辭延師。六月，曾軍克江寧，捷書至。鴻章遂分軍令銘傳、盛波由東壩取廣德，鼎新、秉璋由松江攻湖州，松林、鼎勛由滬航海援閩。賊平，封一等肅毅伯，賞戴雙眼花翎。

四年四月，科爾沁親王僧格林沁戰歿曹州，以曾國籓為欽差大臣，督其軍。鴻章署兩江總督，命率所部馳防豫西，兼備剿京東馬賊、甘肅回匪。鴻章言：「兵勢不能遠分，且籌餉造械，臣離江南，皆無可委託。為今日計，必先圖捻而後圖回。赴豫之師，必須多練馬隊，廣置車騾，非可猝辦。」詔寢其行。時曾國籓督軍剿捻久無功，命回兩江，而以鴻章署欽差代之，敗東捻任柱、賴文光於湖北。

六年正月，授湖廣總督。賊竄河南，渡運河，濟南戒嚴。初，曾國籓議憑河築墻，遏賊奔竄。鴻章守其策，而注重運西。飭豫軍提督宋慶、張曜及周盛波、劉秉璋分守山東東平以上，自靳口至濟寧；楊鼎勛分守趙村、石佛至南陽湖；李昭慶分守攤上、黃林莊至韓莊、八牌；皖軍黃秉鈞等分守宿遷、運河上下游：互為策應，使賊不得出運。六月，抵濟寧，賊由濰縣趨竄登、萊。鴻章復議偪入海隅聚殲之，乃創膠萊河防策，令銘傳、鼎新築長墻二百八十餘里，會合豫軍、東軍分汛設守。時賊集萊陽、即墨間，屢撲堤墻不得出。七月，賊由海神廟潛渡濰河，山東守將王心安不及御，膠萊防潰。朝旨切責，將罷防，鴻章抗疏言：「運河東南北三面賊氛蹂躪，其受害者不過數府州縣，若驅過運西，則江、皖、東、豫、楚數省之地，流毒無窮。」乃堅持前議，嚴扼運防。令銘傳、松林、鼎勛三軍往來躡擊。十月，追至贛榆，降酋潘貴升斃任柱於陣，捻勢漸衰。賴文光挈眾竄山東，戰屢敗，遁入海濱，官軍圍擊之，斬獲三萬。賴文光走死揚州。東捻平，賞加一騎都尉世職。

七年正月，西捻張總愚由山右渡河，北竄定州，京師大震。詔奪職，鴻章督軍入直，疏言：「剿辦流寇，以堅壁清野為上策。東捻流竄豫東、淮北，所至民築圩寨，深溝高壘以御之。賊往往不得一飽，故其畏圩寨甚於畏兵。河北平原千里，無險可守。截此則竄彼，迎左則趨右，縱橫馳突，無處不流。且自渡黃入晉，沿途擄獲騾馬愈眾，步賊多改為騎，趨避捷，肆擾尤易。自古辦賊，必以彼此強弱饑飽為定衡。賊未必強於官軍，但彼騎多而我騎少。今欲絕賊糧、斷賊騎，惟有嚴諭紳民堅築圩寨。一聞警信，即收糧草牲畜老弱壯丁於內。賊至無所掠食，兵至轉可買食。賊雖流而其計漸窮，或可剋期撲滅也。」二月，鴻章督軍進德州，敗賊安平、饒陽。三月，賊竄晉州，渡滹沱河，南入豫，復折竄直隸，撲山東東昌；四月，趨茌平、德平，出德州，西奔吳橋、東光，偪天津。下部議處，命總統北路軍務，限一月殄滅。

鴻章以捻騎久成流寇，非就地圈圍，終不足制賊之命。三口通商大臣崇厚及左宗棠皆以為言，而直隸地平曠，無可圈圍；欲就東海南河形勢，必先扼西北運河，尤以東北至津、沽，西南至東昌、張秋為鎖鑰。乃掘滄州迤南捷地壩，洩運水入減河。河東築長墻，斷賊竄津之路。東昌運防，則淮軍自城南守至張秋，東、皖諸軍自城北守至臨清，並集民團協防。閏四月，以剿賊逾限，予嚴議。時賊為官軍所偪，奔突不常。以北路軍勢重，銳意南行，回翔陵縣、臨邑間，旁擾茌平、德平，犯臨清運防。鴻章慮久晴河涸，民團不可恃，且晝夜追奔疲士卒，議乘黃河伏汛，縮地扎圈。以運河為外圍，以馬頰河為裏圍。其時官軍大敗賊於德州揚丁莊，又追敗之商河。張總愚率悍黨遁濟陽，沿河北出德州犯運防，上竄鹽山、滄州。官軍扼截之，不得出，轉趨博平、清平。適黃、運暨徒駭交漲，東昌、臨清、張秋、徬河水深不可越。河西北岸長墻綿亙，賊竄地迫狹，勢益困。鴻章增調劉銘傳軍，期會前敵。分屯茌平之桃橋、南鎮，至博平、東昌，圈賊徒駭、黃、運之內，而令馬隊周回兜逐，賊無一生者，張總愚投水死。西捻平，詔復原官，加太子太保銜，以湖廣總督協辦大學士。八月入覲，賜紫禁城內騎馬。

八年二月，兼署湖北巡撫。十二月，詔援黔，未行，改援陜。九年七月，剿平北山土匪。值天津教堂滋事，命移軍北上。案結，調直隸總督兼北洋通商事務大臣。十月，日本請通商，授全權大臣，與定約。十二年五月，授大學士，仍留總督任。六月，授武英殿大學士。十三年，調文華殿大學士。

國家舊制，相權在樞府。鴻章與國籓為相，皆總督兼官，非真相。然中外系望，聲出政府上，政府亦倚以為重。其所經畫，皆防海交鄰大計。思以西國新法導中國以求自強，先急兵備，尤加意育才。初，與國籓合疏選幼童送往美國就學，歲百二十人。期以二十年學成歲歸為國效用，乃未及終學而中輟。鴻章爭之不能得，隨分遣生徒至英、德、法諸國留學。及建海軍，將校盡取才諸生中。初在上海奏設外國學館，及蒞天津，奏設武備海陸軍，又各立學堂，是為中國講求兵學之始。嘗議制造輪船，疏言：「西人專恃其砲輪之精利，橫行中土。於此而曰攘夷，固虛妄之論。即欲保和局，守疆土，亦非無具而能保守之也。士大夫囿於章句之學，茍安目前，遂有停止輪船之議。臣愚以為國家諸費皆可省，惟養兵設防、練習槍砲、制造兵輪之費萬不可省。求省費則必屏除一切，國無與立，終無自強之一日矣。」

光緒元年，臺灣事變，王大臣奏籌善後海防六策。鴻章議曰：「歷代備邊多在西北，其強弱之事，主客之形，皆適相埒，且猶有中外界限。今則東南海疆萬餘里，各國通商傳教，往來自如。陽託和好，陰懷吞噬，一國生事，諸國構煽，實為數千年來未有之變局。輪船電報，瞬息千里，軍火機器，工力百倍，又為數千年來未有之強敵。而環顧當世，餉力人才，實有未逮，雖欲振奮而莫由。易曰：『窮則變，變則通。』蓋不變通，則戰守皆不足恃，而和亦不可久也。近時拘謹之儒，多以交涉洋務為恥，巧者又以引避自便。若非朝廷力開風氣，破拘攣之故習，求制勝之實際，天下危局，終不可支；日後乏才，且有甚於今日者。以中國之大，而無自強自立之時，非惟可憂，抑亦可恥。」

鴻章持國事，力排眾議。在畿疆三十年，晏然無事。獨究討外國政學、法制、兵備、財用、工商、藝業。聞歐美出一新器，必百方營購以備不虞。嘗設廣方言館、機器制造局、輪船招商局；開磁州、開平煤鐵礦、漠河金礦；廣建鐵路、電線及織布局、醫學堂；購鐵甲兵艦；築大沽、旅順、威海船砲臺壘；遴武弁送德國學水陸軍械技藝；籌通商日本，派員往駐；創設公司船赴英貿易。凡所營造，皆前此所未有也。初，鴻章辦海防，政府歲給四百萬。其後不能照撥，而戶部又奏立限制，不令購船械。鴻章雖屢言，而事權不屬，蓋終不能竟厥功焉。

三年，晉、豫旱災，鴻章力籌賑濟。時直隸亦患水，永定河居五大河之一，累年漫決，害尤甚。鴻章修復金門徬及南、上、北三灰壩。盧溝橋以下二百餘里，改河築堤，緩其溜勢。別濬大清河、滹沱河、北運河、減河，以資宣洩，自是水患稍紓。

五年，命題穆宗毅皇帝、孝哲毅皇后神主，賞加太子太傅銜。六年，巴西通商，以全權大臣定約。八年，丁母憂，諭俟百日後以大學士署理直隸總督，鴻章累辭，始開缺，仍駐天津督練各軍，並署通商大臣。朝鮮內亂，鴻章時在籍，趣赴天津，代督張樹聲飭提督吳長慶率淮軍定其亂，鴻章策定朝鮮善後事宜。九年，復命署總督，累乞終制，不允。

十年，法越構兵，雲貴總督岑毓英督師援越。法乃自請講解，鴻章與法總兵福祿諾議訂條款，既竣，而法人伺隙陷越諒山，薄鎮南關，兵艦馳入南洋，分擾閩、浙、臺灣，邊事大棘。北洋口岸，南始砲臺，北迄山海關，延袤幾三千里，而旅順口實為首沖。乃檄提督宋慶、水師統領提督丁汝昌守旅順，副將羅榮光守大沽，提督唐仁廉守北塘，提督曹克忠、總兵葉志超守山海關內外，總兵全祖凱守煙臺，首尾聯絡，海疆屹然。十一年，法大敗於諒山。計窮，復尋成。授全權大臣，與法使巴德納增減前約。事平，下部議敘。是年朝鮮亂黨入王宮，戕執政大臣六人。提督吳兆有以兵入護，誅亂黨，傷及日本兵。日人要索議統將罪，鴻章嚴拒之，而允以撤兵寢其事。九月，命會同醇親王辦理海軍。

十二年，以全權大臣定法國通商滇粵邊界章程。十三年，會訂葡萄牙通商約。十四年，海軍成船二十八，檄飭海軍提督丁汝昌統率全隊，周歷南北印度各海面，習風濤，練陣技，歲率為常。十五年，太后歸政，賞用紫韁。十七年，平熱河教匪，議敘。十九年正月，鴻章年七十，兩宮賜「壽」。二十年，賞戴三眼花翎，而日朝變起。

初，鴻章籌海防十餘年，練軍簡器，外人震其名，謂非用師逾十萬，不能攻旅順，取天津、威海。故俄、法之警，皆知有備而退。至是，中興諸臣及湘淮軍名將皆老死，鮮有存者。鴻章深知將士多不可恃，器械缺乏不應用，方設謀解紛難，而國人以為北洋海軍信可恃，爭起言戰，廷議遂銳意用兵。初敗於牙山，繼敗於平壤，日本乘勝內侵，連陷九連、鳳凰諸城，大連、旅順相繼失。復據威海衛、劉公島，奪我兵艦，海軍覆喪殆盡。於是議者交咎鴻章，褫其職，以王文韶代督直隸，命鴻章往日本議和。二十一年二月，抵馬關，與日本全權大臣伊藤博文、陸奧宗光議，多要挾。鴻章遇刺傷面，創甚，而言論自若，氣不少衰。日皇遣使慰問謝罪，卒以此結約解兵。會訂條款十二，割臺灣畀之，日本悉交還侵地。七月，回京，入閣辦事。

十二月，俄皇加冕，充專使致賀，兼聘德、法、英、美諸國。二十二年正月，陛辭，上念垂老遠行，命其子經方、經述侍行。外人夙仰鴻章威望，所至禮遇逾等，至稱為東方畢士馬克。與俄議新約，由俄使經總署訂定，世傳「中俄密約」。七閱月，回京復命。兩宮召見，慰勞有加，命直總理各國事務衙門。

二十三年，充武英殿總裁。二十四年，命往山東查勘黃河工程。疏稱遷民築堤，成工匪易，惟擇要加修兩岸堤墊，疏通海口尾閭，為救急治標之策。下其奏，核議施行。

十月，出督兩廣。二十六年，賞用方龍補服。拳匪肇亂，八國聯軍入京，兩宮西狩。詔鴻章入朝，充議和全權大臣，兼督直隸，有「此行為安危存亡所系，勉為其難」之語。鴻章聞警兼程進，先以兵剿畿甸匪，孑身入京，左右前後皆敵軍，日與其使臣將帥爭盟約，卒定和約十二款。二十七年七月，講成，相率退軍。

大亂之後，公私蕩然。鴻章奏陳善後諸務。開市肆，通有無，施粥散米，中外帖然。並奉詔行新政，設政務處，充督辦大臣，旋署總理外務部事。積勞嘔血薨，年七十有九。事聞，兩宮震悼，錫祭葬，贈太傅，晉封一等侯，謚文忠。入祀賢良祠，安徽、浙江、江蘇、上海、江寧、天津各建祠以祀，並命於京師特建專祠。漢臣祀京師，蓋異數也。

鴻章長軀疏髯，性恢廓，處榮悴顯晦及事之成敗，不易常度，時以詼笑解紛難。尤善外交，陰陽開闔，風採凜然。外國與共事者，皆一時偉人。及八國定盟，其使臣大將多後進，視鴻章皆丈人行也，故兵雖勝，未敢輕中國。聞其薨，咸集吊唁，曰：「公所定約不敢渝。」其任事持大體，不為小廉曲謹。自壯至老，未嘗一日言退，嘗以曾國籓晚年求退為無益之請，受國大任，死而後已。馬關定約還，論者未已，或勸之歸。鴻章則言：「於國實有不能恝然之誼，今事敗求退，更誰賴乎？」其忠勤皆類此。居恆好整以暇，案上置宋搨蘭亭，日臨摹百字，飲食起居皆有恆晷。長於奏牘，時以曾、李並稱云。鴻章初以兄子經方為子，後生子經述，賞四品京堂，襲侯爵；經邁，侍郎。

論曰：中興名臣，與兵事相終始，其勛業往往為武功所掩。鴻章既平大難，獨主國事數十年，內政外交，常以一身當其沖，國家倚為重輕，名滿全球，中外震仰，近世所未有也。生平以天下為己任，忍辱負重，庶不愧社稷之臣；惟才氣自喜，好以利祿驅眾，志節之士多不樂為用，緩急莫恃，卒致敗誤。疑謗之起，抑豈無因哉？


\end{pinyinscope}