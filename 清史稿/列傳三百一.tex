\article{列傳三百一}

\begin{pinyinscope}
土司三

○雲南

雲南古滇國。自越巂蠻夷任貴自領太守，漢光武即授以印綬，不以內地官守例之。若爨、若蒙，皆以本土大姓，就官累世，為一方長。元封梁王於滇，與大理之段分治。明破梁王，滅大理，就土官而統馭之，分宣慰使、宣撫使、安撫使、正副長官司、土府、土州以治之。

清順治十七年，平西王吳三桂定雲南，明永明王走緬甸，以沐府舊地封三桂，永鎮雲南。康熙十四年，撤籓，三桂遂叛。三桂死，其孫世璠襲。二十一年，克之，世璠自殺，雲南大定。

雍正初，改土歸流之議起。四年夏，先革東川土目，即進圖烏蒙。時烏蒙土府祿萬鍾、鎮雄土府隴慶侯皆年少，兵權皆握於其叔祿鼎坤、隴聯星。鄂爾泰令總兵劉起元屯東川，招降祿鼎坤。惟祿萬鍾制於漢奸，約鎮雄兵三千攻鼎坤於魯甸，鄂爾泰遣游擊哈元生敗之；又檄其相仇之阿底土兵共搗烏蒙，連破關隘，賊遂敗走鎮雄。鄂爾泰復招降隴聯星，而鼎坤亦以兵三千攻鎮雄之脅，兩酋皆遁四川，於是兩土府旬日平。以烏蒙設府，鎮雄設州，又設鎮於烏蒙，控制三屬，由四川改隸雲南，以一事權。其東川法戛土目祿天祐、烏蒙米貼土目祿永孝，尚各據巢患邊。六年春，遣兵破擒法戛，又遣副將郭壽域以兵三百捕米貼賊，逃渡小金沙江，糾四川沙馬司及建昌、涼山各夷惈數千潛回，襲陷官兵。鄂爾泰遣總兵張耀祖、參將哈元生三路搜討。詔四川建昌、永寧官兵聽鄂爾泰節制。於是自小金沙江外，沙馬、雷波、吞都、黃螂諸土司地，直抵建昌，袤千餘里，皆置營汛，形聯勢控，並擒雷波土司楊明義；而哈元生回軍復敗阿盧土司之眾數千，屯田東川，歲收二萬餘石，課礦歲萬金，資兵餉。軍甫定，祿鼎坤以功擢河南參將，怏怏失望。其子祿萬福乞回魯甸治產，見總兵劉起元軍律不肅，陰會其舊部謀變。時烏蒙商民萬計，有險可扼，且賊止標弩，無大砲，而劉起元惟媮餒賄和，賊遂陷鎮城，盡戕兵民，遍煽東川、鎮雄及四川涼山蠻數萬叛。鄂爾泰奏言：「臣用人僨事，請別簡大臣總督兩省，暫假臣提督，將兵討賊雪憤。」世宗慰留之。鄂爾泰調官兵萬餘，土兵半之，三路進攻。先令總兵魏翥國率兵二千，七日馳抵東川，得不陷；而魏翥國旋為祿鼎明刺傷，乃以官祿代翥國。烏蒙委總兵哈元生、副將徐成貴，鎮雄委參將韓勛。勛以兵四百扼奎鄉，敗賊四千，連破四寨。哈元生以千餘兵討烏蒙，先至得勝坡，遇賊二萬。其黑寡、暮末二渠皆萬人敵。黑寡持長槍，直犯元生，元生左格槍，右拔矢，應手殪之；又射殪暮末，即竿揭二首以進，賊奪氣。再戰再捷，進至倚那岡。賊數萬，連營十餘里。我兵三千、土兵千，夜設伏賊營左右，而嚴陣以待。黎明，賊數路來犯，不動。將偪陣，砲起，大呼奮擊，山後伏兵左右夾攻，賊大潰，盡破其八十餘營，獲甲械輜重山積。即日抵烏蒙，賊見元生旗，即反走，克三關，祿萬福兄弟、祿鼎坤均伏誅。

六年，鄂爾泰總督三省，其土州安於蕃、鎮沅土府刁澣，及赭樂長官土司、威遠州、廣南府各土目，先後劾黜。惟刁氏之族舍土目煽糾威遠黑惈復反，戕知府劉洪度。於是盡徙已革土司土目他省安置，並搜剿黨逆之威遠、新平諸惈，冒瘴突入，擒斬千計，而我將士亦患瘴死二百餘。又進剿瀾滄江內孟養、茶山土夷，即明王驥兵十二萬，大舉再徵，諸蠻驚謂「自古漢兵所未至者」也。鄂爾泰先檄車裏土兵截諸江外，官兵各持斧鍬開路，焚柵湮溝，連破險隘，直抵孟養，據蠻坡通餉道；其六茶山巢穴四十餘寨，乃用降夷鄉導，以賊攻賊，於是深入數千里，無險不搜。惟江外歸車裏土司，江內地全改流。升普洱為府；移沅江協副將駐之。於思茅、橄欖壩各設官戍兵，以扼蒙緬、老撾門戶。於是廣南府土同知、富州土知州，各原增歲糧二三千石，並捐建府、州城垣。孟連土司獻銀廠，怒江野夷輸皮幣，而老撾、景邁二國皆來貢象，緬甸震焉。乾隆三十四年，遷孟拱土司於關外。緬甸事詳見緬甸傳。

雲南府：

羅次縣

煉象關土巡檢，居煉象關大街。清順治十六年，土巡檢李文秀歸附，仍授舊職。傳至李東祚，乾隆五十年，改為從九品土官，世襲。

祿豐縣

南平關土巡檢，居土官村。清順治十六年，土巡檢李楚南歸附，仍授舊職。傳至李東來，乾隆五十年，改為從九品土官，世襲。

大理府：

趙州

定西嶺土巡檢，居定西嶺。清順治十六年，土巡檢李齊鬥歸附，仍授舊職。

雲南縣土縣丞，在縣城。清順治十六年，土知縣楊玉蘊子岳歸附，仍授土知縣世職。康熙六年，雲南縣改設流官知縣，其知縣改縣丞，世襲。

雲南縣土主簿，居土官村，離城十里。清順治十六年，土主簿張維歸附，仍授世職。

鄧川州

青索鼻土巡檢，在青索鼻。清順治十六年，土巡檢楊應鵬歸附，仍授舊職。傳至楊榮昌，乾隆五十年，改為從九品土官，世襲。

浪穹縣

浪穹縣土典史，在縣城。清順治十六年，土典史王鳳州歸附，仍授世職。

蒲陀崆土巡檢，在蒲陀崆，距縣城十五里。清順治十六年，土巡檢楊爭先歸附，仍授世職。

鳳羽鄉土巡檢，在鳳羽鄉，距縣城三十里。清順治十六年，土巡檢尹德明歸附，仍授世職。

上江嘴土巡檢，在上江嘴，距縣一百二十里。清順治十六年，土巡檢楊康國歸附，仍授世職。

下江嘴土巡檢，在下江嘴，距縣九十里。清順治十六年，土巡檢何應福歸附，仍授世職。

雲龍州

箭桿場土巡檢，居箭桿場。清順治十六年，土巡檢字題鳳歸附，仍授世職。舊屬鄧川州，康熙二年，改隸雲龍州。

十二關長官司，在府東三百里。清順治十六年，長官司李恬森歸附，仍授世職。

老窩土千總，居老窩。清順治十六年，土知州段德壽歸附，後裁。乾隆十二年，德壽孫維精剿秤戛夷賊有功，十七年，授土千總世職。道光元年，永北軍務，段克勛帶練擒賊，給五品頂戴。

六庫土千總，居六庫。其先段復健，明土知州段保十七世孫。清乾隆十二年，徵秤戛夷賊有功，十七年，授土千總世職。道光元年，永北軍務，段履仁帶練擒賊，給五品頂戴。

漕澗土把總，居漕澗。清順治十八年，左文燦以堵御功授土官長官司，子停襲。乾隆十二年，文燦曾孫左世英隨征秤戛夷賊有功，授土把總，世襲。

鄧川州土知州，清順治十六年，土知州阿尚夔歸附，仍授世職。曾孫遠，因縱賊殃民，雍正四年改流，安插江西。

臨安府：

納樓茶甸長官司，在府西南一百八十里。清順治十六年，長官司普率歸附，仍授世職。康熙四年，率附王祿叛，官兵討之，乞降，赦之，以子向化襲。

納更山土巡檢，距府東南二百八十里。清順治十六年，土巡檢龍天正歸附，仍授世職。

虧容甸長官司，在府西南一百四十里。清順治十六年，長官司孫大昌歸附，仍授副長官世職。

思陀鄉土舍，在府西南二百五十里。清順治十六年，長官司李秉忠歸附，仍授長官司、副長官世職。後絕，改土舍。康熙二十年，以李世元繼襲。

溪處長官司副長官，在府西南三百一十五里。清順治十六年，長官司恩忠歸附，仍授副長官世職。康熙四年，附祿昌賢叛，伏誅，改土舍。

瓦渣鄉長官司，在府西南二百四十里。清順治十六年，錢覺耀歸附，仍授副長官世職。康熙四年，通王祿叛，官兵擒斬之，職除，改土舍。

左能寨長官司，在府西南二百三十里。清順治十六年，吳應科歸附，以非滇志所載，下臨安府查核，稽其譜系，蓋應科為明蚌頗十一世孫，因改土舍，準襲。

落恐甸長官司，在府西南二百里。清順治十六年，明授副長官司陳玉歸附，因號紙無存，給便委土舍，仍準世襲。

阿邦鄉土舍，在府東南二百一十里。明授土守備。清順治十六年，土守備陶順祖歸附，守職如故。旋議土司不宜加武職，改土舍。

慢車鄉土舍，在府西南一百四十里。清順治間，元江土夷亂，漫車土目刀岡隨官軍協剿，授土舍世職。

稿吾卡土把總，在府東南二百八十里。清雍正間，納更土目龍在渭隨征元普逆夷有功，給土把總職銜。嘉慶二十二年，江外夷匪滋事，龍定國父子陣亡，奏準世襲土把總。

十五猛，縱橫四百餘里。明初為沐氏勛莊。清順治十七年，吳三桂請並云南荒田給與籓下壯丁耕種。康熙七年，奏旨圈撥。叛後，變價歸建水徵收。猛各設一掌寨，督辦錢糧。管有猛喇、猛丁、猛梭、猛賴、猛蚌、茨桶壩、五畝、五邦、者米、猛弄、馬龍、瓦遮、斗巖、阿土、水塘十五寨。

教化三部長官副長官。清順治十六年，副長官龍升歸附，仍以張長壽為名，許之，授世職。康熙四年，附王祿叛，誅之，以其地為開化府，設流官。

王弄山長官司副長官。清順治十六年，副長官王朔歸附，授世職。康熙四年，朔與祿昌賢叛，官兵討之，朔自焚死，以其地屬開化府。

阿迷州土知州，舊有土目李阿側。清康熙四年，從討王朔有功，授土知州世職。傳至李純，濫派橫徵，為惈夷所控。雍正四年，籍其產，安置江西，改流。

寧州土知州，清順治十六年，祿昌賢歸附，仍授世職。十七年，降州同。明年，以舉首梅道人等謀逆，復原職。康熙四年，以叛伏誅。

寧州土州判。清康熙十九年，滇有李者祿歸附，準世襲州判。後絕，停襲。

習峨縣土知縣。清順治十六年，祿益歸附，仍授世職。康熙四年，與祿昌賢等叛改流。

習峨縣土主簿。清順治十六年，王揚祖歸附，仍授世職。康熙四年，與祿昌賢等叛，伏誅，職除。

蒙自縣土縣丞。土知縣陸氏被黜，其土舍寧州祿重據土官村，溺於酒色，不能馭下。其目把李輔舜等叛歸沙源，源以兵乘之，遂破有土官村。沙定洲踞會城，令李輔舜子日芳竊據蒙自。定洲敗，日芳遂家於蒙。清康熙四年，日芳弟日森子世籓、世屏附寧州祿昌賢叛，總兵閻鎮破之。世籓遁，追斬之；世屏出降，免死，充大理軍。後吳三桂反，給世屏偽總兵劄。大師復滇，世屏持劄歸附，授蒙自縣土縣丞職，不準世襲。

楚雄府：

楚雄縣土縣丞。清順治十六年，土縣丞楊春盛歸附，仍授舊職。乾隆五十年，改為正八品土官，世襲。

鎮南州土州同，居本城。清順治十六年，土州同段光贊歸附，仍授世職。

鎮南州土州判，居鎮南州城東北。清順治十六年，土州判陳昌虞歸附，仍授世職。

阿雄關土巡檢，居鎮南州屬。清順治十六年，土巡檢者光祖歸附，仍授世職。

鎮南關土巡檢。清順治十六年，土巡檢楊繼祖歸附，仍授舊職，傳至楊文輝，乾隆五十年，改為從九品土官，世襲。

姚州土州同，居姚州西界彌興官莊。清順治十六年，土州同高顯錫歸附，仍授舊職。傳至高配忝，乾隆五十年，改為從六品土官，世襲。

廣通縣

回磴關土巡檢，居回磴關。清順治十六年，土巡檢楊忠藎歸附，仍授舊職。傳至楊怡，乾隆五十年，改為從九品土官，世襲。

沙矣舊土巡檢。清順治十六年，土巡檢蘇鑒歸附，仍授舊職。傳至蘇敬，乾隆五十年，改為從九品土官，世襲。

定遠縣土主簿，居本城。清順治十六年，土主簿李世卿歸附，仍授舊職。傳至李毓英，

乾隆五十年，改為正九品土官，世襲。

姚安府土同知。清順治十六年，土同知高映歸附，仍授世職。傳至李厚德，雍正三年，以不法革職，安置江南。

澂江府：

新興州土州判，居州南研和邑。清康熙十九年，復滇，土人王鳳授偽游擊，迎至廣西路投誠；隨征石門坎、馬別河、黃草壩皆有功，授土州判世職。

河陽縣安插土官。清順治初，土官刀韜歸附，止給劄，仍準世襲。沿至刀廷俊，裁革。

新興州

鐵爐關土巡檢。清順治十六年，土巡檢王先榮歸附，授世職。康熙四年，同王耀祖叛，削除。

廣南府：

廣南府土同知。清順治十六年，儂鵬歸附，授同知世職。傳至儂毓榮，乾隆三十一年，從征普洱、緬甸。三十七年，頒給土同知關防。子世昌，嘉慶二年從徵貴州仲苗，加銜一等，賞戴花翎，世襲。

富州土知州，在府東二百六十五里。清順治十六年，土知州沈昆巘歸附，仍授世職。康熙九年，頒給州印。後以罪黜，傳至沈肇乾。雍正八年，肇乾復以罪黜。

順寧府：

雲州

大猛麻土巡檢。清順治十六年，土巡檢俸新命歸附，仍授世職。

緬寧

猛猛土巡檢，明末奔竄，失其印信號紙，未能請襲。傳子紫芝，清康熙五十四年歸附，貢象，仍授世職，頒給鈐記。乾隆二十九年，改屬順寧府。

孟連宣撫司，在順寧府邊外南境，舊隸於永昌府。清康熙四十八年，刁派鼎貢象，歸附，授宣撫司世職。派鼎死，子刁派春年幼，叔祖刁派烈撫孤。有刁派猷謀殺派烈，奪印爭職，安插省城，另給宣撫司鈐記便委。傳至刁派新，因地處極邊，界連外域，定為經制宣撫司，頒給印信號紙。乾隆二十九年，改隸順寧府。

猛緬長官司，清乾隆十一年，歸流，改其地為緬寧，設流官通判駐其地。

曲靖府：

平彞縣土縣丞，居平彞縣竹園村。清順治初，土縣丞龍闊歸附，仍舊世襲。


\end{pinyinscope}