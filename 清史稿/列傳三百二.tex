\article{列傳三百二}

\begin{pinyinscope}
土司四

○貴州

貴州古羅施鬼國，漢夜郎國，並牂牁、武陵郡地。唐亦置播州、思州。元置八番、順元諸軍民宣慰使司以羈縻之。明靄翠、奢香最為效忠。後則播州之楊、永寧之奢、水西之安，為西南鉅患，楊氏滅，為遵義、平越二府；奢氏滅，為永寧縣。清初，黔省安氏猶強。經孫可望之亂，未頒正朔，苗蠻蠢動，諸擅兵相攻者，蹂躪地方，無有寧日。

順治十五年，經略洪承疇定貴州。十七年四月，馬乃營土目龍吉兆等反。雲、貴既平，各土司俱奉貢賦，遵約束。龍吉兆收養亡命，私造軍器，奸民文元、胡世昌、況榮還等俱黨附之，遙結李定國為聲援，糾合鼠場營龍吉佐、樓下營龍吉祥歃血盟，掠廣西泗城州之土寨，安南衛之阿計、屯水橋、麻衣沖、下三阿、白屯等處，所過劫戮。總督趙廷臣、巡撫卞三元招諭不服，乃合疏請討。十一月十九日，廷臣破果母寨，殺賊數千，擒吉兆子、吉佐妻，殲逆黨文元、胡世昌於陣，遂乘勝破呷寨。吉兆閉寨拒守，官兵圍之。十八年二月，廷臣令官兵人持一炬，縱火焚其寨，破之。吉兆及逆黨況榮還等皆伏誅，馬乃平。

九月，劉鼎叛。康熙二年正月，丹平土官莫之廉以隱匿劉鼎伏誅。金築土官王應兆與鼎通，總督楊茂勛討平之，鼎敗逃水西。七月，被獲伏誅。

三年正月，逆賊常金印等謀反，伏誅。金印，上元人，自稱常遇春之後，從粵走黔，與水西安坤、皮熊等同謀反。金印稱「蕩虜大將軍湘平伯」，偽造印敕旗纛，聚黨陳鳳麟、高岑、吉士英、米應貴等，煽誘諸土司為亂，為同黨陳大出首，俱就擒。

二月，水西宣慰司安坤叛。初，經略洪承疇至沅，師不能進，承疇招安坤，許以如元阿盡、明靄翠故事，坤大喜，繳印歸誠，引大兵由小路進入貴陽。滇、黔底定，敘坤功，許世襲，兼賜袍帽靴服採幣。朋總兵皮熊合謀，蠢蠢思動，蹤跡頗露。總督楊葆勛曰：「水西地方沃野千里，地廣兵強，在滇為咽喉，在蜀為門戶，若於黔則腹心之蠱毒也。失今不討，養癰必大。」乃請剿。命總管吳三桂督云、貴各鎮兵分東西兩路討之。三月，三桂統十鎮兵由畢節七星關入，令總兵劉之復駐兵大方，遏其沖逸，分提督李本深統貴州四鎮兵由大方之六歸河會剿，屯糧於三岔河。而檄黔省兵書誤書「六歸」為「陸廣」，於是本深兵及黔、蜀二省所運之糧盡屯陸廣，三路氣息隔絕不相通。三桂受困兩月，食將絕，外援不至。永順總兵劉安邦戰死，受圍益迫。適水西土目安如鼎遣人偵黔營虛實，為本深所獲，始知三桂被圍已久，乃使為引導，整兵入援。副將白世彥手斬驍賊以徇於陣，賊遂敗走。總兵李如碧亦率精兵入重圍，運糧接濟，兵合為一，敗賊阿作峒，復敗之得初峒，九月又敗之紅崖峒。坤率其妻祿氏逃於木弄箐，復逃至烏蒙，烏蒙不納。坤遣漢把曾經賚印投降，不許，生擒坤於大方之杓箐，並擒皮熊、安重聖等。皮熊不食十五日而死，坤與重聖俱伏誅。

四年十二月，郎岱土司隴安籓反，命吳三桂發兵討之。籓乃安坤親黨。坤滅後，招納坤餘孽隴勝等，及安重聖妻隴氏，殺安順府經歷袁績，攻破關嶺，直犯永寧。隴勝等亦攻犯大定、威寧，殺畢節經歷秦文。五年六月，隴安籓伏誅，郎岱平。

二十四年七月，黎平賊何新瑞反。新瑞本李姓，初在靖州為僧，後至平茶所犯罪，逃至新化，乃冒姓何，稱故明總督何騰蛟子，煽惑苗民作亂，黎平官兵擊敗之。二十五年二月，新瑞伏誅，徙土司韋有能等，以其地入永從縣。

廣順州之長寨，寨據各苗之腹。前總督高其倬誘擒阿近，議設營汛，以控前後左右各寨。雍正四年夏，官兵焚其七寨，未獲首逆，副將劉業浚即退營宗角，且言三不可剿。鄂爾泰駁以三不可不剿；令總兵石禮哈搜討，盡殲首從，勒繳軍器，建參將營，分扼險要，易服薙發，立保甲，稽田戶。於是乘威招服黔邊東西南三面廣順、定番、鎮寧生苗六百八十寨，鎮寧、永寧、永豐、安順生苗千三百九十八寨，地方千餘里，直抵粵界。

鎮遠清水江者，沅水上游也，下通湖廣，上達黔、粵，而生苗據其上游，曰九股河，曰大小丹江，沿岸數百里，皆其巢窟。古州者，有里有外。里古州距黎平府百八十里，即元置古州八萬洞軍民長官司所也。地周八十餘里，戶四五千，口二萬餘。都江、溶江界其左右，合為古州江。由此東西南北各二三百里為外古州，約周千二三百里，戶數千，口十餘萬，可敵兩三州縣。環黔、粵萬山間，而諸葛營踞其中，倚山面川，尤據形勢。張廣泗守黎平，輕騎深入周勘，倡議置鎮諸葛營，扼吭控制，而其外戶為都勻、八寨，內戶為丹江、清江。乃於六年夏，先創八寨以通運道，分兵進攻大小丹江，出奇設伏，盡焚負固之雞講五寨。苗赴軍乞降，飲血刻木，埋石為誓。九年，乘勝沿九股河下抵清水江。時九股苗為漢奸曾文登所煽，言改流升科，額將歲倍，且江深崖險，兵不能入。及官軍至，以農忙佯乞撫，廣泗亦佯許之，而潛舟宵濟，扼其援竄。蘇大有、張禹謨突搗其巢，又敗其夜劫營之賊，填壕拔橛，冒險深入，苗四山號泣，縛曾文登以獻。於是清水江、丹江皆奏設重營，以控江路，令兵役雇苗船百餘，赴湖南市鹽布糧貨，往返不絕，民、夷大忭，估客雲集。

古州自昔奧樸，自清初吳三桂偽將馬寶兵由楚竄滇，取道古州，諸苗遮獲其大砲重甲火藥，由是日強，而上下江尤甚。上江為來牛、定旦，下江為溶峒。當廣泗初至，苗皆謂官兵不能久，依違從撫，及聞諸葛營建城堡，遂群起拒命。八年秋，廣泗督官兵夜半集苗船為浮橋，攻其不備，進攻上江之來牛、定旦，擒斬四千，獲砲械無算。其下江溶峒之深遠大箐，危峰障日，皆伐山通道，窮搜窟宅。乃遍勘上下江，濬灘險，置斥堠，通餉運。其都江、清水江之間，有丹江橫貫，惟隔陸路五十餘里，為之開通，於是楚、粵商艘直抵鎮城外，古州大定。

初，世宗以廣泗招撫古州，不煩兵力，由知府逾年擢至巡撫，遣侍讀春山、牧可登至軍察之，並頒犒師銀十萬兩。鄂爾泰約廣西巡撫金鉷赴貴陽會籌邊事，乃議黎平府設古州鎮，而都勻府之八寨、丹江，鎮遠府之清水江，設協營，增兵數千，為古州外衛；後復改清江協為鎮，與古州分轄。世宗嘉鄂爾泰之勞，錫封襄勤伯，世襲罔替。九年冬，入為武英殿大學士，以高其倬代之，以元展成巡撫貴州。

十二年，哈元生進新闢苗疆圖志，以尹繼善督云、貴，而復有黔苗之變。初，苗疆闢地二三千里，幾當貴州全省之半，增營設汛，凡腹內郡縣防兵大半移戍新疆。又鄂爾泰用兵招撫，止及古州、清江，未及臺拱之九股苗。有司輒稱臺拱原內屬，巡撫元展成易視苗疆，遽於十年設營駐兵。時秋稼未穫，苗佯聽版築，而刈穫甫畢，即傳集上下九股數百寨，叛圍大營，並扼排略大關之險，以阻餉道。營中樵汲皆斷，死守彌月，援至始解。提督哈元生入覲回黔，十一年春，進軍臺拱，攻賊於番招之蓮花，破之，設戍其上。

十三年春，苗疆吏以徵糧不善，遠近各寨蜂起，遍傳大刻。總兵韓勛破賊古州之王家嶺，賊復聚集清江、臺拱間，番招屯復圍於賊。巡撫元展成與哈元生不合，倉卒調兵五千，盡付副將宋朝相領之赴援，半途亦困於賊。賊探知內地防兵半戍苗疆，各城守備空虛，於是乘間大入，陷凱里，陷重安江驛，陷黃平州，陷巖門司，陷清平縣、餘慶縣，焚掠及鎮遠、思州。而鎮遠府治無城。人心恟懼，臺拱、清江各營汛亦多為賊誘陷。逆氛四起，省城戒嚴。四月，哈元生乃以親兵三百自出督師，扼清平之楊老驛。六月，詔發滇、蜀、楚、粵六省兵會剿，特授哈元生揚威將軍，湖廣提督董芳副之。七月，又命刑部尚書張照為撫定苗疆大臣，副都御史德希壽副之。時尹繼善已遣雲南兵二千星夜赴援，湖、粵兵亦繼至。生苗見各路援兵漸集，各擄掠回巢，棄城弗守。元生進軍凱里，檄各鎮克復諸城，又合攻重安江賊，以開滇師之路。生苗既回巢穴，則糾眾攻圍新疆各營汛，於是臺拱、清江、丹江、八寨諸營復同時告急。時廣西兵八千已至古州，廣東兵餉亦晝夜溯流而上，湖廣兵先後集鎮遠界。元生遣古州鎮韓勛攻毀首逆各巢，又分兵三路：一由槁貢以通臺拱，一由八弓援柳羅以通清江，一走都勻援八寨；而八寨協副將馮茂復誘殺降苗六百餘及頭目三十餘冒功，於是苗逃歸者，播告徒黨，詛盟益堅，多手刃妻女而後出抗官兵。陷青溪縣城，而清江之柳羅、都勻之丹江，自春夏被圍半載，糧盡援絕，九閱月圍始解。

張照奉命赴苗疆，且令察其利害。照至沅州、鎮遠，則密奏改流非策，致書諸將，首倡棄地之議，且袒董芳，專主招撫，與哈元生齟。楚、粵官兵皆隸芳麾下。旋議分地分兵，施秉以上用滇、黔兵，隸元生；施秉以下用楚、粵兵，隸董芳。於是已進之兵，紛紜改調互換，而哈元生、董芳遂欲將村寨道路盡畫上下界，文移辨論，致大兵雲集數月，曠久無功，賊乘間復出焚掠，清平、黃平、施秉間紛紛告警。當是時，中外畏事者，爭咎前此苗疆之不當闢，目前苗疆之不可守，全局幾大變。

八月，召張照、德希壽還。十月，授張廣泗七省經略，哈元生以下咸受節制。旋逮張照、董芳、哈元生及元展成治罪。廣泗奏言：「張照等所以無功者，由分戰兵守兵為二，而合生苗、熟苗為一也。兵本少而復分之使單，賊本眾而復驅之使合。且各路首逆，自古州敗退，咸聚於上下九股、清江、丹江、高坡諸處，皆以一大寨領數十百寨，雄長號召，聲勢犄角，我兵攻一方，則各方援應，彼眾我寡，故賊日張，兵日挫。為今日計，若不直搗巢穴，殲渠魁，潰心腹，斷不能渙其黨羽，惟有暫撫熟苗，責令繳兇獻械，以分生苗之勢。而大兵三路同搗生苗逆巢，使彼此不能相救，則我力專而彼力分，以整擊散，一舉可滅，而後再懲從逆各熟苗，以期一勞永逸。」廣泗乃調全黔兵集鎮遠，以通云、貴往來大路。以精兵四千餘攻上九股，四千餘攻下九股，而自統五千餘攻清江下流各寨，是冬，刻期並舉。

乾隆元年春，復增兵分八路排剿抗拒逆寨，遺孽盡竄牛皮大箐。箐圜苗巢之中，盤亙數百里，北丹江，南古州，西都勻、八寨，東清江、臺拱，危巖切雲，老樾蔽天，霧雨冥冥，蛇虺所國，雖近地苗蠻，亦無能悉其幽邃，故首逆諸苗咸藪伏其中，恃官兵所萬不能至，俟軍退復圖出沒。廣泗檄諸軍分扼箐口以坐困之，又旁布奇兵箐外以截逋逸，如阹獸網魚，重重合圍，以漸進偪。自四月至五月，將士犯瘴癘，冒榛莽，靡奧不搜，靡險不剔，並許其黨自相斬捕除罪。由是憝魁罔漏，俘馘萬計，其饑餓顛隕死崖谷間者，不可計數。六年，復乘兵威搜剿附逆熟苗，分首惡、次惡、脅從三等，涉秋徂暑，先後埽蕩，共毀除千有二百二十四寨，赦免三百八十有八寨，陣斬萬有七千六百有奇，俘二萬五千有奇，獲銃砲四萬六千五百有奇，刀矛弓弩標甲十有四萬八千有奇。宥其半俘，收其叛產，設九衛，屯田養兵戍之。詔盡豁新疆錢糧，永不徵收，以杜官胥之擾。其苗訟仍從苗俗處分，不拘律例。以廣泗總督貴州兼管巡撫事，世襲輕車都尉。自是南夷遂不反。

五年夏，湖南靖州、武岡瑤，城步橫嶺苗，與廣西瑤同叛。總督班第使鎮筸總兵劉策名以兵五千進剿，以五千應援，詔廣泗復以欽差大臣節制軍務。先後斬馘五千餘，俘五千餘，於十二月班師。

鄂爾泰卒於乾隆十年，以開闢西南夷功，配享太廟。

後乾隆六十年，松桃苗變；及咸豐二年，教匪變，煽及苗疆，同治十二年方定。然非土司肇事，故不錄。

貴陽府：

中曹長官司，在府南十五里。明洪武三年，以謝石寶為長官司。傳至謝正倫，清順治十五年，歸附，仍準世襲。

副司，劉氏，清雍正七年，於土權疊害案內改流官。

養龍長官司，在府北二百二十里。明洪武五年，以蔡普為長官司。傳至蔡瑛，清康熙八年，歸附，準世襲。

白納長官司，在府南七十里。元為白納縣，尋改。明初，以周可敬為長官司。傳至周爾齡，清順治十五年，歸附，仍準世襲。

副長官。趙啟賢同。

虎墜長官司，在府東六十里。明洪武三年，以宋璢為長官司。傳至宋繼榮，清順治十六年，歸附，仍準世襲。

定番州

程番長官司，唐末，程元龍平定溪洞，世守程番。元改給安撫司印。明洪武四年，改授程番長官司。傳至程民新，清順治十五年，歸附，仍準世襲。

上馬橋長官司，在州北二十里。自唐末方定遠開疆，明洪武四年，改授長官司。傳至方維新，清順治十五年，歸附，仍準世襲。

小程番長官司，在州北五里。始自唐末程鸞。明洪武四年，改授小程番長官司。傳至程登雲，清順治十五年，歸附，仍準世襲。

盧番長官司，在州北五里。始自唐末盧君聘。元置羅番靜海軍安撫司。明洪武四年，改授盧番長官司。傳至盧大用，清順治十五年，歸附，仍準世襲。

方番長官司，在州南十里。始唐末方德。明洪武四年，改授方番長官司。傳至方正綱，清順治十五年，歸附，仍準世襲。

韋番長官司，在州南五里。唐韋四海守此土。明洪武四年，改授韋番長官司。傳至韋璋，清順治十五年，歸附，仍準世襲。

臥龍番長官司，在州南十五里。唐時，龍德壽據此。明洪武四年，改授臥龍番長官司。傳至龍國瑞，清順治十五年，歸附，仍準世襲。

小龍番長官司，在州東南二十里。唐時，龍方靈據此。明洪武四年，改授小龍番長官司。傳至龍象賢，清順治十五年，歸附，仍準世襲。

金石番長官司，在州東二十五里。唐時，石寶據此。明洪武四年，改授金石番長官司。傳至龍如玉，清順治十五年，歸附，仍準世襲。

羅番長官司，在州南三十里。始自唐時龍應召。明洪武四年，改授羅番長官司。傳至龍從雲，清順治十五年，歸附，仍準世襲。

大龍番長官司，在州東三十里。始於唐時龍昌宗。明洪武四年，改授大龍番長官司。傳至龍登雲，清順治十五年，歸附，仍準世襲。

木瓜長官司，在州西七十里。始於元時石期璽。明洪武八年，改授木瓜長官司。傳至石玉林，清順治十五年，歸附，仍準世襲。

副長官，始於元時顧德。明洪武八年，改授木瓜副長官。傳至顧大維，清順治十五年，歸附，仍準世襲。

麻鄉長官司，在州西七十五里。明洪武十年，以得玉思為麻鄉長官司。傳至得志，清順治十五年，歸附，仍準世襲。

開州

乖西長官司，在州東六十里。始於唐時楊立信。明洪武四年，改授乖西長官司。傳至楊瑜，清順治十五年，歸附，仍準世襲。

副長官，始於唐時劉起昌。傳至劉國柱，清順治十五年，歸附，仍準世襲。

龍里縣

大谷龍長官司，在縣西北。始於元時宋國。明洪武十三年，授大谷龍長官司。傳至宋之尹，清順治十五年，歸附，仍準世襲。

小谷龍長官司，在縣東北。元時，宋幕授小谷龍安撫司。明嘉靖十一年，改授長官司。傳至宋景運，清順治十五年，歸附，仍準世襲。

貴定縣

平伐長官司，在縣南。唐時李保郎，以征南功授安撫司。明洪武十五年，改授平伐長官司。傳至李世廕，清順治十五年，歸附，仍準世襲。

大平伐長官司，在縣南三十里。後漢昭烈時，宋隆豆征南有功，世守茲土。明洪武四年，改授宋臣為大平伐長官司。傳至宋世昌，清順治十五年，歸附，仍準世襲。

小平伐長官司，在縣南三十里。唐時宋忠宣，以功授招討司。明洪武四年，改授小平伐長官司。傳至宋天培，清順治十五年，歸附，仍準世襲。

新添長官司，在縣東北。唐時，宋景陽據此。明洪武四年，改授新添長官司，屬新添衛。傳至宋鴻基，清順治十五年，歸附，仍準世襲。康熙十年，改隸貴定縣。

羊場長官司，在縣東北。明洪武三十二年，以郭九齡為羊場長官司。傳至郭天章，清順治十五年，歸附，仍準世襲。

修文縣

底寨長官司，唐時，蔡興隆調徵黑羊，授護國將軍，留守茲土。明洪武四年，改授底寨長官司。傳至蔡啟珵，清順治十五年，歸附，仍準世襲。

副長官，始自唐時梅天祿。明洪武四年，準世襲。傳至梅朝聘，清順治十五年，歸附，仍襲舊職。

安順府：

普定縣

西堡副長官。明洪武十二年，溫伯壽以平苗功，授西堡副長官。傳至溫捷桂，清順治十五年，歸附，仍準襲職。

鎮寧州

康佐副長官。明永樂六年，於成以功授康佐副長官。傳至於應鵬，清順治十五年，歸附，仍準襲職。

永寧州

頂營長官司，在州南一百里。明洪武十六年，羅錄以功授頂營長官司。傳至羅洪勛，清順治十五年，歸附，仍準襲職。

募役長官司，在州西一百七十里。明洪武十九年，阿辭以功授募役長官司。傳至阿更，永樂元年，賜姓禮，更名山。傳至阿廷試，清順治十五年，歸附，仍準襲職。

沙營長官司，明洪武十四年，沙先以功授沙營長官司。傳至沙裕先，清順治十五年，歸附，仍準襲職。

盤江土巡檢。明洪武八年，李當以功授盤江巡檢。傳至李桂芳，清順治十五年，歸附，仍準襲職。

平越州

楊義長官司，在州東八十里。始於唐時金密定。明洪武二十一年，改授楊義長官司。傳至金榜，清順治十五年，歸附，仍準襲職。

黃平州

巖門長官司，在州東北。明成化六年，何清以征苗有功，授凱裡安撫司左副長官。萬歷四十二年，改屬黃平州。傳至何仕洪，清順治十五年，歸附，改授巖門長官司，世襲。

重安司土吏目，在州西三十里。明洪武八年，以張佛寶、馮鐸為正、副長官司。萬歷二十七年，改土吏目。傳至張威鎮，清順治十五年，歸附，仍準襲職。

甕安縣

草塘司土縣丞。明洪武二十五年，以宋邦佐為草塘安撫司。傳至世寧，萬歷二十九年，改授土縣丞。傳至宋運鴻，清順治十五年，歸附，仍準襲職。

甕水司土縣丞，在縣西北。明洪武十七年，以猶恭為安撫司。萬歷中，改授土縣丞。傳至猶登第，清順治十五年，歸附，仍準襲職。

餘慶縣

土縣丞。唐毛巴有功，授餘慶土知府。明洪武二年，改長官司。萬歷二十九年，改為土縣丞。傳至毛鵬程，清順治十五年，歸附，準襲前職。

土主簿。元楊正寶有功，授白泥司副長官。明萬歷二十四年，改為土主簿。傳至楊璟，清順治十五年，歸附，仍襲前職。

都勻府：

都勻長官司，在府南七里。明洪武十六年，以吳賴為都勻長官司。傳至吳玉，清順治十五年，歸附，準襲前職。

副長官。王應祖，同。

邦水長官司，在府西二十里。明永樂六年，以吳珊為邦水長官司。傳至吳昌祚，清順治十五年，歸附，仍準襲職。

麻哈州

樂平長官司，在州北四十里。明洪武年間，授宋仁德為樂平司正長官。傳至宋治政，清順治十五年，歸附，仍襲前職。

平定長官司，在州北一百里。明洪武十年，授吳忠平定長官司。傳至吳士爵，清順治十五年，歸附，仍襲前職。

獨山州

土同知。明洪武十六年，以蒙聞為九姓獨山長官司，以境有九姓蠻為名。弘治八年，

改土同知。傳至蒙一龍，清順治十五年，歸附，仍襲前職。

豐寧上長官司，在州南一百二十里。明洪武二十三年，以楊萬八為豐寧上長官司。傳至楊懋功，清順治十五年，歸附，仍準世襲。

豐寧下長官司，在州東南二百四十里。明洪武二十三年，以楊萬全為豐寧下長官司。傳至楊威遠，清順治十五年，歸附，仍準世襲。

爛土長官司，在州東一百十里。明洪武二十四年，以張鈞為爛土長官司。傳至張威遠，清順治十五年，歸附，仍準世襲。

凱裡司。楊氏，清康熙四十五年，以土酋大惡案內改土歸流，入清平縣。

鎮遠府：

土同知。宋時，何永壽以功授高丹峒正長官司。明洪武三年，授何濟承為鎮遠州土同知。傳至何大昆，清順治十五年，歸附，仍準世襲。

土通判。宋時，楊從禮。明正統四年，改授楊瑄鎮遠州土通判。傳至楊龍圖，清順治十五年，歸附，仍準世襲。

土推官。宋時，楊載華。明正統十一年，改授楊忠鎮遠州土推官。傳至楊秀瑋，清順治

十五年，歸附，仍準世襲。

偏橋長官司，在府城西六十里。宋時，安崇誠。明洪武三年，改授安德可為偏橋長官司。傳至安顯祖，清順治十五年，歸附，仍準世襲。

左副長官，楊通聖；右副長官，楊毓秀：均同。

鎮遠縣

工⼙水長官司，在縣東八十里。明洪武元年，授楊昌盛為工⼙水長官司。傳至楊勝梅，清順治十六年，歸附，仍準世襲。

副長官。袁洪遠，同。

思南府：

隨府辦事長官司。宋時，田二鳳。明洪武五年，改思南宣慰司。永樂十一年，改授隨府辦事長官司。傳至田仁溥，清順治十七年，歸附，仍準世襲。

蠻夷長官司，在府城西。宋時，安仲用。明洪武二十九年，改授蠻夷長官司。傳至安於磐，清順治十七年，歸附，仍準世襲。

副長官。李際明，清順治十七年，歸附，仍準世襲。雍正八年，李慧緣事革職。

沿河祐溪長官司，在府北二百十里。元時，張仲武以功授長官司。傳至張承祿，清順治十五年，歸附，仍準世襲。

副長官。冉鼎臣，同。

朗溪長官司，在府東八十里。元時，田穀。明洪武元年，授朗溪長官司。傳至田養民，清順治十五年，歸附，仍準世襲。

副長官。任進道，同。

安化縣

土縣丞。元時，張坤元。明萬歷三十三年，改授土縣丞。傳至張試，清順治十八年，歸附，仍準世襲。

土巡檢。明洪武七年，以陸公閱為土巡檢。傳至陸陽春，清順治十五年，歸附，仍準世襲土百戶。久改流。

印江縣

土縣丞。元時，張恢留此。明嘉靖七年，改授土縣丞。傳至張應璧，清順治十五年，歸附，仍準世襲。

婺川縣

土百戶，改流。

石阡府：

石阡正長官司。清雍正八年，改土歸流。

副長官，在府城西北。元時，楊九龍以功授石阡副長官。明洪武五年，仍之。傳至楊敬勝，清順治十五年，歸附，亦準世襲。

苗民長官司，在府城西北。明洪武十年，立。清康熙四十三年，改土歸流。

思州府：

都坪長官司，在府城內。元何清授定雲路總管。明洪武七年，改授都坪長官司。傳至何學政，清順治十五年，歸附，仍準世襲。

副長官。周如，同。

都素長官司，在府西九十里。明永樂十一年，置長官司於馬口寨。傳至何起圖，清順治十五年，歸附，仍準世襲。

副長官。周之龍，同。

黃道長官司，在府東北一百二十里。明洪武五年，以黃文聽為長官司。傳至黃金印，清順治十五年，歸附，仍準世襲。

副長官。黃士元，同。

施溪長官司，在府北一百四十里。明洪武五年，以劉貴為施溪長官司。傳至劉師光，清順治十五年，歸附，仍準世襲。

銅仁府：

省溪長官司，在府西一百里。明洪武五年，以楊政為省溪長官司。傳至楊秀銘，清順治十五年，歸附，仍準世襲。

副長官。戴子美，同。

提溪長官司，在府西一百四十里。明洪武五年，以楊秀纂為提溪長官司。傳至楊通正，清順治十五年，歸附，仍準世襲。

副長官。張體泰，同。

烏蘿長官司，在府西二百里。始自唐時楊通孫。明洪武五年，改授烏蘿長官司。傳至楊洪基，清順治十五年，歸附，仍準世襲。

副長官。冉天奇，同。

平頭長官司，在府北一百二十里。明洪武二十九年，改授楊正德為平頭長官司。傳至楊昌續，清順治十五年，歸附，仍準世襲。

副長官。田茂功，同。

黎平府：

潭溪長官司，在府西南三十里。明洪武四年，以石平禾為潭溪長官司。傳至石玉柱，清順治十五年，歸附，仍準世襲。

副長官。石巖，同。

八舟長官司，在府北八十里。漢吳昌祚以功授八舟長官司。明洪武四年，仍令吳氏世襲。傳至吳遇主，清順治十五年，歸附，亦準襲職。

龍里長官司，在府西北九十里。明洪武四年，以楊光福為龍里長官司。傳至楊勝梯，清順治十五年，歸附，仍準襲職。

中林長官司，在府西北一百里。明洪武五年，以楊盛賢為中林長官司。傳至楊應詔，清順治十五年，歸附，仍準襲職。

古州長官司，在府西北八十里。元置古州八萬洞長官司，屬思州宣撫司。明洪武五年，以楊秀茂為古州長官司。永樂十年，屬府。傳至楊云龍，清順治十五年，歸附，仍準襲職。

新化長官司，在府北六十里。元時，歐陽明萬以功授軍民長官司。明洪武五年，仍襲前職。傳至歐陽瑾，清順治十五年，歸附，仍準世襲。

歐陽長官司，在府北九十里。明洪武四年，以陽都統為歐陽長官司。傳至陽運洪，清順治十五年，歸附，仍準世襲。

副長官。吳登科，同。

亮寨長官司，在府北一百里。元置。明洪武四年，以龍政忠為本司長官司。傳至龍文炳，清順治十五年，歸附，仍準襲職。

湖耳長官司，在府東北一百二十里。明洪武四年，以楊再祿為本司長官司。傳至楊通乾，清順治十五年，歸附，仍準襲職。

副長官。楊大勛，同。

洪州長官司，在府東一百五十里。元置洪州泊裡等洞軍民長官司。明洪武五年，以李氏為洪州長官司。傳至李煦，清順治十五年，歸附，仍準襲職。

副長官。林起鵬，同。

分管三郎司，在府南三十里。楊世勛襲。清康熙二十三年，改土歸流。

赤谿湳洞司，在府東北二百六十里。楊鳴鸞襲。清康熙二十三年，改土歸流。

水西宣慰司：康熙三年，吳三桂滅安坤，改設四府。二十一年十二月，諭大學士曰：「吳三桂未叛時，征討水西，曾滅土司安坤，其妻祿氏奔於烏蒙，後生子安世宗。朕觀平越、黔西、威寧、大定四府原屬苗蠻，以土司專轄，方為至便。大兵進取雲南，祿氏曾前接濟，著有勤勞，仍復設宣慰使，令世宗承襲。」四十年，總督王繼文以土司安世宗為吏民之害，仍請停襲，地方歸流官管轄。


\end{pinyinscope}