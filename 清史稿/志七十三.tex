\article{志七十三}

\begin{pinyinscope}
樂五

△樂章三筵宴鄉飲酒

太和殿閱皇太后徽號冊寶，海上蟠桃一章乾隆七年定。中和清樂

海上蟠桃乍熟，日邊紅杏初芳，慈幃履慶承天貺，景福正綿長。一解啟蓬萊，排仙仗，露漙漙，凝仙掌，褘衣翟服爛明璫。耀金鋪，日擁扶桑。喜風和駘蕩，爐熏百和香，太平有象，孝德光昌。二解殿當中，雲光瀁，駕臨軒，金閨敞，孝思不匱重天常。展瑤函，寶冊輝煌。喜風和駘蕩，爐熏百和香。太平有象，孝德光昌。三解紫霞杯，葡萄釀，九華鐙，芙蓉桁，流霞紺雪酌天漿。頌期頤，地久天長。喜風和駘蕩，爐熏百和香。太平有象，孝德光昌。四解玉衡平，金波朗，湛露融，階蓂長，雲璈法曲奏清商。奉慈徽，長信傳芳。喜風和駘蕩，爐熏百和香。太平有象，孝德光昌。五解萬方玉食尊親養，孝治烝烝天下仰，敬歌萬壽無疆。趨辭

嘉慶元年，太上皇帝三大節筵宴三章進饌，中和清樂；進茶、進酒，丹陛清樂進饌莢衍箕疇之章莢衍箕疇，春滿瀛洲，六甲慶重周。功德誰儔！位祿兼名壽，並包帝道王猷。十全建極八徵念，五福居長百祿遒。駕蒼周，軼赤劉，共臚萬萬添籌。一解敬維作所酬高厚，圜壇冬至齋宮就。方壇夏至明禋奏，祈年雩祭均循候。加玉表精忱，縮鬯通聲臭，珠囊氣協神祇祐。二解遵守寶籙，朝朝誦大猷，萬乘謁珠丘，冠服貽謀，弓矢貽謀。盛京賦，賦鴻庥，霞繃燃處明如晝。紀恩堂，堂構綢繆。習騎射，御驊騮，歲歲木蘭蒐狩。三解宵衣問夜傳清漏，瑤殿上，勤政名留。不待雞人報曉籌，燃絳蠟，答詞頭。四解睿慮充周，後樂先憂，茅簷蔀屋蓋藏謀。不惜金鏐，蠲租賜復登仁壽，茨梁在野羅漿酒。吉亥親耕勤早耰，雨暘驛遞馳封奏，沃壤年年報有秋。五解包羅星宿，御丹毫，文成萬首。味腴餐秀，有數萬餘篇摛錦繡，丹黃四庫皆經奏。更臨雍宣講，璧水環橋欣覯。禮成釋菜，又看典茂鴻都，石經鐫就。六解二十矢，天弧彀，廣運南朔東西，威棱處處周。拓疆二萬，亥步全收。遐陬襁負投，歸降歸順，更兼廓喀鯤番一候。七解仁壽貞符同輻輳。十一世，金枝秀。聯珠合璧，月將日就。二千里黃河清潄，仙蝶呈祥晴雪後。慶昌期，中天候，重逢重遘。八解玉燭金甌，天行一日一周。孜孜惟日耄期猶，自強不息符乾九。膺篤祜，璿莢珠籌，子帝承歡千萬壽。趨辭進茶玉燭調元之章玉燭調元，日彩旭曈曨，正聯珠合璧慶重逢。星輝雲爛藹和風，角亢吐三耀辰居拱。春意盎，瑞光融，看萬年枝更動，萬年觴奉，添籌積算乾綱總，一家堯舜貞符共。繞陛雲煙擁，壽介衢尊，恩流寶甕。一解主敬宸衷，後天而奉，紀元周甲蘿圖鞏。隆授受，養尊崇，積京垓，臣民頌，萬禩慶延洪。如日方中，麗桐軒，輝松棟。二解瓜瓞綿綿，椒衍金枝重，五福名堂萬福同。瑤牒書石眾瑞徵，麟趾慶恆鍾，繩繩繼繼，疊見祥雲擁。祝來晜，奕禩荷蒼穹。三解武於鑠，十全同頌，文丕煥，四德俱隆，箕疇錫福福來崇。皇極慶，道泰時雍。四解恩榜制科，先中慶遭逢，杏花春雨桂秋風。澤龐洪，年逾耆耋觀光踴，遠超五老首曹松。首曹松，七旬以外成均貢。五解會耆英，三千眾，奏鈞天廣樂同雲夢。甘膏渥，湛露濃，十年方舉燕方瞳，鳩飾許攜筇。六解藏富三農，八蠲常貢，偏隅薄歉停輸供。問暘雨，罷租庸，樂京坻，勤耕種，鼓腹共融融。寰宇綏豐，舞康衢，賡豳頌。七解就日瞻云九宇同，占風協律集球共，岳修川效朝正眾。拓輿圖，河玉山蔥，里逾二萬入堯封。奉車書，玉帛重重。八解昌辰嘉會隆儀重，聽雅樂九成鳴鳳。八極盡承風，九瀛齊獻頌。趨辭進酒日麗瓊霄之章日麗瓊霄，春風先盎蓬萊島。樂奏蕭韶，天賜徵難老。一解祗承皇道，歡心萬國會三朝。正籌添玉莢，更斗轉珠杓。糺縵縵，兗衣依黼座；爛輝輝，瑤斝奉瓊膏。慶昌辰，重光重潤；仰景運，稽舜稽堯。養隆山海，美軼祁姚。二解奕葉臚歡衍慶饒，詠振振，瑞牒標。瑤林琪樹萬尋高。蘭芽馥鬱彤墀繞，幔亭仙樂元音妙。祥光絢鳳條，祥飆暖鳳巢，集云礽獻壽和風劭。欣舞採，燦螭坳。三解列清班，鵷鸞翮高。鹽梅一氣調，看肅肅衣冠拜絳旓。北闕開，催曉箭，西山爽，靜鳴梢。斟沆瀣，酌葡萄。四解欣邇英，日轉槐龍清影搖。更集賢，風緩梅花雜絮飄。喜華纓共彯，爐煙暖未消。鳳池頭，仙翰染；鸞掖外，珮聲敲。齊祝頌，聖壽天高。五解更皤皤黃發飄，玉杖初扶，來聽雲璈。祝萬八昌期鎬燕，列三千吉語衢謠。六解皇州暖，淑氣調，千門萬戶歡聲早。九衢初旭笸光繞，東華紅輭雲煙裊。黃圖紫陌總臚歡，萬年枝上鳴春鳥。七解聯三殿，達四郊。綿區匝宇茅簷表，綺塍繡罫農功早，提壺布穀春聲好。兕觥共原獻公堂，衢尊衢室歌鴻造。八解威棱震，德化遙。王會冠裳，海角山椒，長股僬僥。瑤階上，干羽功昭。趨閶闔，拜舞兼歡蹈。匝爻閭，赤帟飄颻。紈牛露犬輸奇寶，兜離僸昧，盡入咸韶。九解玉河縹緲，星海迢遙。占城馴擾，拈國招邀，南掌山高，荷蘭颿飄，卻值元正齊到。慶中天，仰碧霄，路繞銅標，韻葉鸞鑣。占青雲，疊來重譯；趨黃道，共上輕軺。會嘉慶，舞雲翹，南詣北燮祥輝耀。鳧趨魚藻，式燕翔翱。十解軼黃農，超羲昊，進長生，水玉膏，金鑒常懸帝範高。群欽帝德嶢嶢，煥珠弧，上瑞先昭。泰策乾符，上下交頌，兼容並包。積京垓億兆，霞觴重酌種蟠桃。趨辭

皇帝三大節、上元、除夕筵宴三章進茶、進酒丹陛清樂，進饌中和清樂進茶海宇升平日之章海宇升平日，景物雍熙，偏乾坤，草木樂清時。河清海晏麥雙歧，麟游鳳集枝連理。風澹澹，日依依。正蓬壺乍啟，天顏有喜。金門嶰竹傳仙吹，金猊篆裊香煙細，合殿歡聲殷地。一統山河，萬年天子。一解佳氣佳瑞滿皇畿，天門詄蕩禦筵披，千峰疊嶂排晴翠。動龍蛇，日暖旌旗，青蔥玉樹萬年枝。燕溫溫，玉戺金墀。二解天工四序平分歲，皇心惟念小民依。一自農功始、祁寒暑雨遍疇咨。崇墉櫛比，豐樂成民瑞；真民瑞，茅簷外，蕭鼓樂豳詩。三解溯當年，深仁厚澤；到於今，累洽重熙。皇心繼述踵前徽，勤宵旰，敕惟時惟幾。四解孝饗吉蠲，修祀事，奉明粢。於豆於登祝繁禧，為民祈聖心無逸。天庥至，天心錫福聖無為。聖無為，太平恭己垂裳治。五解得賢臣，襄上理，賁干旌，連茹匯徵至。蟬有緌，鷺在墀。九苞颺彩映朝曦，來集上林枝。六解民俗恬熙，盈寧婦子，康衢黃發偕兒齒。食舊德，服新菑。想中天，堯舜世，鼓腹共游嬉，亦越於茲。戴堯天，遵舜軌。七解重譯來時，梯航萬里，冠裳玉帛圖王會。於萬載，太平基。想中天，堯舜世，鼓腹共游嬉，亦越於茲。戴堯天，遵舜軌。八解皇心和豫陽春似，自萬類，光輝盛美。四海共傾葵，五雲齊獻瑞。趨辭

進酒玉殿雲開之章玉殿雲開，金門春在蓬壺界。日月昭回，景福齊天大。一解乾坤清泰，五雲深處是三臺。看句陳北指，更閣道南回。明朗朗，左樞兼上相；爛熒熒，龍角枕河魁。際中天，珠聯璧合；仰紫極，麕至鳧來。一人有慶，萬國春臺。二解府事修和籥俊才，扇仁風，遍九垓，萬方樂育仰栽培。一人宵旰符真宰，幾康劼毖天工代。民生亦快哉，饔飧廑聖懷。勵憂勤，保大持盈泰。歌帝力，望堯階。三解香馥馥，葡萄潑醅，天漿泛玉杯，光灩灩，露從仙掌開。北斗傾，萬壽觴；南山獻，延壽杯。慶玉食，萬方來。四解看蓬瀛春暖，林巒間早梅。喜風和日麗，年華入睿裁。況山巔水隈，玲瓏萬卉開。綠芊芊，蘚似茵，紅灼灼，花如海。雨過也，隱隱輕雷。五解到清和，暑風來。茂對乘時，長景恢臺。敞水殿，紅紛綠駭；曳暄颸，楊柳毰毸。六解金飆至，商序回，清秋皓月揚光彩。芙蓉初日舒蓓蕾。平疇稏黃雲藹，歲登大有萬民歡，皇仁優渥敷天戴。七解寒雲沍，四序垓，一陽來復天心泰。兕觥釃酒公堂介，豐年蠟饗吹豳賽。乾資美利本無言，帝恩廣運真無外。八解天呈瑞，愜睿懷。金鏡光輝，玉燭和諧。鳴鳳雝喈，堯棟上，雲影徘徊；舜琴中，慍為吾民解。奏南薰，還阜民財。冠裳玉帛圖王會，皇風蕩蕩，聖德巍巍。九解淵思往代，茅茨土階，不圖不繪。黃屋心齋，不築崔嵬。不重玫瑰，不貴腥膻菹醢。卻猩脣，減豹胎，惟寶賢才。亦有鹽梅和舟楫，九棘三槐。念民依，饑渴殷懷，原時和，田不汙萊，神倉御廩藏精粺。五風十雨，無僭無差。十解日晶熒，雲靉靆，蓂葉芳生玉階。紺露丹霞接上臺，帝居深在蓬萊。泛瑤觴，玉斝雲罍，宮漏銅壺緩緩催。頌元首明哉，喜君賡臣拜，太平時節萬年杯。趨辭

進饌萬象清寧之章萬象清寧，海承平，瑞日麗彤廷。乾主大生，坤職資生，四序不言而成。宸居端拱敷皇極，帝道無為法健行。五緯明，百度貞，萬邦額手歡慶。一解軒圖麗日懸金鏡，堯階蓂莢舒長景。陽回黍穀開春令，帝車運轉杓攜柄。天道本無言，主德惟居敬，萬邦咸頌吾皇聖。二解歡幸，累洽重熙際太平，萬國獻葵誠。簪紱盈廷，筐篚充庭。圖王會，奏咸英。微颸不動珠簾卷，露漙漙，仙掌高擎。酒初馨，薦瑤觥，共祝一人有慶。三解彤墀上，花磚布影。瑤階上，爐煙細生。鳳凰鳷鵲敞雲屏，宮漏悄，玉壺清。四解泰階久平，大有屢登。上林草木瑞光凝，卿雲景星。梯航萬國冠裳整，香煙盎盎排蓮井。宮殿風微仙樂盈，九成韶箾來儀鳳，穆肅天容睟以清。五解庭燎初炳，仰垂裳，一人有慶。明離午正，又千道彩霞籠瑞景。西山瓘瓘分翠黛，共南山獻壽，北斗天漿溟涬。天長地久，永茲九野盈寧，萬方綏定。六解念世德，承天命，況復寶籙鴻圖，嘉祥歲歲呈。五風十雨，九穗雙歧，紫芝硃草榮。木華連理，更兼之，屈軼階前指佞。七解欣慶，際昌期，觀聖政。億萬載，培周鼎。宵衣旰食，日邁月征。殫厥心，為民求瘼，菖葉抽時花綻杏。寫豳風，又思省，春省秋省。八解玉振金聲，皇朝功德慶成。從此年年獻兕觥，佳節良辰喜交並。傾堯酒，堯棟雲生，壽籙綿綿天共永。趨辭

除夕、上元、上燈火樹星橋一章乾隆七年定。中和清樂

火樹星橋，爛煌煌，鐙月連宵夜如晝。春風料峭，鈞天奏徹箾韶。煙雲中，瑞靄交，籠著鮫綃。錦繡叢，萬花繚繞。魚龍夭矯，嵩祝聲高。一解分明是洞天，是絳霄。分明是靈臺靈囿靈沼。更春光乍到，景物暄妍雨露饒。又黃上柳條，漏洩春陽在野橋。二解賀聖朝，世德遙。鬱曈曨，日麗霄。聖嗣聖，重明繼照。萬民歡樂，萬方熙皋。升平節，瑞應昭，瓊蕊飄蕭。寶殿開，法曲雲璈。魚龍夭矯，嵩祝聲高。三解金枝麝氣飄，西吠琉璃四照。影娥池，鳳燭燒，百子池，涎爇龍膏。九華鐙，篆煙消。寒星累累綴銀霄，蟻穿九曲珠光耀。好良宵，是皇家，景福滔滔。四解滿山椒花簇，百枝嬌，月輪正高。鐙和月，一片冰霄，是皇家，景福滔滔。五解殿當中，黼座高，春悄銅壺漫敲。笙歌千萬里而遙，是皇家，景福滔滔。六解良宵正好，正好良宵。看皇都，萬井多娛樂。良宵正好，正好良宵，蓬壺清窈，銀海光搖。百和香，霏瑤島；紫羅囊，繡採飄。花匼匝，東風吹飽，同慶清朝。七解小梅梢，暗香浮動，淡煙籠罩。月上柔枝，露滴輕苞。今宵里，巷舞衢歌，遍寰瀛，同慶清朝。八解原春光，年年好，三五迢迢。不夜城，燈月交，奉宸歡，暮暮朝朝。成矞成卿，萬朵祥雲護帝霄。趨辭

雍正二年，耕耤禮成，筵宴三章

進茶雨暘時若之章祥開黼座兮，布瓊筵。笙歌迭奏兮，天樂宣。三推既舉兮，賜豐年。五風十雨兮，時不愆。優渥霑足兮，溉大田。皇心悅豫兮，福祿綿。

進酒五穀豐登之章龍犁轉兮，春風生。帝勤稼穡兮，供粢盛。戒農用兮，勸服耕。富教化行兮，百穀成。禾九穗兮，麥兩莖。黍稷重穋兮，充棟楹。歲登大有兮，怡聖情。堯樽特進兮，玉醴盈。勞酒禮飲兮，邁鎬京。

進饌家給人足之章嘉禾炊饌兮，雲子芳。仙廚瓊粒兮，匕箸香。吾皇重農兮，禮肅將。明昭感格兮，錫嘉祥。千倉萬箱兮，百穀穰。崇墉比櫛兮，遙相望。豐亨樂利兮，遍八方。家多充積兮，野餘糧。含哺鼓腹兮，化日長。朝饔夕飧兮，壽而康。萬邦同慶兮，璿圖昌。

乾隆七年，重定耕耤筵宴三章進茶、進酒丹陛清樂，進饌中和清樂

進茶喜春光之章喜春光，將瑞靄集，斗杓運，農祥正，土脈融。平野水泉滋，景風至，農夫塗脛。長堤柳，繭館條桑映。蓑共笠，村謳相永。頌元後，眉壽萬年；育我民，四方歡慶。一解看風烏翔玉樹外，帝座臨瑤階影。百闢趨，搢笏共朝天，摳衣拜，田夫瞻望，簫韶奏，磬管聲依永。寢園內，硃櫻初迸。玉井藕，十丈移根，安期棗，似瓜晶瑩。二解是瑤池來，閬苑薦，世間物，如何並。嵰雪甜，王母遠相將，笑留核，冰桃還勝。吾皇念，菽粟真民命，異物捐，芳甘俱屏。富方穀，在歲有秋，勞則思，若時恆性。三解辨土宜，頌月令。遍紫陌，野人望杏。玉盤待賜，紅垂上苑櫻。趨辭

進酒雲和迭奏之章云和迭奏，聽倉庚載鳴，玉壺清漏。萬井歡娛，桑柘陰濃綠樹稠。紅墻外，柳絲微嚲鴉黃瘦，更桃李暄妍晴晝。聖天子勞民勸相，今日青轅黛耜，芳塍如繡。一解霞觴獻壽，原吾皇萬年，與天齊耇。玉斝金罍，柏葉芳馨綠蟻浮。彤墀下，緋衣玉帶兼青綬，更父老摳趨在後。共慶祝皇圖鞏固，從此五風十雨，年年大有。二解皇心在宥，念春風始和，不忘耕耨。婦子盈寧，宵旰仍懷饑溺憂。深宮內，心齋常屏瑤池酒，喜天耤既栽黃茂。坐廣廈，與民同樂，但見遐阡邇陌，黃童白叟。三解芳旨陳，金石奏。進九醖，在廷拜手。萬年永錫，稱觥樂有秋。趨辭

進饌風和日麗之章風和日麗，時鳥初喚，春晴卓午。清甽外，一犁春雨。玉砌旁，萬年芳樹。共慶天田成禮後，聖主一游一豫。看零雨桑田，疏疏秧馬，闐闐村鼓。一解雲開寶殿，玉案初進，金盤齊舉。蘭英末，盈盈翠醑。蓬池膾，紛紛細縷。玉粒長腰雲子飯，來自神倉天庾。正樂奏咸英，春旗簇仗，塗歌巷舞。二解吾皇廑念，四海黔首，吾胞吾與。所無逸，九功六府。繪豳風，築場治圃。一粟一絲民力在，信是農家辛苦。更問夜求衣，亮功熙績，治登三五。三解勸九歌，修六府。飭太史，順時覛土。禮成樂備，堯廚扇萐莆。趨辭

乾隆四十八年，乾清宮普宴宗親三章進茶、進酒丹陛清樂，進饌中和清樂

進茶瑞旭中天麗之章瑞旭中天麗，慶溢昌期。敞金門，嘉敘宗支。叢雲五色廕仙芝，華林萬樹連瑤戺。光煜爚，景逶迤，正韶風乍吹。奉乾清燕喜，奉乾清燕喜，天家慶篤重光瑞，五雲深處龍樓侍。寶胄衍，振振公子。九族天親，九重樂事。一解蕃祉嘉燕播仁慈，播仁慈，因緣時節匪遲遲。銀潢一派瞻天咫，瞻天咫，並家人禮拜丹墀。並家人禮拜丹墀，寅秩惇敘典行時，更鴻儀同瞻光被。二解椒繁瓞衍瓊華紀，都從若木秀新枝。襲慶從今始，特恩四品列華資。雁行接次，採服紆金紫。尊其位，富貴以親之。三解棣華篇，軒宮展愛，梓材書，疆畎敷菑。宸躬教養本無私，申夭顯，庸庸祗祗。四解合族敦宗傳古禮，肆筵幾，行葦方苞葉歌詩。太平時，同榮壹體華連理，同菑異畝穗雙歧。穗雙歧，周家仁政親親始。五解況皇朝，洪錫類，賁天庥，光贊放勛治。恩載推，禮則宜。鳳麟左右並來儀，黃幕受洪釐。六解影颺蒼旗，聲騰仙吹，言情俯講家人禮。仙掌露，似珠霏，仙掌露，似珠霏。帕傳柑，盤撒荔，滿袖共香攜。寵沐無涯，拜恩華，玉案底。拜恩華，玉案底。七解寶序相輝，溫顏有喜，篚筐昭貺便蕃意，陳玉帛以將之。燦精鏐，列錦綺，御墨與封題。寵沐無涯，拜恩華，玉案底。拜恩華，玉案底。八解曦輪垂照光輝美，億萬載，花跗韡韡。禮樂茂前徽，史書欽聖瑞。趨辭

進酒珠鬥杓回之章珠鬥杓回，銅龍春靄祥雲繪。壽熙臺，慶衍靈長派。一解天潢嘉會，九華敷影扇菱開。看天榆銀映，更日杏紅栽。輝爛爛，採屏翔玉勝，馥霏霏，仙木間宮梅。接花茵，宗英師濟。仰紫座，文治昭回。瑞綿姬籙，氣盎堯階。二解化日舒遲景蕩駘，聯萼跗，樂耇鮐，瓜綿百世溯豳邰。雲礽萬葉猗蘭茝，蟠根仙李嗤唐代。承華懋哉，玉牒鏤瓊瑰。導璇源，鴨綠三江大。球琳品，楨幹材，球琳品，楨幹材。三解蹌濟濟，寶胄肩排，天家一氣培。展懿親，仁恩敷睿懷。肅肅兮，珪瓚酬，雍雍也，金石諧，接武上天街。四解喜酬庸五等，一番爵賞開。慶惇宗九族，一般袞繡裁。總擢秀三臺，一時蕃翰才。荷龍章，寵載頒，承鳳綍，銜新拜。列坐處，紫綬青緺。五解望南山，獻頌來。辛韭登盤，剛卯鐫牌。光艷艷，麟衫鶴彩，羽翩翩，花翎黃帶。六解晴雪影，映松釵。爐煙金穗飄芳靄。枌楣箋帖垂銀薤，唐花繡纈珠千琲。觚棱鳷鵲旭初升，宮壺仙漏春如海。七解祥麟趾，威鳳喈，金華葩瑵承芝蓋。蒼龍孑蜺颺青旆，昭華瑞琯三陽泰。周家宗室是城垣，高陽才子多元凱。八解椒花醴，柏葉醅，露湛尊罍。霞映罘罳，風扇金階。黃幄上，曦御徘徊。泛瑤觴，玉是和闐採。泛瑤觴，玉是和闐採。二千人歌咢縈懷，天顏笑語春生靄。東西序列，昭穆班排。九解金枝玉蕾，蕙蕊蘭荄。棣華孔懷，蓼蕭樂愷。不立監催，不藉卿陪，不用糾儀史在。化雍和時麗，佳芽逗宮槐。頌進臺萊，斟和氣，酎象清淮。聽和聲，樂奮春雷。聽和聲，樂奮春雷。原年年北斗樽回，東廂壽酒賡歌拜。旅酬禮洽，積慶圖開。十解受洪禧，千萬載，降福穰穰孔皆。六幕和風扇九垓，融融佳氣蓬萊。仰堯文蕩蕩巍巍，親睦平章淳化推。更行葦篇裁，協簫韶天籟，五雲長捧紫霞杯。趨辭

進饌景麗仙瀛之章景麗仙瀛，雲靄彤庭，煜煜燦芝英。春風送晴，春露含清，寶爐香篆徐縈。羽儀幸接青霄路，紳佩欣聯紫闥情。鸑鷟鳴，萐莆生，萬年珠樹同慶。一解金支派衍云礽盛，一規仁壽懸高鏡。卿雲色鄉瓊枝映，工歌先唱麟之定。阿閣動和風，步履三霄聽，趨陪邀得天家幸。二解堪慶，四海熙和際治平。丹陛彩霞明，枝耀華蘋，葉茂祥蓂。宣韶濩，奏咸英，中天華日曈曨正。水寫珍珠，滿溢金莖。延皇屬，論宗盟，亙古於斯為盛。三解看樓角，初陽暹映，聽枝上，宮鶯早鳴。天廚特敕賜芳馨，春有腳，似恩榮。四解金盤自明，玉碗自瑩，山腴水豢未須稱。蘭烝蕙烝，由來禁臠言誇珍盛。淳熬將出龍頭鼎，多是鹽梅滋味成。不須更啖如瓜棗，但飽天恩總益齡。五解龍墀位定，慶振振，寶牒分榮。祥鍾鵲果迓多福，自天申景命。今朝公姓駢蕃會，念靈根式固，日幹光華交映。洪釐懋錫，好占五色雲邊，宗人星炳。六解晝漏永，瑤階靜，遙見雉尾雙開，天顏喜氣凝。展親誼篤，溫綸款被，廣殿樂盈盈。氣求聲應，頌茂緒彪鴻，一人有慶。七解深幸鎬京詩，同拜命，棣萼會，安能並。分餐玉食，鳳髓麟羹。更飄來仙音一片，暖律新調笙吹應。飫春膏，恰今番人勝花勝。八解愷樂歌成，咸邀四品殊榮。俊髦耆年總玉潢，賚予歸來黃帕擎。慶仙源，景福凝，承彩雲，長護蓬萊頂。趨辭

乾隆五十年，千叟宴三章進茶、進酒丹陛清樂，進饌中和清樂

進茶壽愷升平瑞之章壽愷升平瑞，慶葉重熙。仰宸躬，行健天儀。乾符象顯泰階期，久於其道唐虞際。超頊幹，軼循蜚，正宵衣旰食。德之純不已，德之純不已。輿圖二萬鴻勛啟，全書三萬奎文麗。允文武，古稀天子。四海羲圖，萬年軒紀。一解燕啟拜舞首宗支，首宗支，公卿牧伯共追隨。歸田人許扶鳩至，扶鳩至，更陪臣海外高麗。更陪臣海外高麗，封翁壽爵上丹墀，並皤皤，皓首龐眉。二解黃鸝練雀群僚底，兜鍪隊帥旅熊羆，濟濟章縫士。宸躬撫錫遍群黎，老農匠藝，鼓舞軒（鼓長）喜。軒（鼓長）喜，春筵上，萬萬■E9期頤。三解溯當年龍光喜起，到於今，燕翼謀貽。五皇繼述茂前徽，重開燕，重光奠麗。四解尚爵朝廷先尚齒，觥稱兕，千復千人介維祺。樂清時，東膠養老三王治，南山獻頌九如詩。九如詩，引年今日多加禮。五解況天家，諸福備，慶曾元五代同堂喜。桐有蕤，蘭載猗。春風花發萬年枝，瓜瓞衍洪禔。六解福有由基，人惟德致，君王有道嘉祥備。風皞皞，景熙熙，風皞皞，景熙熙。合諸天，環大地，都是吉雲垂。日月無私，普人間，添甲子。普人間，添甲子。七解寶翰天題，元音虞陛，人分一首賡颺義。聯百韻，柏梁詩。聯百韻，柏梁詩。帝庸歌，人七字，金石播英詞。日月無私，普人間，添甲子。普人間，添甲子。八解天人嘉應重華世，問史策，誰能媲美！珥筆慶昌期，稱觴千萬歲。趨辭

進酒紫禁春開之章紫禁春開，壺天雲靄群仙會。原祝臺萊，春滿三千界。一解春風寰海，紫霞同上萬年杯，仰乾清辰共，正泰運天開。紅瑟瑟，初陽升若木；白輝輝，晴雪在宮槐。換桃符，千門懸彩。喧爆竹，萬戶轟雷。南弧獻瑞，北斗醅。二解大禹崇情惡旨懷，但尋常卻酒杯。獸樽庭下醴成醅，衢樽陌上春濃海。瓦樽田畔盤堆菜，同浮玉罍。不是等閒排，是豳風春酒公堂介。稱觥眾，遍九垓，稱觥眾，遍九垓。三解雲縵縵，卮琢瓊瑰，皚皚映玉階。光灩灩，和闐白玉材。碧瀣漿，芳滿壺，黃封醖，甘滿罍，德產自西來。四解有年華九十，幾人壽耇鮐。更頭銜一品，幾人廊廟材，總優老恩推。幾人手賜杯，照天光，席近前，斟天酒，春生靄。三爵也，酡貌春回。五解更芳筵，布兩階。萐莆堯廚，桃實瑤臺。但到處，飽餐沆瀣。問何人，曾聞天籟。六解三百歲，合三槐，綸扉阿伍兼嵇蔡。朝天免使晨星戴，寒風免使朝珂待。天恩頤養享康寧，傳來感激群寮寀。七解瞻雲日，閱嶠來，春巡六度江幹屆。春綸兩度殊恩沛。新銜司業諸生拜。持將百五歲春秋，酬恩萬倍籌添海。八解堯尊沛，周賚排。如意朅材，繡緞雲裁。鳩杖天街，三十兩，人帶銀牌。萬民衣，字寫皇恩大。萬民衣，字寫皇恩大。帶爐煙，捧出瑤階。兒孫巷陌傳佳話，人間誰到，天上初回。九解山龍繡採，金石雍諧。德貫三才，堂顏「五代」。勝上春臺，勝拜堯階，勝祝華封人在。帝揮弦，民阜財。壽世羲媧，大有埏垓。問來朝菜甲挑才，樂春盤，有酒如淮。樂春盤，有酒如淮。原年年，天上春來，香山洛社人千倍。燕毛禮洽，燕喜圖開。十解原從今，嘉會再，壽宿長明上臺，千叟恩榮燕屢開。重將十體詩排，積篇章，無量京垓。敷錫宜民福孔皆，感雨露，恩栽壽佛醍醐海，五雲長是繞蓬萊。趨辭

進饌壽宇同登之章壽宇同登，萬國咸寧，協氣遍寰瀛。三宵露盈，三殿春生，一人端拱乾清。鵲爐鸞扇祥煙裊，珠樹銀幡繡影縈。鷺序橫，虎拜成，布筵設席同慶。一解先春瑞雪農祥正，上辛一日豐年定。雞竿詔下新韶令，階蓂六葉良辰慶。迎氣浹旬旂，剪採來朝勝，駢蕃瑞葉筵前應。二解昭敬，白發蒼顏氣屏營，黃帕正高擎。瑤檻趨迎，瓊陛階升。移雕案，近金莖，柘黃傘直龍銜柄。望紅雲，低傍前楹。調寶鼎，晉仙羹，捧向禦筵端正。三解何須侈，麟腴鳳脡，何須詡，駝峰豹羹。君王旰食為民情，菲飲食，禹功成。四解綏桃露零，碧藕風清，摘梨大谷瑞煙凝。金盤幾層，安期巨棗如瓜贈。餦餭粔籹高頭飣，不是尋常燕席橫。回城三果徠包貢，帝耤天禾種得成。五解龍墀排定，啟黃封，四豆甘凝，天卮味永，看八百瓊筵班列整。群臣長飽天家祿，有田間瓦鬴鼓腹，兒孫偕慶。今朝筵上，又來飽德堯廚，含滋周鼎。六解執醬爵，祝噎哽，更有春仲羅鳩，君親袒割牲。古儀傅會，諸儒掇拾，何如此日誠。一堂和樂，仰君酢臣酹，情親禮敬。七解歡慶，玉筵頒，天語命。克食賜，傳餐盛。鼎珍禁臠，共得斟羹。更招來孫曾扶掖，六膳攜歸仙味夐。飫堯廚，荷分惠，衢樽非幸。八解授幾儀成，三千黃發盈庭，今古何人見此曾，億兆京垓燕屢行。原長此萬壽稱觥，照世杯明仁壽鏡。趨辭

乾隆九年，幸翰林院筵宴三章進茶、進酒丹陛清樂，進饌中和清樂

進茶文物京華盛之章文物京華盛，論道崇儒。萃衣冠，禮樂在鴻都。木天藻飾舊規模，翬飛鳥革何軒翥。麟在囿，鳳棲梧。牙簽分四庫，更蕓香闢蠹，綺窗青瑣連硃戶。梠輪不隔瀛洲路，鈴索丁冬風度。寮寀雍容，鵷行鷺序。一解欣遇，欣遇小春初，五雲深處啟鑾輿。鳴鳶風細雲霞曙，擁橋門，萬歲山呼。詞林曠典古今無，溯心源上接唐虞。二解聖皇自昔需元輔，都俞籲咈矢嘉謨。斅學先稽古，旁求爰立夢相符。後先疏附，左右皆心膂。皆心膂，如魚水，在藻更依蒲。三解況我朝雨露涵濡，採朅材並植天衢。承明著作重璠興，欲方駕子雲相如。四解聖學高深超邃古，得元珠。乙夜丹黃性所娛，不知劬。琳瑯宛委圖書府，赤文綠字德充符。德充符，敦龐渾厚登三五。五解戛球琳，鳴簨虡。際中天，堂上虞琴撫。獻堯樽，接舜壺。金齏玉膾出仙廚，湛露共霑濡。六解巍煥天書，鸞翔鳳翥，羲文奎畫雲霞護。光藻井，麗金鋪。矢卷阿，零露湑。枚馬共嚴徐，億萬斯年，慶龍光，歌燕譽。七解勖爾簪裾，勉思建樹，風雲月露終無取。崇實行，是真儒。矢卷阿，零露湑。枚馬共嚴徐，億萬斯年，慶龍光，歌燕譽。八解翠華臨幸恩光溥，重儒術，榮生藝圃。天祿被春風，石渠霑化雨。趨辭嘉慶九年幸翰林院樂章，改第二解「欣遇欣遇小春初」，為「欣遇欣遇仲春初」。餘詞同。

進酒延閣雲濃之章延閣雲濃，蘭臺日麗。鑾輿蒞，香泛玻瓈，九醖傳仙醴。一解深嚴丹地，高張黼座面南離。看廣庭碧廕，早清露晨晞。錦斒（文粦），採仗和風度。玉琮琤，香階晝漏移。光瀲灩，雲開蓬島，霧氤氳，香裊金猊。鳳來丹穴，鶴在丹墀。二解云漢為章際盛時，命冬官，斧藻施，雕楹玉磶煥玉楣。採椽不★E0無華侈，五經貯腹便便笥。臨軒集眾思，賢才聖所資。慕神仙，虛妄誠無謂，惟得士，致雍熙。三解啟天祿，斯文在茲，宵然太乙藜。入承明，花磚日影移。覆錦袍，蒙眷禮，撤金蓮，歸院遲。賜玉膾，自蓬池。四解緬崆峒問道，虛懷謁具茨。更金華侍講，流清鑒不疲。信鴻逵羽儀，通經淺漢韋。樂橫汾，燕鎬京，歌在藻，思行葦。咸英奏，春酒初釃。五解集簪裾，燕鳳池。柳外輕颸，曲沼漣漪。陋宋主，賞花垂釣，笑唐宗，結彩評詩。六解班聯肅，樂有儀。天廚下逮皆珍味，凝甘天酒還如醴，御爐靉靆香煙細。賡歌颺拜萬年歡，年年侍奉天顏喜。七解天顏喜，福履綏。太和保合中天世，珠聯璧合奎坦麗，一心妙衍圖書祕。賡歌颺拜萬年歡，年年侍奉天顏喜。八解玉河東抱，清且漣兮。斯干既詠，不日成之。稽古論思，銀榜親題，用作儒林之氣。培其根，達其枝，無貳無欺。若作和羹為舟楫，惟爾攸資。思贊襄，日有孜孜。亮天工，庶績咸熙。須將器識先文藝。有為有守，汝翼汝為。九解湛露濃，卿雲麗。滿院芝蘭臭味，秋水蒹葭寤寐思。鶴書時賁巖隈，伴青松，商雒仙芝，拜手群歌既醉詩。更束帛安車，遍山巔水湄，得賢致理聖無為。趨辭嘉慶九年，改第九解「稽古論思」為「天祿儲材」。餘詞同。

進饌玉署延英之章玉署延英，環佩蔥珩，法駕幸蓬瀛。龍口琮琤，碧沼澄清，壺天一鏡空明。廣筵日近，祥雲覆阿閣，風微寶篆縈。象緯呈，泰階平，儒林額手歡慶。一解皇心無逸常居敬，松軒雲牖勞咨儆。深宮遐覽千秋鏡，淵思汲古資修綆。唐虞授受親，奎壁圖書炳，百年禮樂於斯盛。二解多幸，朝野從容際治平，麟閣集簪纓。鳳敞雲屏，鵠立軒庭。徵法曲，奏咸英，青袍紅綬相輝映。露瀼瀼，芳瀉瑤觥。瑟黃流，飫大烹，共祝一人有慶。三解小山上，參差桂影，梧桐上，雝雝鳳鳴。尊罍次第沐芳馨，早斜日映簾旌。四解三都兩京，鼓吹縱橫，五車四庫擷菁英。大鳴小鳴，柏梁黃竹追高詠。仰看五緯駢東井，天獻珍符答睿情，何止高陽聚德星。五解天心籥俊，灼知見宅心，三俊自天保定，更保佑自天申景命。思皇多士生王國，更拔茅連茹，多士匯徵並進。白駒空谷，尚無金玉爾音，席珍待聘。六解行漏永，銅烏靜，從此書帶芊綿，承恩盡向榮。五老游河，堯心光被，垂衣文教成。萬方矯首，喜蜉蝣蟋蟀，氣求聲應。七解堪慶，佩縑囊，隨後乘，祕書省。龍光炳，丹黃點勘，削簡汗青。勤著述，手讎目覽，玉尺冰裁時共懍。入承明，不須看，花影磚影。八解玉振金聲，儒林遍荷殊榮。五色雲從畫棟生，石室蕓臺有餘清。頌聖壽，悠久高明，學海年年仍望幸。趨辭嘉慶九年詞同。

乾隆五十年，臨雍賜茶君師兼一章丹陛清樂

仰君師兼，道統集，講筵啟，圜橋聽。御論宣，皇極示綱常；五倫敘，君仁臣敬。家慈孝，與國人交正。誠不息，維天之命。體行健，同德乾元；亹緝熙，同符前聖。一解向階前，初聽講罷，穆穆瞻天垣正。左右趨，耆彥服膺誠。摳衣拜，朝班黌序，聖賢裔，弟子青衿整。紹心學，外王內聖。五十載，久道而成。萬千歲，生民之盛。二解況鴻儀彰，盛典備，四門學，岐周並。王制云，天子曰闢雍，笑炎漢，三雍非正。訓辭著，復古真王政。泥古誣，重言申命。燕千叟，新歲禮行。辨五更，舊文論定。三解告禮成，晉玉茗。霑渥賜，敷茵共慶。一規璧水，長隨教澤生。趨辭

嘉慶三年，臨雍賜茶皇圖昌一章丹陛清樂

正皇圖昌，道揆協，典文啟，師儒盛。序仲春，諏日吉辰良，廣筵肆，圜橋觀聽。崇經義，屏百家浮競。敦實學，人知興行。牖群蒙，惟聖敷言；眾說郛，折衷彞訓。一解會章縫，談經講席，抑抑威儀攸慎。集大昕，先鼓儆于庭。偕槐市，同瞻雲日，大哉言，著論千秋準。本皇極，大中至正。景聖域，鼓舞奮興。溯文瀾，優游涵泳。二解喜春風暄，化雨浥，菁莪長，薪詠。逾漢庭，惇誨集石渠，更天祿，群儒參證。軼唐代，陸孔菑經訓，玉燭調，珠囊金鏡。霑教澤，庶匯敷榮，肅御扆，兩言敬勝。三解告禮成，晉玉茗。霑渥賜，敷茵共慶。作人壽考，延洪億萬齡。趨辭

乾隆十四年，金川凱旋，豐澤園筵宴三章進茶、進酒丹陛清樂，進饌中和清樂

進茶景運乾坤泰之章景運乾坤泰，八表歸懷。迅除戎，玉壘陣雲開。一封箋表達堯階，天顏大霽宣寮寀。抒壯略，運奇才，建膚功奏凱。永敉寧邊界，錦江春色消煙靄。人工健羨天工代，方叔師幹應賽。績著旂常，榮褒圭玠。一解指授，指授特宣差，何殊吉甫頌平淮，運籌帷幄成功快。賀澄清，燕啟蓬萊，祥光爚煜襲罘罳。暖融融，瑞氣南來。二解歸而飲至垂方策，平安火報樂無涯。五服施章採，萬方寧謐陟春臺。車書玉帛，丕冒如天大。同天大，慶酬庸，列爵耀三臺。三解緬嚴冬，旗麾色展；喜今春，笳鼓聲諧。都緣廟略聖親裁。移時節，埽浮雲浮埃。四解我武維揚群虎拜，詠良哉，來享來王亙紘垓。貢金臺，洗兵何必臨魚海，作舟端藉濟川材。濟川材，還資燮理調仙鼐。五解望前途，戈倒載。荷包蒙，赦宥加寬貸。驅獸散，葉鳳喈。用（辶易）蠻方福孔皆，琛贐喜盈階。六解花雨輕篩，香雲結靄，鴻鈞氣轉陽和屆。拕杏頰，暈桃腮。睠盈筐，嘉實採，玉案早安排。春並恩長，暢宸襟，符帝賚。七解三殿歡諧，千官樂愷，堯尊舜樂欣重再。知有喜，永無猜，睠盈筐，嘉實採，玉案早安排。春並恩長，暢宸襟，符帝賚。八解明良遭際光千載，喜振旅，歡騰中外。駿烈協賡歌，鴻猷標史冊。趨辭

進酒聖德誕敷之章聖德誕敷，皇威遠布資元輔。授鉞前驅，蕩定昭神武。一解鴟張巴蜀，臨軒推轂掌兵符。便霜戈西指，更羽騎南趨。威凜凜，先聲馳遠徼，顯巍巍，撻伐審孤虛。仰臺垣，權操左相；寄專閫，星耀中樞。濯征咫尺，克捷須臾。二解奮武揆文秉聖謨，甫臨沖，奏捷書，覲光揚烈志何如。申明紀律嚴軍伍，指揮決勝天威助。風雲八陣圖，機宜式範模。勵公忠，德教忙宣諭。恢覆載，宥頑愚。三解承睿算，天兵剿除，何愁蜀道紆。卜遄征，鷹揚出上都。凍日寒，棧入雲，嚴風勁，雪載塗。乘橇走，殫勤劬。四解乍營開細柳，溫同挾纊餘。懍自天成命，聲靈震八區。把宵人翦除，握要似摧枯。息氛祲，淬戈鋋，修文德，陳干羽，振士氣，忠信交孚。五解競輸誠，悔負嵎。面縛來降，釜底游魚。開湯網，遄宣露布；慰堯心，不事征誅。六解班師慶，報捷初，鳴笳疊鼓催前部。不驚雞犬咸安堵，威名綽著追強弩。太平一統萬年歡，潛消兵氣成霖雨。七解和風扇，淑景攄，承恩既醉趨鵷鷺。端資啟沃聯心膂，儲胥常見風雲護。堂廉一德慶升平，春光怎及恩光溥。八解霑優渥，賜大酺。三爵言言，拜錫宮壺，饜飫天廚。波瀲灩，湛露涵濡。競稱觥，介壽綏多祜。好韶華，春盎雲衢。垂裳有道開昌宇，光浮玉盞，麗映金鋪。九解龐洪異數，★歌樂胥，威馳六合，位重三孤。進獻嘉謨，出靖邊隅，允作中朝砥柱。企都俞，佐唐虞。百闢嚴趨，殿陛山呼。師濟濟，颺拜歡娛。戛鏘鏘，依永笙竽。萬斯年，玉燭安舒。河清海晏金甌固，榮生虎竹，喜溢簪裾。十解日舒長，時和煦，萬匯從茲昭蘇，寶篆氤氳裊禦爐。玉缸香泛酴酥。想當年，在藻依蒲，鎬燕何曾今昔殊。慶槐鼎雲需，賡君臣相遇，曈曨旭日照宸居。趨辭

進饌日耀中天之章日耀中天，慶祝堯年，淑氣正暄妍，嫩柳芊綿，艷李飄翩，遐方永息烽煙。雲峰四起迎宸幄，霞綺千重映禦筵。韜略宣，羽書傳，臣鄰雀躍歡忭。一解和風麗日祥雲見，九天閶闔開宮殿。笙簧酒醴升平燕，勛標麟閣王猷顯。寅亮載周官，動風徵堯典，干戈載戢民遷善。二解堪羨，衛霍功勞相後先，樓可上籌邊。徵罰斯專，步伐寧愆。申軍實，督戎旃。布昭聖武彰天罰，既來庭，底用攻堅。福如川，酒如泉，共沐恩波不淺。三解貔貅統，山苞禹甸，欃槍埽，風調舜弦。來威補入雅詩篇，車嘽嘽，鼓淵淵。四解王師載旋，揚厲無前，溫綸鐘鼎姓名鐫。安邊定邊，天涯靜處消爭戰。蠶叢鳥道奇功建，高奉霞觴北斗連。旌旗柳拂春風暖，一點葵心傍日暄。五解仙人六膳，藉鹽梅，分嘗禁臠。玉階舞忭，懸日月，雙開明雉扇。共歡天意同人意，賞九重春色，飽聽流鶯百囀。風光滿美，從看香噴金猊，花明上苑。六解晝漏回，晴霞絢，嗣此作楫為霖，臺鼎合韋弦。雲韶燦設，彩仗森排，徵歡物更妍。一人有慶，定釁藏戈甲，文修武偃。七解婉孌，醉仙桃，催曉箭。見花外，高旍轉。治登上理，海宇晏然。億萬載，兵銷刑措，惕厲精勤資拜獻。喜今朝，最難忘，皇眷天眷。八解贊化調元，方蹤周召，名賢裒對敷天。景福全臨照，恩光應普遍。奚止是甲士三千，鼇極高擎欣永奠。趨辭

乾隆二十五年，西陲凱旋，豐澤園筵宴三章進茶、進酒丹陛清樂，進饌中和清樂

進茶聖武光昭世之章聖武光昭世，品匯咸熙。看平戎，玉塞卷雲霓，開疆已軼漢關西，顯承謨烈追前紀。朝授鉞，暮鳴鼙，正三軍鼓吹，便武成志喜。論功青史應無比，天心眷顧君心慰。吉甫平淮遜美，績著鷹揚，榮分龍衛。一解堪羨，堪羨亞夫儀。晴開細柳拂前麾，英風埽盡樓蘭壘。擴車書，萬里丕基，仙韶一派繞彤墀。御爐煙，瑞靄霏霏。二解投戈解甲風雲會，休休士女樂和綏。嘉樂承慈惠，九重咫尺懍天威。鵷班鷺隊，群至如星綴。如星綴，堯階上，干羽舞龍墀。三解想前茲，伊犁大定，喜今朝，回部全歸。鐃歌齊唱耀旌旗，回頭望，過東漸西被。四解廟算都緣天錫智，相機宜，乙夜勤勤檄親披。壯邊陲，月弓星箭皆精銳。邪氛綏靖斬鯨鯢，從教斧鉞驅民癘。五解聽風聲，同鶴唳。倒前途，草木皆兵騎。迎簞食，實繒綈，前歌後舞盡傾葵，回向仰光輝。六解笳鼓聲催，平安火遞，春臺普遍祥光起。纘偉績，志豐碑，際升平，揚盛美。仙燕錫蓬池，億萬斯年，集皇圖，符帝軌。七解運應昌期，師師濟濟，禦筵載啟瞻雲日。威赫赫，德巍巍，際升平，揚盛美。仙燕錫蓬池，億萬斯年，集皇圖，符帝軌。八解賡歌環慶唐虞際，看矯矯師臣拜稽。駿烈兆鴻禧，祥和開壽域。趨辭

進酒禹甸遐通之章禹甸遐通，周疆遠控資良棟。撻伐成功，庭引來儀鳳。一解吾皇端拱，軍書方略授元戎，把準夷擴定，更朔漠來同。奉玉帛，大宛分左右，貢瑤琛，布魯盡西東。沛殊恩，豺狼解網，思負義，梟獍逞兇。雉盟既背，螳臂稱雄。二解師律嚴明主將忠，颺征麾，拂採虹，沖開朔雪與嚴風，溫如挾纊咸歡哄。先聲士氣矜餘勇，貔貅百萬雄，風雲指顧通，笑麼麼小醜懷恇悚。驚魑魅，竄豜豵。三解揚我武，王師肅雍，憑將跋扈窮。諒鳥覆危巢豈待風。釜底魚，跡漫逃，負嵎虎，勢莫容。騎甲馬，埽狂童。四解待風清三窟，天山月掛弓。更撫懷百雉，旌旗漫蔽空。任狼奔匿叢，妖氛莫避蹤。渡西洱，似催枯，臨拔撻，如泉湧。逢義旆，雙殄元兇。五解競歸懷，樂帡幪。原隸王臣，爭效球共。瞻舜陛，玄黃納貢。達堯庭，箋表連封。六解班師至，露布工，西維部落咸風動。非關矜武窮荒隴，鴻謨自是承先統。聖朝大命一時新，勛華千禩膺天寵。七解皇心悅，式燕崇，追陪三殿趨鸞鳳。涵濡湛露成歌頌，卷阿再續周詩詠。明良此日慶都俞，天河洗甲知無用。八解葭灰起，律應宮。銀雪繽紛，苑樹雕瓊。杕杜歌融，聲窈窕，葉羽諧鐘。競承恩，拜爵玻瓈捧。喜時晴，光曜曈曨，金甌永固山河重。春生瑞草，慶溢祥松。九解需雲乍擁，晴霞晝烘，百僚鵠立，瑤佩丁東。仙仗崢嶸，芝蓋玲瓏，洵是珠輝玉瑩。奏師矇，閒笙鏞，偉烈豐功，述祖歌宗。光奕奕，安石來紅，響蕭蕭，宛馬從東。拜氍毹，簪紱雍容，油油三爵威儀重。鶴聞倡和，鳳葉萋菶。十解醉仙廚，花漏永，放牛歸馬功成，帝德醍醐拜賜榮。玉階蓂莢蔥蘢，想當年燕鎬營豐，樂愷興歌今昔同。喜瑞靄璇宮，更辰居星拱，一庭端拜進瑤觥。趨辭

進饌聖治遐昌之章聖治遐昌，牒紀嘉祥，六幕仰重光，化日舒長。瑞啟金閶，照臨亶被殊方。星雲爛縵膺天慶，風雨和調佐帝觴。廓昄章，靜欃槍，皇威遠域宣暢。一解金莖玉露融仙掌，堯天晴日輝金榜。將軍閫外寒威敞，櫜戈進爵春雲盎。麟閣紀勛名，瀲灩恩波廣，桓桓在泮王猷壯。二解遐想大業，神功邁漢唐，殊策靖疆場。兵氣恢揚，士馬騰驤。申天討，（辶易）蠻荒，廟謨布算風雷卷，握韜鈐，指授戎行。慶綏康，載旂常，奏凱師旋舞唱。三解榆關外，蜺旌虎帳，邊城望，蜂窠蟻房，人皆赤子盡來王。清沙漠，殪天狼。四解歸而解裝，人盡軒昂，蔥山蒲海百花香。神揚氣揚，論勛飲至先名將。金樽次第邀前賞，西域葡萄美且芳。共欽王道無偏黨，向日葵心率土將。五解和光駘蕩，酌瓊卮，珍饈百釀。蓼蕭露瀼，瞻肅穆，天容霄漢朗。大官六膳調金鼎，向禦筵供奉，雉扇明開兩兩。雲霞萬狀，眄茲瑞氣輝煌，三山蓬閬。六解承燕喜，皇風鬯，從茲斥堠無驚，甲胄釁而藏。珍符紛鬱，瑞應駢羅，天心降福穰。誕敷文德，更阜財解慍，薰琴接響。七解瞻望沐皇仁，抒眾仰，似花柳春前放，仙桃錫燕，恩普德洋。解戰袍，歡騰貔虎，還擬圖形麟閣上。靖烽煙，原長迓天錫神貺。八解酒醴笙簧，恩膏欣遍巖廊。來享來王曰是常，偃武修文覘治象。何異詠洛水泱泱，食德飲和聲教廣。趨辭

同治十一年，大婚，皇后朝見，進饌一章丹陛大樂敬平

瑞日麗扶桑，晴開上界金閶。雲移雉扇張，褘衣鞠服儷當陽，肅拜答穹蒼。垂環佩，葉珩璜。安貞度有常，升桂殿，晉萱堂。一解慈闈樂且康，侍宴瑤池篤祜長。介壽喜稱觴，絳霞紺雪酌瓊漿，恩風習習翔。調鳳律，奏鸞簧，仙樂聽鏗鏘。德音播，雅化彰。二解正位佐垂裳，坤順承天地道昌。醲膏頌普將，八紘和氣釀休祥，臨照遍殊方。輝寶籙，燦珠囊，降福慶穰穰。延洪緒，永無疆。趨辭

光緒十五年，大婚，皇后朝見，進饌一章丹陛大樂敬平

瑞氣盎簾櫳，金爐香裊翠煙籠，瑤階旭日烘。瓊卮玉■D9映玲瓏，奉斝侍深宮。儀有象，福延鴻。一解歡承鳳閣中，入覲慈闈鉅典崇。介壽樂融融，問安視膳秉淵衷。躬膺錫賚隆，瓊筵盛，玉食豐。韶樂奏雍容，歌風動，詠露濃。二解清響度花叢，滿進金樽酌醴醲。瞻依戀九重，詒謀燕翼賴宸聰。祝嘏效呼嵩，容肅肅，度雝雝。福祿慶來同，顏有喜，樂無窮。趨辭

同治十一年，大婚，賜承恩公及王公大臣筵宴三章進茶、進酒丹陛清樂，進饌中和清樂

進茶圖肇鴻基之章圖肇鴻基，祥徵燕喜。華筵肆寵荷隆儀，賜茶宣敕使。一解趨侍嘉燕沐恩施，蹌蹌濟濟肅威儀，雙開雉扇瞻天咫。運璣衡，穆穆裳垂。泰交景運洽重熙，政平成，理本修齊。二解華門積善迎繁祉，祥鍾蘭閫毓坤儀，寵眷從今始。龍章鳳誥荷恩暉，榮封五等，圭爵貽孫子。貽孫子，承嘉貺，福祿屢綏之。三解集冠裳，彤廷展禮。肄笙簧，丹陛歌詩。王公列闢翊綸扉，奏鈞韶，聽咸賡樂只。四解內外修和成郅治，徵嘉禮。位定乾坤，慶良時，迓祥禧。同榮瑞木枝連理，綏豐秀麥穗雙歧。穗雙歧，周文仁政雎麟始。五解播鴻庥，襄上理，衍云礽，虹流電光瑞。配二儀，序四時。瑟琴迭和樂怡怡，豫悅仰慈闈。六解景煥祥曦，聲騰仙吹，龍團佳茗天家賜。金莖露，注瑤卮，帕傳柑，盤薦李，攜袖異香霏。玉案親依，近龍光，延燕喜。七解川媚山輝，禮明樂備，祥符億載過姬姒。雲糺縵，鳳來儀，戴堯天，游舜世，懿戚與榮施。玉案親依，近龍光，延燕喜。八解衢樽同酌醲膏被，欣燕洽，情文備致。九敘慶成功，三辰瞻獻瑞。趨辭

進酒寶扇祥開之章寶扇祥開，金爐香靄欣嘉會。永錫詩諧，春滿三千界。一解運隆交泰，普天人共樂春臺。看金樽初泛，更玉譜新裁。煙弱弱，祥輝分禁柳，樂融融，喜氣上宮槐。鬯皇風，周南化啟，歌聖治，闕北恩來。詩賡荇菜，慶洽蘭陔。二解嘉禮初成百福該，共騰歡，遍九垓，螽斯麟定頌聲諧。隆儀共仰嬪京邁，龍光燕喜欣和會。班聯萃眾才，軒（鼓長）愜聖懷。迓蕃釐，普慶乾坤泰。歌正始，覲瑤階。三解葡萄泛瓊漿舊醅，香濃萬壽杯。看肅肅筵從玉殿開。調鏗鏘，夔律葉。韻瀏亮，鳳管催。喜福祿，自天來。四解聽雎洲載詠，雲霞爛縵開。更鸞笙迭奏，簫韶宛轉諧。恰天上春回，宮花錦繡堆。漏迢迢，日似年，光灩灩，杯如海。鈞天唱，境擬蓬萊。五解肆芳筵，布兩階。萐茂堯廚，桃實瑤臺。漫斟處，味同沆瀣。齊拜揚，共酌金罍。六解翡翠斝，鸚鵡杯，瓊瑤璀璨呈光彩。飲和共樂仁風逮，皇仁廣被如天大。乾坤合拱獻嘉瑞，駢蕃慶典群欣戴。七解儀文備，德意恢，宸宮化起天心泰。壽觴更喜兕觥介，和聲鳳翥兼鸞翽。嘉祥普慶遍寰瀛，二南風教真無外。八解凝繁祉，怡聖懷。鐘鼓聲催，琴瑟音諧，雅頌詩裁。歌椒衍，餘韻低徊。詠瓜綿，喜舞兩宮採。慶升平，更祝臺萊。蹌蹌濟濟逢良會，皇情穆穆，帝治巍巍。九解皋颺禹拜，舜陛堯階。金齏玉膾，寶■D9瓊罍。燕衎叨陪，鳧趨偕來，嘉會嘉賓樂愷。千祥臻，萬福來。有酒如淮，澤被埏垓。集群工，位列棘槐，進百爾，人盡鹽梅。看盈盈日麗雲開，珠聯璧合輝光靄。箕疇福衍，華祝聲諧。十解受洪釐，千萬載，啟金閶，拜玉階。旭日和風接上臺，繽紛採仗雲排。步花磚，如上春臺，宮漏銅壺緩緩催。欣和樂無涯，被恩膏汪濊，五雲高奉紫霞杯。趨辭

進饌天地成平之章天地成平，品物咸亨，瑞應協璣衡。乾主大生，坤職資生，兩儀斡運祥呈。衣冠虞舜光華治，鐘鼓周文豫悅情。八音鳴，百度貞，玉牒萬年流慶。一解德齊覆載剛柔應，星雲輝爛中天詠。和風甘雨綏豐慶，二南宣化敷仁政。巷舞及衢歌，咸頌吾皇聖，萬方和樂斯為盛。二解多幸，煙弱爐香瑞靄縈，懿戚聚簪纓。酒酌瑤觥，樂奏銀笙。欣嘉會，荷殊榮，螭坳彩仗光輝映。露瀼瀼，珠瀉金莖。眾喜起，效歌賡，上祝一人有慶。三解宮槐上，流烏駐影。岡梧上，飛鳳送聲。尊罍次第沐芳馨，侑以樂，奏咸韺。四解金盤疊呈，玉碗高擎，山腴水豢未須稱。蘭烝蕙烝，天廚飽飫言誇珍盛。威儀秩秩衣冠整，領略鹽梅許作羹。從教悟得調和意，合獻嘉猷佐治平。五解坤維位定，贊乾符，禮教修明。恩膏疊沛，錫圭爵，常膺寵命。今朝丹陛龍光覲，拜溫綸，賜燕翼翼，維恭維敬。庶幾夙夜靖共，爾職勤修，勛猷彪炳。六解晝漏永，瑤閶靜，遙仰雉扇雲開，天顏喜氣增。寶瑟初調，瑤琴疊奏，廣殿樂盈盈。珠囊金鏡，卜瑞啟蘿圖，螽詵麟定。七解欣慶，際昌期，凝景命，協禹範，培周鼎。旁流協氣，翠萐祥蓂。更喜見山川樂壽，鸑鷟騶虞昭瑞應。慶時和，燠寒調，春令秋令。八解樂翕諧聲，椒房眷屬恩承，搢笏鳴珂盡俊英，喜祝金枝玉葉榮。綿瓜瓞，繼繼繩繩，圖籙延長天共永。趨辭

同治十一年，皇太后賜承恩公妻及親屬筵宴三章進茶、進酒丹陛清樂，進饌中和清樂

進茶慶葉重熙之章慶葉重熙，祥成嘉禮。隆恩賁燕侍璇墀，歡聲殷大地。一解嬪京迎渭徽音嗣，螽詵麟定衍金枝，錫慶從茲始。特恩賜燕播仁慈，肆筵授幾，蹌濟紆金紫。紆金紫，懿親展，福履以綏之。二解際昌期，鴻恩渥被，喜今茲，燕翼謀詒。卿云糺縵靄皇畿。延景運，誕受洪釐。三解齏器執尊敦古禮，展隆儀，軒曜承光日依依。景逶迤，華林萬樹連瑤戺，叢雲五色廕仙芝。廕仙芝，壺中日永中天麗。四解彩映朝曦，祥騰紫氣，掖庭親屬承恩禮。甘露降，似珠霏。帕傳柑，盤撒荔，滿袖共香攜。億萬斯年，拜恩光，今日始。拜恩光，今日始。五解晝漏頻移，香階晴霽，篚筐昭貺駢蕃集。多且旨，樂有儀。際升平，揚盛美，鈞樂奏瑤池。億萬斯年，拜恩光，今日始，拜恩光，今日始。六解神聖作合陰陽理，洪錫類，繩繩繼繼。四海共傾葵，萬邦齊獻瑞。趨辭

進酒運會昌盈之章運會昌盈，海宇澄清，喜氣靄彤廷。寶籙欽承，嘉禮初成，九霄日月齊明。宏開北闕輝龍陛，共祝南山酌兕觥。百禮洽，萬福同，喜沐天家恩寵。一解璇闈侍燕霞觴奉，殽烝醴薦華筵盛。聯班懿戚冠裳炳，龍旂葩蚤祥輝映。鴻祉恰凝庥，燕喜新頒慶，彬彬齊上嘉祥頌。二解欣幸，拜舞丹墀仰聖明，燕衎荷殊榮。金罍酒澄，寶鼎香凝。雲腴馥，露漿馨，流歡飲福承恩命。樂優游，玉潤金聲福祿成。福祿崇，人在蓬壺蹈詠。三解恆春樹，卿雲瑞擁。長樂花，靈曜祥呈，玲瓏樓閣敞銀屏。銅漏轉，玉階晴。四解藻糸貴承平，琴瑟和鳴，好風調出鳳鸞聲。簫韶九成，人間天上同傾聽，鈞天歌闋朝儀靜。雅雅魚魚縟彩生。追陪仙掖聯簪紱，拜賜天廚飫鼎烹。五解盛美躬逢，應知萬里歡騰，就日瞻云蟻慕情。食德飲和被澤醲。錫祉福，齊頌升恆，億萬斯年寶祚永。趨辭

進饌鈞天疊奏之章鈞天疊奏，仰思齊太妊，徽音並茂。瑞啟萱幃，鸞輅從容蒞鳳樓。同歌舞，瑤池競進長春酒。況甘旨，左宜右有。億萬世，謀詒燕翼；欣睹壬林祜篤，申綏福祐。一解霞觴獻壽，慶長生未央，歡承太后。鳳髓麟羹，柏葉馨香湛露浮。彤墀下，椒房親宴芳樽侑，更珍品分頌命婦。原懿戚同心同德，長飫天廚鼎饌，繁釐普受。二解恩覃宇宙，喜含和履平，傾心拜手。飽德詩賡，共祝皇家百祿遒。璇宮內，寶爐香馥霑衣袖。聽玉琯，聲諧銀漏。從今始，含飴豫慶，定卜祥徵瓜瓞，慈仁裕後。三解葉銀笙，陳鳳卣。排仙仗，輝煌文繡。飲和食德，謳歌九州。趨辭

光緒十五年，大婚，賜承恩公及王公大臣筵宴三章進茶、進酒丹陛清樂，進饌中和清樂

進茶圖肇鴻基之章圖肇鴻基，風追喜起。延景運，荷隆儀，歡聲騰遠邇。一解躬桓蒲穀列丹墀，賜茶宣敕沐鴻施，九重綸綍欣同被。仰恩暉，獻藿傾葵，龍團鳳餅味含滋。注金甌，露挹瑤池。二解華門積善徵蘭芷，天心眷顧正坤維，至德侔周姒。永風詩，荇菜參差，化行俗善，推暨從今始。從今始，膺多福，家室慶咸宜。三解度翩翩，紆青拖紫，韻悠悠，吹竹彈絲。頒來佳茗溢金卮，漱芬芳，既甘且旨。四解平治修齊逢盛世，中宮位定採蘩時。飭威儀，著箴規。紫宸作耦稱同體，彤庭端範翊昌期。翊昌期，觀型媯汭追隆軌。五解宮商調角徵，頌仁慈，敬纘箕裘緒。念在茲，釋在茲，璇闈侍膳奉盤匜，孝治迓蕃釐。六解雪澡香霏，雲腴味美，金莖露湛重霄賜。調瓊液，晉瑤卮。華如桃，穠如李，甌泛碧琉璃。御案親依，仰天顏，真尺咫。七解彩耀旌旗，儀修冠履，飲和食德延繁祉。貽燕翼，衍螽斯。為騶牙，為麟趾，戚屬與榮施。御案親依，仰天顏，真尺咫。八解醲膏飽飫芬流齒，霑闓澤，欣歌樂只。乾極儷坤珍，祥符綿萬紀。趨辭

進酒寶扇祥開之章寶扇祥開，猊爐煙靄占交泰。八極宏恢，春盎乾坤大。一解重霄澤沛，泛醍醐，寵錫新醅。看光浮玉■D9，更香溢瓊杯。歌濟濟，趨蹌依北闕，勰貞貞，舞蹈詠南陔。毓芝蘭，榮敷柯葉，綿瓜瓞，肇始根荄。垂裳肅穆，奉斝徘徊。二解黼黻輝煌集眾才，禮初成，百福該，嵩呼華祝徹天街。雲霞五色迎華蓋，星辰萬點輝珠旆。從容步帝階，賡颺愜聖懷，聽鏘鏘鸞鳳鳴佳會。春似海，酒如淮。三解雕梁瑇瑁排，瑤觴琥珀揩，正碧宇春旋北斗魁。綠凝煙，含禁柳，紅捧日，映宮槐。筵式啟，宴叨陪。四解看盈盈，酒滿金樽釀最佳。聽聲聲，漏永銅壺箭屢催。恰日度花磚，高烘紫禁隈。奏笙簧，鳳律諧。綿統緒，鴻慈戴，徽音欣見嗣思齊。五解迓休和，遍九陔。銘晉椒盤，慶洽蘭陔。二南風化真無外，詠河洲，雅句新裁。六解融風暖，淑氣催，甘敷雨露徵滂霈。寰區共樂皇仁逮，醁醽馥鬱邀恩賚。金鏞振響葉龍吟，瑤琴譜曲諧鸞噦。七解葡萄酒，翡翠杯，闈祝嘏觥同介。珩璜度肅瓊琚佩，旌旗彩耀龍蛇繪。鴻基鞏固萬斯年，驩聲遠逮三千界。八解宮殿啟，閶闔開，和煦風回。璀璨雲堆，錦繡霞裁。鈞天唱，境擬蓬萊。惟坤柔，德合乾剛配。千祥集，萬福咸來，賓筵歌舞明良會。材皆麴蘗，人盡鹽梅。九解鸞翔鳳翽，鵷鷺徘徊，皋颺夔拜，羆虎追陪。酒酌金罍，樂奏瑤階，天地祥符交泰。八音調，六律諧。庶事康哉，元首明哉。祝維祺，有臺有萊。賡雅化，條肆條枚。挹瓊漿，玉■D9欣開。金盤捧出蓬池膾，恩周夏甸，歡動春雷。十解帝基昌，熙景繪，邁姜嫄，啟有邰，攸敘彞倫福孔皆。萬方賴，兆民懷。卜從今瑞應三階，風雨和甘化理該。恩澤遍埏垓，德教孚中外，衢歌巷舞樂無涯。趨辭

進饌天地成平之章天地成平，禮樂修明，景運啟元亨。乾德資生，坤德資成。和聲葉，鳳凰鳴。虞廷致治由媯水，周室開基肇鎬京。四時行，百度貞，南面垂裳居正。一解伣天作合徵文定，雎麟化被周疆盛，式歌且舞欽仁聖，歡承壽母蘭陔永。爵進紫瑤觥，妊姒徽同景，榮懷永錫拜家慶。二解歡幸，椒殿祥雰寶扇縈，酒醴百壺清。綺饌調鯖，雅奏鏗鯨。協輿頌，愜皇情，冠裳濟濟龍光覲，繪麒麟，焜耀簪纓。槐棘列，蓼蕭賡，濃露九霄沐潤。三解和曦暖，媧簧轉韻，薰風動，虞琴送聲。金樽玉戔喜同傾，麟羹進，鹿脯烹。四解霞杯色瑩，雲液香清，天廚水陸不知名。稱觴酌觥，殷罍夏鼎相輝映。悠揚拊石夔鳴磬，珍重調梅傅作羹。甄陶元氣開昌運，黼黻勛華萃散閎。五解璇宮晝靜，贊乾樞，懋啟休禎。分茅胙土，拜綸綍，親承寵命。煌煌天語垂謨訓，勵丹忱，業業兢兢，無忘恭敬。庶幾出壯屏籓，入贊升平，鈞衡共秉。六解玉漏永，金爐煙，欣看華蓋高擎，宸旒喜氣迎。松棟雲輝，蓂階日麗，淑氣滿春城。天開景運，卜瑞啟珠囊，釐延金鏡。七解欣慶，湛恩覃，醲澤飲，佐禹範，匡周鼎。臣鄰翊贊，治定功成。原更祝，珠聯璧合，二曜五星昭瑞應。翼燕謀，詒孫子，麟振麟定。八解誼美恩明，祥符至，瑞光呈。主聖臣賢喜起賡，譜出承平雅頌聲。膺繁祉，騰茂蜚英；億萬年，綿綿祚永。趨辭

賜衍聖公部宴洙泗發源長一章乾隆七年定。宴正一真人上清碧落樂章，光緒中停止，詞俚不載。

洙泗發源長，麟鳳流芳久，眷茲後裔，克紹箕裘。詩書教澤延，禮樂家聲舊。茅社長膺天眷厚，際端冕凝旒。桓圭章甫，彤廷舞蹈，時覲春秋。一解詔宗伯，使饔人進羞，大酋獻酬，形虎形鹽，訓恭訓儉，慈惠兼施寵錫優。勵嘉修，素風益懋。庶不負，皇朝渥澤，旨酒思柔。二解

賜文進士部宴啟天門一章乾隆七年定。五十年，改奏棫樸詩五章。賜考官各執事官宴，奏鹿鳴三章。具詩樂譜，不載。

啟天門，日麗黃金榜。趁驊騮，緩步青雲上。論聖賢，事業無涯量，況平生溫飽何曾望。念鯫生，叨渥澤，天來廣。雖持寸草心，莫報君恩蕩，涓埃矢竭酬天貺。一解玳筵內，金壺玉漿。月臺上，絲竹鏗鏘。繼自今，木天清敞。增泰巖，不辭土壤。二解

賜武進士部宴和氣洽一章乾隆七年定。五十年，改奏兔罝詩三章。

和氣洽，泰階平。皇威截，烽煙靖。念兔罝，亦有干城，虎頭猿臂交相慶。看雕翮，秋來勁。一解須知道，羽扇綸巾，還有那，弓強箭勁。更兼之，武庫縱橫。效折沖，驊騮騁。執戈殳，衛羽林，備公侯腹心。二解

鄉飲酒高宗自制補笙詩六章

南陔我逝南陔，言陟其岵。昔我行役，瞻望有父。欲養無由，風木何補。我逝南陔，言陟其屺。今我行役，瞻望有母。母也倚閭，歸則寧止。南陔有筍，籜實巳之。孱孱孩提，敦噢咻之。慎爾溫凊，節爾旨肴。今爾不養，日月其惂。

白華有白者華，不汙纖塵。咨爾士兮，宜修其身。不修其身，乃貽羞於二人。有白者華，婉茲靜好。咨爾女兮，宜修婦道。不修婦道，乃貽羞於二老。白華匪玉，★I1而不緇。白華匪蘭，芬乃勝之。我擷白華，載詠載思。白華匪玉，質玉之令。白華匪蘭，臭蘭之凈。我擷白華，載思載詠。

華黍瞻彼阪田，厥黍始華。胝足胼手，嗟嗟我農夫。瞻彼阪田，黍華以秀。胼手胝足，惟勤斯殖茂。華有不秀矣，秀有不實矣，其雨其雨矣，杲杲日出矣，惄予愁之恤矣。

由庚由庚便便，東西朔南。六符調燮，八風節宣。由庚容容，朔南西東。惟敬與勤，百王道同。由庚廓廓，東西南朔。先憂而憂，後樂而樂。由庚恢恢，南朔東西。皇極孰建，惟德之依。

崇丘澗松童童，蛙黽鄰兮。丘草萋萋，蕩青雲兮。凡百君子，慎乃託身兮。澗松童童，澗則卑兮。丘草萋萋，丘則崎兮。凡百君子，審所依兮。有崇者丘，物無不遂。有卓者道，愚無不智。資生育德，永植毋替。

由儀在上曰天，在下曰地。君君臣臣，父父子子。在下曰地，在上曰天。父父子子，君君臣臣。由其儀矣，物則熙矣。儀其由矣，物則休矣。


\end{pinyinscope}