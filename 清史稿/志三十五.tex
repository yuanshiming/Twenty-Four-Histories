\article{志三十五}

\begin{pinyinscope}
地理七

△山西

山西：禹貢冀州之域。清初沿明制為省，置總督、巡撫。順治末，總督裁。康熙四年，並冀南、冀北置雁平道。雍正元年，置歸化。二年，增直隸州八。平定、忻、代、保、解、絳、吉、隰。三年，增府二。寧武、朔平。六年，升蒲、澤二州並為府，置歸綏道。乾隆四年，增置綏遠同知。二十五年，又以歸綏所屬地增置五通判。歸化城、清水河、薩拉齊、和林格爾、托克托城。與歸、綏二並屬歸綏道。二十九年，裁歸化城通判。三十七年，吉州改屬平陽府，霍州為直隸州。今領府九，直隸州十，十二，州六，縣八十五。東界直隸井陘；三百七十五里。西界陜西吳堡；五百五里。南界河南濟源；七百三十里。北界內蒙古四子部落草地。一千一百里。廣八百八十里，袤一千六百二十里。北極高三十四度五十七分至四十一度五十分。京師偏西三度四分至五度四十五分。東北距京師一千二百里。宣統三年，編戶一百九十九萬三十五，口九百二十一萬九千九百八十七。其名山：管涔、太行、王屋、雷首、底柱、析城、恆、霍、句注、五臺。其巨川：汾、沁、涑、桑乾、滹沱、清漳、濁漳。鐵路：正太。驛道：西達蒙古、陜西潼關，東北至京師。電線達京師，西南西安。

太原府：沖，繁，難。隸冀寧道。巡撫，布政、提學、提法司，巡警、勸業道駐。初沿明制，領州五，縣二十。雍正中，平定、忻、代、保德直隸，割十縣分入之；尋興還隸。乾隆二十八年，省清源入徐溝。距京師千二百里為省治。廣六百里，袤七百里。北極高三十七度五十四分。京師偏西三度五十六分。領州一，縣十。陽曲沖，繁，難。倚。東北：阪泉山。西北：崛唅。北：梁鴻。西南：汾水自交城入，逕冽石口，左合埽谷水，折東南，左合洛陰及石橋、真穀水。水經注「逕盂縣、狼孟故城南」者。至城西北，左合石河、南社河，又南入太原。天門關、石嶺關二巡司駐。王封鎮，同知駐。埽峪村、楊興寨。城晉、陵井驛。太原沖，繁。府西南四十里。西南：尖山。西北：蒙山，其南風峪、懸甕，晉水出焉。東北：駝山。汾水自陽曲入，左納澗河，逕城東，至南張村與合，又西南入徐溝。東：洞渦水自徐溝來，西南流，逕縣南，仍入徐溝界。榆次沖，繁，難。府東南六十里。北：罕山。東南：麓臺。東北：小五臺。洞渦水自壽陽入，左納金水河，古塗水，即水經注蒲水，合八賦嶺、鷹山水今所謂大小塗，即水經注蒲谷水注之。右合原過水四派，唐貞觀中，令孫淇引以溉田，逕城南，西南入徐溝。其澗水入蒜谷，又西入太原。源渦、什帖二鎮。鳴謙、王胡二驛。太谷繁。府東南百二十里。南：鳳皇山。北：壁穀。東南：鳳巢；大塔，大塗水出焉，西北流入榆次。西：烏馬河自榆社入，右合奄谷水，左咸陽谷水，逕城北入祁。象穀水即古蔣谷水，入徐溝。有馬嶺關、杏林寨。主簿駐範村鎮。祁沖，繁。府西南百四十里。東南：竭方、幘山。侯甲水自武鄉入，逕龍舟峪，為龍舟水。又盤陀水，西北為昌源渠，逕城北入平遙。東北：烏馬河自太谷入，又西入徐溝。子洪、盤陀、團柏、賈令四鎮。安寨、盤陀二驛。徐溝沖，繁，難。府南八十里。乾隆二十八年省清源為鄉入。訓導及巡司駐。西：壺屏山。其北，白石、中隱。汾水自太原入，逕孔村至西堡。東北：洞渦水自榆次入，錯太原，復入縣西，左納烏馬及象河入焉。故驛鎮。同戈驛。交城簡。府西南百二十里。交城山，北百二十五里，相近羊腸。西北：狐突。汾水自靜樂入，逕火山村，右合孔河，折東入陽曲。西北：孝文山，文水出，會渾谷、西谷，屈東南，左合酸水，為文谷水，入文水界，從之下流，並達之。故交村，巡司駐。文水繁，難。府西南百六十里。西：陶山。西北：熊耳。西南：隱泉。東有汾水，自徐溝入，西南入平遙。西北：文谷河自交城入，逕文谷口。唐柵城廢渠在焉。至城北，又東南，左合磁窯河、步渾水，折西南入汾陽。有孝義鎮。岢嵐州簡。府西北三百二十里。岢嵐山，東北百里，一曰管涔。迤西南，蘆芽、荷葉坪、雪山。東南：直道村，嵐漪水出東北，右合黃道川、三角城二水，折西北，逕城南，又西逕大澗河，左合砂河，又西南逕巨麓山入興。水峪關。嵐簡。府西北二百六十里。西南：黃嶮山。西：野雞山，蔚汾水出，入興。南：赤堅嶺，嵐水出，東北逕桃尖山，左合乏馬嶺、雙松山水，折東南入靜樂。有東村鎮。興簡。府西北四百里。雍正二年隸保德州。八年仍來隸。東：桃花山。西南：採林。西北：黃河自保德入。東北：嵐漪水自岢嵐入，逕石樓山。東南：蔚汾水自嵐入，逕合查山，至縣西，合南川水並入焉。又南合紫荊山水入臨。蔚汾、合河二關，皆要隘。

汾州府：沖，繁，難。隸冀寧道。康熙六年，省明冀南道入。東北距省治二百二十里。至京師千三百八十里。廣三百五十里，斜。袤三百二十里。沿明制。北極高三十七度十九分。京師偏西四度四十五分。領州一，縣七。汾陽繁，疲，難。倚。西：將軍山、黃蘆嶺。北：謁泉。東北：文谷水自文水入，循汾水故道，右合原公、金鎖關水，至府治東為文湖。又南，右納義水，入孝義。郭柵、陽城二鎮。冀村，巡司駐。有驛。孝義繁。府南少東三十五里。西：上殿山。西北：龍門；薛頡嶺，古狐岐山，禹貢「治梁及岐」。其南，盤重原，勝水出焉，俗名孝河，會南川、陽泉水，逕城南而東。東北：文谷河自汾陽合義水入，逕鹽鍋頭入介休。溫泉、鳳尾二鎮。平遙繁，沖，難。府東八十里。西北：汾水自文水入，逕長壽村。東北：侯甲水自祁入，左合謁戾山、嬰澗、過嶺、魯澗，超山、中都及亭岡水入焉。又南入介休。上殿鎮。洪善驛。介休沖，繁，難。府東南七十里。南，介山，一曰綿山，綿水出。東：天峻，石河出，又東石桐水出。東北：汾水自平遙入，後先合之，入靈石。張蘭鎮，同知駐。義棠驛。石樓簡。府西少南百八十里。東南：石樓山。西：九重。西北：團圓山。黃河自寧鄉入，合屈產泉，古牧馬川，復合溫泉，即石羊水，入永和。臨簡。府西北三百二十里。東南：漢高山。西南：招賢、馬頭。河水左瀆自興入，合紫金山水，又南逕曲峪鎮入永寧。其湫水亦自興入，逕赤壁山，合連枝、積翠、黃龍、漢高、雲山凡十六水入焉，又南入永寧。有三交鎮。永寧州沖，繁，難。府西北百七十里。東：九鳳。東北：呂梁。西：匾斗、南山。西北：馬頭。河水左瀆自臨入。東北：赤堅嶺，離石水出，曰北川。南：步佛山，合蘆子山水，逕城西，合東川，納南川，清水河入焉，又南入寧鄉。吳城、柳林、永安三鎮。柳林、方山堡二巡司。玉亭、吳城、青龍三驛。寧鄉簡。府西百四十里。南：雲集嶺。北：寧陽山。東：柏窊、蕉山。西南：泉子，清水河出，北合屏風山水，逕城東，又西北入永寧注河。河水左瀆復入，逕三交鎮，合石口、牛尾泉水，入石樓。有鋤鉤鎮。

潞安府：繁，疲，難。隸冀寧道。初沿明制，領縣八。乾隆二十九年，省平順，分入潞城、壺關、黎城。西北距省治四百五十里。至京師千三百里。廣三百里，袤二百七十里。北極高三十六度七分。京師偏西三度二十八分。領縣七。長治繁，難。倚。東：壺口山。東南：五龍。東北：柏谷。西南：福泉。濁漳水自長子入。東南陶水出雄山，北合八諫、雞鳴山水，右會淘清河入。又北至秦村，左會藍水，右石子河入，又西北入屯留。鎮四：韓店、高河、太義、西火。分防同知駐太義鎮。縣丞駐西火鎮。驛二：龍泉、太平。長子沖。府西少南五十里。東南：紫雲山、羊頭。西南：發鳩山，水經注鹿谷。濁漳水出其東麓四星池，東會傘蓋、陽泉水，逕城南，右合堯水、慈林水及梁水，入長治。西北：藍水自屯留入，逕河右會雍水，亦入長治。鮑店鎮，縣丞駐。漳澤驛。屯留沖。府西北六十里。東北：良材山。西北：五巑。西南：盤秀，藍水出其陽摩河嶺，古絳水，東入長子注濁漳。至長治北流，逕縣東入潞城。今絳水出其陰，東逕石田山，左會高麗水，又東北，右合霜澤、左三嵕山水，逕城北，右合疑水。雞鳴水乃古諫水，逕餘吾故城南、屯留故城北者。鎮二：寺底、豐儀。驛一：余吾。襄垣沖。府北少西九十里。西南：五巑山。北：五音、仙堂。西北：紫巖。東南：鹿臺。濁漳水自潞城入，逕其北，左會銅鞮水，又北逕城東。東北：涅水自武鄉入，右會臨水，史水自左注之，為合河口，入黎城。鎮二：東周、下良。驛一：虒亭。潞城簡。府東北四十里。南：盧山、大禹。東南：伏牛、葛井。東：靜林。西：三垂。西北：黃阜。西南：濁漳水自屯留入，左合絳水，為交漳，即禹貢降水。又西北入襄垣，至黎城錯入，逕潞縣故城，是濁漳兼有潞浸之稱。又東復錯黎城，仍入境。東出馬塔口入河南涉縣。西南有三垂岡。東南有虹梯關，即魯般門，巡司駐。鎮三：神頭、黃碾、羊圍。東南平順鄉城，鄉學訓導駐焉。壺關簡。府東南三十里。壺關山，西北六里。東北：風穴山。東：馬駒、麥積、安公。壺水出西北，逕城北為石子河，左合清流河，東南大王、抱犢，又東赤壤。其陰東井嶺，淘清河出，西北逕黃山，並入長治。嶺東五指河，東南為沾水，逕紫團山入河南林縣。東有玉峽關。馮坡鎮。黎城簡。府東北百十里。東南：潞祠山。西北：積布、錏峪。濁漳水自襄垣入，東南逕聯珠山，錯潞城復入，左合黃須水，東逕赤壁山，仍入之。東北：繡屏，清漳水自遼入，逕吾兒峪，古壺關在焉，入河南涉縣。玉泉水從之。

澤州府：沖，難。隸冀寧道。初沿明制，為直隸州。領縣四。雍正六年為府，增附郭。西北距省治六百二十里。至京師千六百里。廣三百四十里，袤二百三十里。北極高三十五度三十一分。京師偏西三度三十七分。領縣五。鳳臺沖，繁，難。倚。南：太行山，其巔黑石嶺，其北天井關；西南，小口，即太行陘馬牢。東南：硤石、浮山。北：司馬。東北：丹水自高平入，左合蒲水，南逕高都故城東。其南源澤水，出西北二仙掌，合塔河來會。又南，左納丈水，逕八盤、壘石、石人山。白水合西沙河，逕城南，合轆轤水，天井溪右注之，入河南河內。西北：吳山，陽阿水出，南逕蟠龍、聖王山，入陽城注沁水。沁水復入，入濟源碗子。鎮三：橫望、攔車、周村。驛二：太行、星軺。丞兼巡司駐星軺。高平沖，繁。府北少東八十五里。北：韓王山。東：七佛。西：髑髏、浩山。西南：空倉。西北：發鳩，漳水出其陰。其巔鳳頭，丹水北源出，左會白水，右絕水，實泫水。東南，右合長平水，逕城北。又東南，左合西東長河，至杜村。右合五龍山水，俗亦曰泫水，入鳳臺。東有蒲水，自陵川入從之。東有石壁關。西北有長平關。鎮四：米山、丁壁、野川、時莊。喬村、長平二驛。陽城難。府西八十里。西南：王屋，其東析城，有三峰，亦曰底柱，濝水出。東南：莽山，溴水出，北源，並入河南濟源。東北：沁水自其縣入，左合史山河，右合陽泉水，東南逕南莊。其澗河入為南河，右合濩澤水，逕閻家津，右合桑林水，左納陽阿水，入鳳臺。東南有白雲隘，路通濟源。縣境十七隘，此為最要。東冶鎮，同知駐。陵川簡。府東北百二十里。西南：九仙山。西北：寶應。聖宮山，蒲水出，屈西，左會龍門山、鳳山水，入高平。東北：堯莊，丈河出，西南逕靈泉、六景、佛兒諸山，入鳳臺。東南：王莽嶺，源水出。洪水村，平田水出，並入河南輝縣。南：雙頭泉，屈南，逕瘦驢嶺入修武。東北：淅山，淇水出，俗淅水，逕熊耳，即沮洳山，入壺關。沁水簡。府西北百七十里。西：阜山。西南：輔山。東北：隗山。北：大尖，至河頭寨，右合梅河、杏河。沁水自岳陽右會東河，即水經黑嶺水。又東南逕紫金山至端氏故城，左合秦川及熊耳山水，即水經注簳簳水。又東南，左合潘河，入陽城。西南：鹿臺山，蘆河出，古陽泉水。其南澗河並從之。鎮四：郭壁、武安、固鎮、端氏。端氏，巡司駐。

遼州直隸州：繁，隸冀寧道。西北距省治三百四十里。至京師千三百里。廣三百三十里，袤百七十里。北極高三十七度三分。京師偏西三度一分。領縣二。遼陽山，城東三里。東：東云。南：武軍。城西：★山。東北：摩天嶺。清漳水自和順入，逕黃張鎮，屈南，右會西源西漳河，為交漳口。左合箕山水即洗耳泉東六十里，此附會為河南登封山者，逕黎城東，入河南涉縣，至林縣與濁漳合。長城、黃張、芹泉、桐峪、麻田、韓王、拐兒，凡七鎮。黃澤關之十八盤，巡司駐。南關驛。和順簡。府東北九十里。東北：合山。西南：斷孤。西北：九京。北：麻衣。清漳水自平定入，逕石猴嶺，屈折至城東南，右會南源梁餘水，又東南，左合清水，古黃萬水，逕首陽山入州。西南，八賦嶺，其西源遼陽河出其北轑山。水經注轑水，亦西漳水，東南逕儀城鎮，從之。武鄉水，出其南武山，入。榆社、松煙、寒湖、馬嶺、青城、虎峪、馬坊、橫嶺、溫泉，凡八鎮。八賦嶺巡司。榆社簡。府西九十里。東南：秀容山。東：清涼、箕山。北：北泉。東北：武鄉水自和順入，西逕其故城北三十里即地形志榆社城，折南，逕城西，又南納縣之西川、儀川等水，入武鄉界。西北：黃花嶺，烏馬河出焉，西北流，入太谷界。北有馬陵關，西有石會關。雲簇鎮。

沁州直隸州：沖，繁。隸冀寧道。西北距省治三百三十里。廣三百二十里，袤百三十里。北極高三十六度四十一分。京師偏西三度四十二分。領縣二。東：麟山。西：堯山。西南：銅鞮。西北：伏牛。迤東漳源鎮，小漳水出，左會花山、爛柯山，逕城西，又南，右合後泉、上官泉，至萬安山北，右會銅鞮水，入襄垣，亦通目之。郭村、西湯二鎮。沁陽驛。沁源簡。州西少南百二十里。西北：綿山，其異名曰謁戾，曰羊頭，沁水出焉。東南逕仁霧山，右會湱水，左琴谷水，至交口折西南，逕城東，合芹泉山水，至南石，左會青龍山水，右西川、大南川，入岳陽。柏子、郭道、官車三鎮。武鄉簡。州東北五十里。城東北：鞞山。東南：三原。西：麓臺。西北：侯甲山。有分水嶺，侯甲水出其陰，北入祁。涅水出其陽，實水經注湯谷五泉水。左會高砦寺河，古白雞水，逕城西，左會武鄉水，又東至城南，左合南亭水，折南，左合鍋窯嶺水，入襄垣。鎮二：盤龍、墨鐙。驛二：權店、南關。

平定直隸州：沖，繁。隸冀寧道。初沿明制，為太原屬州。雍正二年升，仍領，並割盂、壽陽來隸。嘉慶元年，省樂平入。西北距省治二百七十五里。至京師八百七十里。廣二百七十里，袤二百九十五里。北極高三十七度五十分。京師偏西二度四十八分。領縣二。東：皋落山。東北：蒙山。東南：松子嶺。西南：沾嶺；冶水南源沾水出，會小松鳴水，東入直隸井陘。其北甘桃河，西北桃水自壽陽入，匯保安河、平潭、陽泉水，逕城北，又東，右合南川，逕交原村，左納文谷水，至古承天軍。左合畢發水，並從之。清漳三源。北源出其西大要谷，山海經所謂「出少山」者，南入和順。洞渦水出其北陡泉嶺，西逕馬尾嶺，左合浮化山，納木瓜嶺水。水經注，南路西入壽陽。東有故關，東北有娘子關，並接井陘界為要隘。有正太鐵路。一鎮：靜陽。三驛：測石、甘桃、柏井。樂平鄉城，州判及鄉學教諭駐。柏井，巡司駐。其甘桃，裁。盂沖。州西北百里。南：石艾山。東：白馬。東北：原仇。北：牛道嶺。滹沱水自五臺入，逕其西，右合烏河，又東，右合龍花河，入直隸平山。西南：秀水出南上社，合香水，夾城東南，從行千二百餘里，下至天津入海。東北黃安、十八盤、榆棗諸關，並通平山，東橫河槽通井陘，並要隘。芹泉驛舊設巡司，後裁。壽陽沖，繁。州西百里。初隸太原府。雍正二年來隸。北：方山。西北：雙鳳、罕山。東：桃源溝，冶水北源桃水出。地理志，綿蔓水會芹泉水東入其州。南：洞渦水自州入，至縣南過山。西南：要羅山，壽水出，東會黑水，龍門河注之，西入榆次。有正太鐵路。一鎮：遂成。一驛：太安。驛丞兼巡司駐。

平陽府：沖，繁，難。太原鎮總兵駐。初沿明制，領州六，縣二十八。雍正二年，蒲、解、絳、吉、隰直隸，割臨晉二十縣分隸太平、襄陵、汾西，尋復。乾隆中，霍直隸，割趙城、靈石屬之，吉州及鄉寧復。東北距省治六百十里。至京師千八百里。廣二百七十里，袤百八十里。北極高三十六度五分。京師偏西四度五十六分。領州一，縣十。臨汾沖，繁，難。倚。東南：浮山。北有汾水自洪洞入。東南：潏水自浮山入，逕其東，左合金水河，右澇水注之，南逕城西。有姑射山，一名平山。平水東注之。其南出者並入襄陵。西北分水嶺，大東河出，入蒲。泊莊、礬山二鎮。建雄驛。洪洞沖，繁。府東北五十五里。東：九箕山、霍山。北有汾水自趙城入，逕城西，右合北澗，屈西南，左納南澗，右合婁山、禹門山水，入臨汾。郭盆鎮。普潤驛。浮山簡。府東少南七十里。浮山，西南三十里，金水河出。東南：銀洞。東北：堯山；烏嶺，澇水出，西入臨汾。東：天壇，南河出，西南：壺口，實蜀山，潏水出。東北：橫嶺，即中條，東河出，入沁水。東張鎮。岳陽簡。府東北百二十里。北：雪白。西北：尖陽。東南：刁黃。東北：沁水自沁源入，右合和川河，左納橫河，屈南入沁水。東北：安吉嶺，澗河出。其一源出西北金堆裏水，逕城東屏風山，又南，左合永樂里水，其南南澗出郭店，並西入洪洞。東北有潼關隘。曲沃沖，繁，難。府南百二十里。西南：絳山。西北：橋山。西有汾水自太平入，左納釜水，入絳。東有水會水自翼城入，左納絳水，亦入絳。鎮二：柴村、侯馬。驛二：侯馬、蒙城。巡司駐侯馬。翼城難。府東南百三十里。北：丹山、蜀山。東南：歷山。東北：烏嶺、佛山。澮水南北源出，合逕城東而南，左會東源絳高山水，今灤水。烏嶺，霍東支，故說文「澮出霍山」，水經則統曰「出澮交東高山」。又西南逕澮交，錯絳復入，入曲沃。西北：小綿山，滏水出，西南流，亦入曲沃。有隆化鎮。太平沖，繁，難。府西北九十里。雍正二年隸絳，七年復。南：汾陰。西南：九泉。東北：汾水自襄陵入，南入曲沃。鎮三：清儲、趙康、史村。一驛：史村，驛丞兼巡司駐。襄陵難。府西南三十里。雍正二年隸絳，七年復。東南：崇山。西南：三嶝。東有汾水自臨汾入，右合平水。又諸山澗水三派東注，入太平。趙曲鎮。汾西簡。府西北百九十里。雍正二年隸隰，九年復。汾陰山，西南五十五里。東南：汾水自霍入，右合轟轟澗、勍香河，逕商山入趙城。鄉寧簡。府西少南二百三十里。雍正二年隸吉州，乾隆三十六年仍來隸。東北：柏山、秦山。西南：兩乳。東南：馬頭。西北：香爐巖。河水自吉入，逕其麓，有師家灘。東：鄂山，鄂水出，會北源高天山水。又西合羅谷水，逕城南，又西北入焉。又東南，入河津。營裏鎮。吉州繁。府西百七十里。雍正二年直隸；乾隆三十七年復。吉山，治北。東北：雞山、石門。北：庖山、風山。河水自大寧入，逕龍王池，禹貢壺口在焉，即孟門山。至小船窩。東南：高天山，清水河出。水經注，羊求水合放馬嶺、雲臺山水，西逕城南入焉。又東南入鄉寧。三垢鎮。

蒲州府：沖，繁，難。隸河東道。明，平陽屬州。雍正二年直隸。仍明所領臨晉、榮河、猗氏、萬泉，惟河津削。六年為府，置附郭。尋增虞鄉。東北距省治千一百里。至京師二千二百里。廣百三十里，袤百十里。北極高三十四度五十二分。偏西六度十五分。領縣六。永濟沖，繁，難。倚。明州治，省河東入。雍正六年置。東南：中條，即禹貢雷首，其南阜堯山、首陽，迤東歷山。東北：河水自臨晉入，西逕蒼陵谷，至韓家營，錯陜西郃陽、朝邑。其涑水會姚暹渠於東五姓湖入，又西從之，至鹽灘復入。迤東南逕風陵渡，溈汭入焉，揚雄賦所謂「河靈矍踢，掌華蹈襄」者。又東入芮城。鎮四：趙伊、匼河、栲栳、永樂。同知駐永樂。河東驛。臨晉沖，繁，難。府東北七十里。東北：嶷山。西北：河水自榮河入，逕吳王渡。東南：涑水自猗氏緣虞鄉界注五姓湖從之。樊橋鎮又驛。虞鄉難。府東六十里。明沿元制，省入臨晉。雍正八年復析置。南：中條山，有王官穀。西南：五老、蔥聾、方山。其北檀首，其北五姓湖。水經注，張陽池有鴨子池，合中條水。東北涑水自臨晉入，會姚暹渠，並匯焉。又西入永濟。故市鎮。湯家驛。榮河難。府東北百二十里。城東：峨眉嶺。西北：河水自河津入，汾水入焉。古汾睢湮。即春秋葵丘。南逕城西入臨晉。胡壁、孫吉二鎮。陽陵驛。猗氏沖，繁。府東北一百十里。東有涑水自安邑入，西南入臨晉。有張岳鎮。萬泉難。府東北百六十里。東：介山，其西峰孤山。城南山陰暖泉。又東澗。解店鎮。

解州直隸州：繁，難。河東道兼鹽法駐安邑運城。明，平陽屬州。領縣五。雍正二年升，割聞喜易其垣曲，尋並隸絳。東北距省治九百五十里。至京師千四百五十里。廣二百二十里，袤百四十里。北極高三十四度五十八分。京師偏西五度三十八分。領縣四。東南：中條山，其脊橫嶺，又白徑、分雲。其北鹽池。又北鹽水，今姚暹渠，自安邑入，逕其北，西入虞鄉。城西北硝池，濁澤。長樂鎮。長樂、鹽池二巡司。安邑沖，繁，難。府東北五十五里。東南：吳山。南：中條。北：鳴條。西南：鹽池。池北運城。河東道及州判駐。東有苦池。東北：姚暹渠，即鹽水，自夏入，逕城北，又西南逕運城北入州。又東北，涑水自夏入，西入猗氏。鎮二：東郭、聖惠。有巡司。浤芝驛。夏沖，繁。府東北百里。南：柏塔山。東北：翠巖、稷山。東南：溫泉。巫咸山，鹽水出，今姚暹渠，西北逕雲谷至城南折西。西北：涑水自聞喜入，南逕夏后陵，並入安邑。曹張、胡張、尉郭、水頭、裴介五鎮。平陸簡。府東南九十里。東北：虞山，上有虞城。其西傅巖、清涼山。西北：天井、卑耳。西南：河水自芮城入，逕洪池，至茅津渡。中條山諸澗，迤東北至砥柱。砥柱禹鑿，六峰、三門山在焉。納劉家溝、後溝、積石水，入垣曲。鎮六：洪池、張店、張谷、常樂、葛趙、茅津。縣丞駐茅津。有廢巡司。芮城難。府西南七十里。北：橫嶺、漱水嶺，洪源澗出，會葡萄澗、地皇泉。西南：河水自永濟入，逕魚鱗磧，至城南。又東，水豆水入，迤北入平陸。

絳州直隸州：繁，難。隸雁平道。明，平陽屬州。領稷山、絳、垣曲。雍正二年升，並割太平、襄陵、河津來隸，以絳屬平陽，垣曲屬解。七年，又割聞喜、絳，垣曲復，而太平、襄陵還舊隸。東北距省治七百十里。至京師千八百里。廣四百里，袤百里。北極高三十五度三十八分。京師偏西五度十三分。領縣五。南：峨眉嶺，即晉原。西北：馬首山。北：九原；鼓山，古水出，即清濁二泉。東北：汾水自太平入，至城南。左會澮水，水經注「逕王橋，澮水入焉」者。又西南，合古水入稷山。南：重興關。西：武平關。垣曲繁。州東南二百十里。雍正二年隸解，七年復。東北：諸馮山、王屋。其北教山，教水出。水經注「南歷鼓鐘、上峽、下峽、馬頭山」者，亦曰沇水。清廉，俗風山，清水出其西嶺，東逕皋落鎮，會亳水及白水，曰亳清河。西南：河水自平陸入，逕鷹嘴山，入河南濟源。河水入晉境，冷行二千七百餘里。鼓鐘鎮、迎駕、六郎鎮。聞喜沖，繁，難。州南七十里。初隸平陽。雍正七年改。東：鳳皇原。東南：香山。湯寨，古景山，景水出，實水經注沙渠水。其北美良川。東北：紫金，古三。涑水自絳縣入，逕董泊，右合甘泉，復左合景水，逕城南；又西入夏。詩「揚之水，不流束薪」者。鎮八：上東、下東、橫水、裴社、宋店、慄村、郭店、蘭德。涑川一驛。絳簡。州東南八十里。初隸平陽。雍正七年改。絳山，西北二十里。北：牛村。東北：備窮。澮水自翼城錯入，合故郡水，又西北入之。東南：回馬嶺，絳水出。水經注所謂「出絳山東，寒泉奮湧，揚波北注」者。其西華池有陳村峪水，實注所謂乾河。西逕大陰山，合紫谷水，又西會煙莊冷口水。水經「出聞喜黍葭谷，逕存雲嶺入聞喜南絳故城」。鎮曰澮交。稷山難。州西五十里。稷山，南五十里。北：姑射、聖王。東南：汾水自州入，逕城南，又西，華水故道出焉，入河津。小河、翟店、下迪、大杜四鎮。河津沖，繁。州西百里。初隸平陽。雍正二年改。東北：黃頰山。西北：河水自鄉寧入，逕龍門山。禹貢「自積石至」者。韓原在焉，所謂少梁。又南入榮。東南：汾水自稷山入，逕疏屬、仙掌山，又西南從之。鎮四：方平、禹門、東張、僧樓。禹門，巡司駐。

隰州直隸州：繁。隸河東道。明，平陽屬州。領大寧、永和。雍正二年升，並割汾西。九年，又割吉之蒲屬之，而汾西還舊隸。東北距省治五百五十里。至京師千七百里。廣二百六十里，袤二百三十里。北極高三十六度三十九分。京師偏西五度三十一分。領縣三。北：妙樓山。東：五鹿。東北：蒲子。其界石樓者有水頭村，蒲川水出，西南合回龍、交口水，逕城西，又東南會義泉河於仵城鎮北。水經注所謂「出石樓山，南逕蒲城蒲子縣，得黃櫨谷水」者，俗曰隰川，入大寧。義泉、張家川、羅真、蒿城、康成、大麥、辛莊、西曲、回龍九鎮。又廣武鎮，巡司駐。大寧簡。州西南九十里。城南：翠微山。西南：石子。西北：孔山。河水自永和入，逕馬鬥關。東北：隰川，即蒲川水，自州入，逕羅曲鎮，折西，逕城出，至藍公山。其南源第一河東南自蒲入，實紫川水，合縣底河入焉，又東南入吉。蒲川水莽灌數百里，元和志日斤水，寰宇記日斤水，明志因誤昕水，方乘從之，非也。一鎮：安阜。蒲簡。州東南百二十里。舊屬平陽。雍正二年屬吉，九年來隸。東：東神山。西南：翠屏。東北：姑射。有分水嶺。蒲水南源第一河出，水經注「紫川西會南川所謂合江水」者。逕城東南，右合東小河，又西入大寧。鎮六：化樂、張村、喬麥灣、薛關、古驛、松峪。永和簡。州西北九十里。東：雙山。南：樓山。西：烈鳳、馬脊。東北：佶北。其南仙芝谷，古域谷。西北：河水自石樓入，逕老牛灘，仙芝河合索陀川、榆林河，水經注「域谷水東啟荒原，西歷長溪」者。至城西南，合甘露河入焉，又南入大寧。桑壁、岔口、劉臺三鎮。

霍州直隸州：沖，繁，難。隸河東道。明，平陽屬州。領靈石。乾隆三十七年升，復割趙城來隸。東北距省治四百六十里。至京師千五百五十里。廣八十里，袤二百三十五里。北極高三十六度三十五分。京師偏西四度四十四分。領縣二。霍山，東南四十里，禹貢太嶽。彘水出石鼻穀。西北：汾水自靈石入，逕靈佛巖合之。水經注「逕觀阜北」者。入汾。辛置鎮。霍山驛。趙城沖。州南五十里。乾隆三十七年自平陽來隸。東北：霍山，霍水出。西：羅雲。西北：汾水自汾西入，逕城西，西北合之，南入洪洞。有驛。靈石沖。州北百里。乾隆三十七年自平陽來隸。東：孝文山。東南：尖陽、十八盤。東北：靜巖、綿山，有五龍泉，俗小水河。汾水自介休入，至城西北，左合之，屈南，右合石門峪、新水峪；左仁義河，逕陰地關入州。水經注「又南過冠爵津，俗雀鼠谷」者。其南高壁嶺，今韓信嶺。鎮二：夏門、仁義。驛二：石、仁義。驛丞兼巡司駐仁義鎮。

大同府：沖，繁，難。總兵駐。初因明制，領州四，縣七。雍正中，增陽高、天鎮，改朔及馬邑隸朔平，蔚及黃昌分隸直隸宣化、易州。南距省治六百二十里。至京師七百二十里。廣二百五十里，袤二百六十里。北極高四十度五分。京師偏西三度十二分。領州二，縣七。大同沖，繁，難。倚。順治五年徙西安堡，九年復。北：紇干山。東：白登，其東牛皮嶺。迤北少咸，敦水出。西南：採掠。桑乾水自應入，逕其南，右合馬耳山水，左有玉河如渾水，自豐鎮入，右逕方山合卷子，左鎮川河，又南逕孤山村，右納小泗水，至城東，又南，右納肖畫河，水經注所謂「右會武周川」者，又南來會。又東，敦水出少咸山；逕西堰頭，並入陽高。甕城、聚樂二驛。懷仁沖。府西南八十里。西：清涼山、錦屏。西南：蘆子。新莊子河出其村，逕大於口入山陰。有安宿峒鎮。西安驛。渾源州難。府東南百二十里。順治十六年，安東中、前二所省。西南：龍山。西北：晝錦。北：龍角。東南：恆山，北嶽，順治十七年自曲陽移祀於此。山高三千九百丈，周回數千里，橫跨燕、趙，屏蔽京師。曲陽其趾，阜平其脊，州境其主峰也。其別阜南曰槍峰嶺，古高氏山，唐河上源滱水出，周禮所謂「嘔夷，並州川」。左會別源翠屏山水，水經注所謂侯塘川，東逕蔡家峪入靈丘。其溫泉堙。嶺之西北渾河出，一曰崞川，西北匯別源亂嶺關及瓷窯峽、李峪、神谷、橫山諸水，入應。王家莊堡，巡司駐。上盤驛。應州沖，府南百二十里。順治十六年安東中屯衛省入。雍正八年罷所隸故城州。東南：茹越山。東北：龍首。西南：龍灣。西：桑乾河自山陰入，逕州東北，渾源河自州來會。水經注「逕巨魏亭北，又東，崞川注之」者。亦通曰渾河。又東北，入大同。一鎮曰安邊。安東衛巡司。安銀子驛。山陰沖。府西南百八十里。南：復宿山、香山。西：桑乾河自朔入，至城北，折東南，逕黃花山，即黃瓜埠，右合黃水河入應。岱嶽站，巡司駐。有驛。陽高沖。府東北百二十里。雍正三年，以陽高衛降置。西：斷頭山、龍混。北：虎頭、雲門。西南：白登山，敦水自大同入，逕其麓。南洋河自豐鎮入，南流，逕守口堡入邊。右合馬邑水，逕城北，又東南會白登河入天鎮。西南：桑乾水自大同入，逕黃土梁，又東並入天鎮。天鎮沖。府東北百八十里。雍正三年以天鎮衛改置。北：環翠山。東：陽門，其幹神頭，其支豐稔。西南：牽牛。桑乾水自大同入，逕嘴兒圖，左合五泉河、石門溝。五泉古安陽水，陽原故城在焉。又東，入直隸西寧。其北南洋河自陽高入，逕福祿山。水經注「雁門水東北入陽門山，謂之陽門水」者。右合三沙河，古醄水，逕城北，又東北逕摺兒嶺入懷安。又北，西洋河自豐鎮入，右合南溝水，逕暖泉墩，及東南小溝口河，亦入懷安。廣靈簡。府東南二百四十里。東南：加斗山。北：千福。西北：九竫。西：望狐；白羊，壺流河出。莎泉，祁夷水，東南逕石梯嶺，合作甿池。枕頭河逕城南，又東逕壺山，入直隸蔚州，達桑乾，為南支。直峪、林關、火燒、樺澗四鎮。馬廠驛。靈丘沖。府東南二百七十里。南：太白山。西北：漫山，其東枚回嶺，古滋水出焉。滱水自渾源入，左合黑龍河，逕城南，又東南逕隘門山、銀釵嶺入直隸廣昌。驛一：太白。

朔平府：沖，繁，難。明，右玉林、左雲川、平虜三衛地，屬山西行都司。清初為右玉、左雲、平魯三衛。雍正三年，於右玉衛置府，並改三衛為縣，屬雁平道。南距省治六百七十里。至京師九百六十里。廣二百十里，袤二百九十里。北極高四十度十一分。京師偏西四度十一分。領州一，縣三。右玉沖，繁。倚。雍正三年以右玉衛改置。玉林山，西二十里。東南：石堂山、紗帽。西南：滄頭河自平魯入；右合牛心山，左孫家川、雲石堡水，屈北，逕府治西。右合範家堡水、馬營河，又北，右會兔毛河。西北有邊墻，西南接平魯，東北至右玉，有殺虎、水柵、鐵山、大沙、雲石等口。威遠堡、殺虎口二巡司。朔州沖，繁，難。府東南二百四十里。明屬大同府。雍正三年來隸。嘉慶元年，所領馬邑省入為鄉。有鄉學訓導。東北：契吳。東：洪濤，其支阜雷山。左黃道泉，右金龍池，桑乾水出，水經注所謂「洪源七輪即溹涫水」者。東南匯於臘河口，古馬邑川水南源。恢河，古★水，自寧武入，逕城南，折東，右合七里河，左沙棱水，又東北至下館故城北來會，入山陰。城東、廣武二驛。左雲沖。府東南七十五里。雍正三年，左云衛改置。東北：彌陀山。東：雕嶺。東南：龍王堂。南：南石，肖畫河出，北逕城西南，右合溫泉，又北折東，左合龍泉，逕焦山，又東南入懷仁。舊有助馬堡巡司，裁。平魯沖。府西南百十五里。雍正三年以平魯衛改置。南：十二連山。西南：迎恩。西：小青。西北：七介、西平、磨兒。清水河出，入其，古樹頹水。城內北固山。北：尖山。東南：天門，相近奎星臺。北嶽峰，蓋水經注大浴真山，滄頭河出。古中陵水，西北貫城出，折東逕碧峰山入右玉。樂寧、伏遠二鎮。

寧武府：沖。隸雁平道。明置寧武關並所。嘉靖中置三關鎮，駐寧武。又偏寧道駐偏頭，後改岢嵐、寧武二道分駐。清初，前後並廢。雍正三年，改所為府，置附郭，偏關所、神池堡、五寨堡為縣。南距省治三百四十里。至京師九百五十里。廣二百九十里，袤三百六十里。北極高三十九度六分。京師偏西四度十一分。領縣四。寧武沖。倚。明置寧化所。雍正三年為府，並置。西南：管涔山，其東天池，其下分水嶺。西出者汾水，左會林溪，樓子山別源，折西南，逕寧化堡，入靜樂。東出者恢河，一曰渾河，古★水，水經注「出累頭山」，地理志謂之治水者，東北逕城南，又東北逕陽方口，出邊入朔，為桑乾南源。有陽方堡。寧化所巡司。偏關沖。府北百八十里。明置守御所。雍正三年改。東：丫角山。北：蠶虎。西北：河水左瀆自清水河入，逕老牛灣西，又西南，東有關河自平魯入，合紅水溝，逕南，又西北入焉。又西南入河曲。老營堡有廢巡司。神池沖。府北三十里。明置神池口巡司，後增神池堡營。雍正三年改。南：黃花嶺。西南：旗山、虎北、洪佛。北：達沐河，西逕磨石山，左合義井河。河本渭流，康熙三十六年聖祖西征，飲馬駝於此，賜名興隆。折北入五寨。五寨沖。府西百里。明建五寨城。雍正三年改。西南：蘆芽山，管涔絕頂也，高三千丈，上有彌連池，即彌澤，下注清漣河，東北達沐河自偏關入會之，為大澗河，折西入河曲。有三岔堡。

忻州直隸州：沖，繁。明，太原屬州。雍正二年升，仍領定襄，割太原之靜樂來隸。西南距省治百四十里。至京師千三百里。廣三百六十里，袤百里。北極高三十八度二十五分。京師偏西三度四十三分。領縣二。南：系舟山。西南：雲母。西：九原。西北：雲中，相屬雙尖，雲中水出，東北入崞，會忻川，注滹沱。滹沱復錯入，入定襄。西南：白馬山，牧馬河出，古三會水，合陀羅、大嶺、清水諸山水，東北逕城南從之。九原一驛。定襄繁。州東五十里。東南：七巖山。東北：聖阜。西北：橫山。滹沱水自州入，東南逕城北，又東北，右會牧馬河，入五臺。南有叢蒙山，三會泉出，北流注牧馬河。西北有滹沱渠，資灌溉。一鎮：芳蘭。靜樂沖。州西百八十里。雍正二年自太原來隸。東：兩嶺山。東南：天柱。西北：管涔，汾水出其陰，自寧武入，逕馬頭山，至城西南，左合碾河，右納嵐水，又東南逕樓煩鎮，右合石樓、臨春山水，入交城。西南：離石水入永寧。鎮三：故鎮、窟谷、永安。又有樓煩鎮巡司。康家會驛。

代州直隸州：沖，繁，難。雁平道駐。明，太原府屬州。雍正二年升，仍所領。西南距省治三百二十里。至京師七百七十里。北極高三十九度六分。京師偏西三度三十二分。領縣三。西北：句注，其嶺太和，唐置雁門關，古曰西隃，隘有十八。其東夏屋，中峰曰復宿。東南：舜山、圭峰。東：滹沱河自蘩峙入，左納峨水，右合夏屋、雁門水，逕城南。又西南，右合羊頭神河入崞。雁門關，一驛。五臺難。州東南百四十里。五臺山，東北百二十里，一名清涼山。聖祖、高宗、仁宗前後十三巡幸。中臺有太華池水，西北流，會縣北峨嶺水，出峨口入繁峙。北：錦屏。西北：鐵嶺。西：紫羅。滹沱河自定襄入，逕東冶鎮，左合慮虒水、清水河，又東南入盂。東：烏牛山，滋水出，東流入直隸平山。鎮三：竇村、東冶、臺懷。巡司駐臺懷。崞沖。州西南八十里。崞山，西南四十五里。其西黃嵬。南：前高。西北：柏枝。東北：滹沱河自州入，逕城東，又南，右合羊虎谷水，又西南，雲中河自忻入，會忻川入忻。原平、鬧泥二驛。繁峙簡。州東六十里。北：茹越山。東南：憨山、小五臺。東：泰戲。滹沱水出泰華池，一曰派水，並州川。說文「起雁門郡葰人縣戊夫山」者。西會三泉，伏流，匯華巖諸水，復出，逕沙澗驛，至城南入州，峨水從之。其東巖頭有白坡，沙河出，南入直隸阜平，古恆水支。平刑關，巡司駐。平刑、沙澗二驛。

保德直隸州：沖，繁。隸雁平道。明為太原屬州。雍正二年升，並割河曲、興來隸。八年，興還隸太原。東南距省治四百六十五里。至京師千七百十五里。廣二百十里，袤百十一里。北極高三十九度四分。京師偏西五度四十分。領縣一。城南：蓮花山。東南：馬頭。西南：羊頭。東北：石梯。河水左瀆自河曲入，逕城北，屈西至花園堡，壺廬山水入，為硃家川。又西南，合裴家川入興。河曲沖。州東北百二十里。明隸太原。雍正二年改。乾隆二十九年徙河保營為今治，東阻險山。南：翠峰。西南：火山。東北：河水左瀆自偏關入，逕城西大辿渡。又西南，東有清漣河自五寨入，為六澗河入焉，古彌澤，入州。壺廬山水從之。河邑巡司駐舊縣。乾隆二十九年徙治河保營，即今治。

歸化城直隸：沖，繁，疲，難。歸綏道鎮守副都統駐。明嘉靖中，蒙古據豐州，是為西土默特，駐牧建城，後封順義王，名其城曰歸化。天聰八年內附。順治三年置左右翼及四副都統。雍正元年置理事同知，駐西河，隸朔平府。乾隆元年增協理通判二，增綏遠。六年置歸綏道，及二協隸。二十五年省協理，徙同知駐城。裁左右翼及副都統。餘副都統一，同駐。光緒十年改撫民同知。南距省治九百六十里。至京師千一百八十里。廣百八十里，袤二百九十里。北極高四十度四十九分。京師偏西四度四十八分。北：大青山，即陰山，古白道川。其支阜，西石綠，西北克壽，東北烏蘭察布、喀喇克沁、鍾山。金河，古芒干水，俗大黑河，西南逕南。左合小黑河，即紫河，古武泉水。又西南，右合哈爾幾河，入托克托。克魯庫河，古白道，中溪水從之。卡倫二十有二。臺站四。有巡司，一在城，兼司獄，一在畢齊克齊。有遞。

薩拉齊直隸：沖，繁，疲，難。隸歸綏道。明初，雲內州，後為雲內縣，屬豐州，尋廢。乾隆四年，置薩拉齊及善岱二協理通判。六年，隸歸綏道。二十五年，改理事，以善岱協理通判省入。同治四年，改置同知。光緒十年，改撫民。東南距省治千二百里。至京師千四百二十里。廣二百五十里，袤百里。北極高四十度三十九分。京師偏西五度十六分。又兼轄鄂爾多斯左翼後旗地。廣四百三十里，袤二百二十里。西北：牛頭、朝那山、夾山。北：宿嵬。東：拜轟克兒。河水左瀆自五原南界東流入境，包頭、五當河並北來注之，逕沙爾沁村，又東至南，合蘇爾哲、帽帶河，入托克托。察蘇河入托克托。卡倫五。臺站一，在治。有巡司兼司獄一，駐包頭鎮。有遞。

清水河直隸：繁，疲，難。隸歸綏道。明，置東勝衛千戶所。乾隆元年，置協理通判。六年，隸歸綏道。二十五年，改理事。光緒十年，改撫民通判。東南距省治九百二十里。至京師千又二十里。廣百三十五里，袤百四十里。北極高四十度六分。京師偏西四度四十八分。東：鄂博圖山、連嶺。東南：吐頹，有君子津。西北：河水左瀆自托克托入，逕紅山口，東南清水河自平魯入，右合湯溪河，西北逕三叉河至南。又西北出古長城，左會兔毛河，亦稱紅河，古中陵水入焉；又南入偏關。有巡司兼司獄在治。有遞。

豐鎮直隸：繁，疲，難。隸歸綏道。明，大同及陽和、天成二衛邊外地。康熙十四年，徙察哈爾蒙古部駐。雍正十二年，置豐川衛及鎮寧所，大朔理事通判統之。乾隆十五年改置，大同、陽高通判徙駐。三十三年，還故治，增置大同理事同知。光緒十年，改撫民。南距省治六百七十里。至京師八百六十里。廣二百三十里，袤二百二十里。北極高四十度三十分。京師偏西三度十二分。北：尖子山、狼頭。西北：留雲。東：盤羊。東北：大青、牛心。其西南壺盧海，如渾水出，今曰玉河。屈西南，左合大科莊水，古旋鴻池，逕古慶梁，右合尖子山水，至東南新城灣。右會得勝河，古羊水，入大同。東北：五祿戶灘，東洋河出，古修水，亦於延水，東逕碾房窯，入直隸張家口。其南胡魯蘇臺，西洋河出，古延鄉水，及南溝水，逕馬市口入天鎮。又西清涼嶺，南洋河出，古雁門水，南逕守口堡入陽高，並達之。自東洋外，並逾邊。巡司三：一駐城，兼司獄；一二道河；一張皋爾。二道河後改設興和。有遞。

托克托直隸：繁，疲，難。隸歸綏道。明，東勝左衛。嘉靖中入土默特。曰脫脫，亦曰托克托。乾隆元年，增協理通判。二十五年，改理事。光緒十年，改撫民通判。東南距省治八百六十里。至京師千一百里。廣八十五里，袤一百三十里。兼轄河西鄂爾多斯右翼後旗地。廣百三十里，袤百五十里。北極高四十度三十分。京師偏西四度四十分。南：紅山，古緣胡。西北：河水左瀆自薩拉齊入。大黑河東自歸化入，左會黃水，又西，右會克魯庫，至東北會察蘇河。逕北，舊匯為黛山湖，古芒干水，合南源白道中溪塞水注沙陵湖者，又西入焉。又南入清水河。有巡司兼司獄。有遞。

寧遠直隸：沖，疲，難。隸歸綏道。明，宣德衛。後為大同邊外地。康熙十六年，察哈爾部析駐。雍正十二年，置寧朔衛及懷遠所，大朔理事通判統之。乾隆十五年省改，徙朔平通判駐。二十一年，改理事通判。光緒十年，改撫民。南距省治八百十里。至京師千又二十里。廣百八十里，袤二百九十里。北極高四十度二十一分。京師偏西三度五十二分。東：猴山。北：倉盤、汗漫、平頂。黑河南源永興河出，古白渠水。其南參河陘，今西溝門，古沃水出，今曰寧遠水。南逕將軍梁，左合寧遠堡水，古可不泥，逾長城。東北：平頂永興河東四道凹，得勝河出，逕豐城溝入豐鎮。其北大海，古諸聞澤，周百餘里。其南小海，地理志鹽澤，古通目曰參合陂。有巡司。有遞。舊有科布爾巡司，後改設陶林。

和林格爾直隸：繁，疲，難。隸歸綏道。明置玉林、雲川二衛。後為蒙古西土默特據。康熙中，置站曰二十家子，蒙語和林格爾。乾隆元年，置協理通判。二十五年，改理事。光緒十年，改撫民通判。南距省治八百四十里。至京師千六十里。廣百七十里，袤百八十里。北極高四十度二十分。京師偏西四度二十四分。東：九峰山。西：摩天嶺。南：大松。東南：玉林。兔毛河自右玉入，逾邊逕殺虎口，右會寧遠河，逕其麓，西北至。西南折西入清水河。東北黃水自寧遠入，西逕北入托克托。有巡司兼司獄。有遞。

興和直隸：明初，天城衛邊北地。光緒二十二年，以豐鎮之二道河巡司置，隸歸綏道。西南距省治八百九十里。至京師千七十里。廣袤闕。北：大青山。東南：水泉入。西北：東洋河自察哈爾旗入。二源合，東西逕北，入直隸張家口。有遞。

陶林直隸：要。隸歸綏道。明，大同邊外地。光緒二十九年，以寧遠之科布爾巡司置。西南距省治千三百里。至京師千四百五十里。廣袤闕。北：伊馬圖山。南：回頭梁。大黑河南源黃水河，古白渠水，出大東溝，西南逕五壩入寧遠。有遞。

武川直隸：要。隸歸綏道。明，西土特默牧場。光緒二十九年，以其北境翁滾置，治烏蘭花，寄治歸化城。南距省治千百七十里。至京師千二百九十里。廣袤闕。北：托克圖山。西北：克壽。東有烏蘭察布源泉，治。一遞。

五原直隸：要。隸歸綏道。光緒二十九年，析薩拉齊西境興盛旺置撫民同知，治隆興長，寄治包頭鎮。東南距省治千七百九十里。至京師二千一百十里。北極高四十度三十九分。京師偏西五度十六分。西北：陽山。北：陰山。河水自甘肅邊外環內蒙鄂爾多斯，折東自烏拉特循其南麓入。有鄂博口，古稒陽道。又東逕南，合博托河入薩拉齊。有遞。

東勝直隸：要。隸歸綏道。明初，東勝衛西界、陜西榆林衛河套地，後為元裔所居。光緒三十二年，以鄂爾多斯左翼中郡王右翼前末扎薩克旗墾地置，治羊壕廠，寄治薩拉齊之包頭鎮。北極高四十度四十九分。京師偏西四度四十八分。西北：河水自鄂爾多斯循五原入北，折東南入薩拉齊。邊墻西自陜西榆林入。又東有遞。


\end{pinyinscope}