\article{列傳二百十五}

\begin{pinyinscope}
秦定三郝光甲鄭魁士傅振邦邱聯恩黃開榜

陳國瑞郭寶昌

秦定三，字竹坡，湖北興國人。道光六年武進士，授二等侍衛。出為廣西桂林營游擊，洊擢貴州鎮遠鎮總兵。三十年，平湖南李沅發之亂，賜號愨勇巴圖魯。咸豐元年，率貴州、雲南兵赴廣西剿匪，克武宣三里墟賊營。進剿象州，以賊竄逸，坐褫花翎，降三級留任。尋連破賊馬鞍山、竹園村，復之。偕副都統烏蘭泰破賊新墟，又奪雙髻山、豬仔峽要隘，被嘉獎。又擊賊於永安州，力戰受傷。二年，破水竇賊壘，賊棄永安潰圍走，擒賊首洪大泉。賊趨桂林，定三偕烏蘭泰追之。急不暇結營而戰，定三止之，勿聽，烏蘭泰以傷歿。定三代將其軍，克花礄。桂林尋解圍，以保守省城被優敘。追賊入湖南，破賊於道州桃花井、五里亭、龍安橋，進援長沙。總兵和春營妙高峰，為賊所圍，定三分兵襲賊營，得解。尋賊竄岳州，定三坐不能遏賊，革職留任。進援武昌，戰於洪山。三年，賊浮江東下，向榮率大軍由陸路追之，令和春及定三為前鋒。甫至九江，而江寧已陷。逾月大軍始至，迭戰城下，賊堅壁以拒。

四年，賊分黨陷廬州，和春疏調定三及鄭魁士率所部往助剿。時廬州久為賊踞，旁縣並陷，定三連戰破賊，復六安，屯三角井。會江寧賊分黨入安徽，圖北犯，以援畿南竄匪，道經舒城；賊首羅大綱、石達開、胡以晄、秦日昌等合眾數萬，四路來撲。定三所部僅二千，堅守十餘日，陣斬羅大綱，賊始挫，引去。定三集團勇攻舒城，悉破城外賊壘，又伺賊出截擊，連破之。圍之數月，六年，賊營火藥自焚，乘其亂，薄城奮攻，梯而登，遂復舒城，殲賊四千餘，予騎都尉世職。進屯軍鋪，賊自廬江、桐城分路來犯，定三往來馳擊，大破之，復五河、廬江二縣。進規桐城，奪小關、下關、白河嶺諸隘，屯陳家鋪。是年冬，賊由安慶來援，定三血戰十八日，賊乃退。又破賊於桐城北門外，毀其城樓。

捻匪擾河南，詔定三赴蒙城、亳州會剿，以鄭魁士代任桐城軍事。巡撫福濟疏言定三圍攻方得手，留之。改以魁士援北路，而魁士軍已至。定三初與魁士同列，及和春赴江南督師，魁士會辦安徽軍務，權位出定三上，又因爭餉，定三心不平，上疏劾之。福濟所恃惟兩軍，難左右袒，軍饑且渙。七年春，賊又陷廬江，進犯桐城。官軍為所圍，不戰而潰，坐褫翎頂。文宗知定三頻年苦戰，敗非其罪，原之，故薄譴，命赴江南大營，隸和春軍，屯句容。大軍方攻鎮江，令移駐溧水以遏援賊。尋卒於軍，詔念前勞，依例賜恤，謚恭武。

郝光甲，直隸任丘人。道光十八年一甲一名武進士，授頭等侍衛。出為山東撫標中軍參將，巡撫李僡薦之，超擢陜安鎮總兵。咸豐三年，率陜、甘兵援山東，從解懷慶圍。追賊至山西，破之於平陽。賊入畿輔，光甲從勝保追剿，陜甘總督舒興阿剿賊河南，互相爭調，光甲以擅自移營褫職。尋隨舒興阿援安徽，其軍改隸秦定三。戰舒城，迭破賊，詔予三品頂戴，署陜安鎮總兵。從克廬州，復舒城，復總兵頂戴，賜花翎。尋調赴河南剿捻，誤往徐州，被劾，革職留營。擊潁州捻匪於江集，擒捻首王鳳林。復以調赴蒙城遲延，降二級。七年，援桐城，兵敗，歿於陣。詔復原官，依總兵賜恤，予騎都尉世職，謚武節。

鄭魁士，直隸萬全人。由行伍洊擢湖南提標守備。道光三十年，平李沅發之亂，擢鎮筸鎮標都司。從提督向榮赴廣西剿匪，屢捷，賜花翎。擢湖南九谿營游擊，以參將升用。咸豐二年，守桂林，援長沙，擢副將，賜號沙拉瑪巴圖魯。援武昌，遂從向榮追賊沿江東下。以違軍令被劾，褫職留營。尋戰江寧有功，給都司翎頂。四年，提督和春調率所部赴廬州，進攻屢捷，復其職。尋署安徽壽春鎮總兵。廬州數縣皆陷，府城賊眾糧足，殊死守。和春一軍倚魁士及秦定三二人，定三分兵攻舒城；而廬州軍事專恃魁士。圍攻歷年餘，安慶、江寧援賊屢來援，皆擊走。至五年冬，攻愈急，魁士潛至城下以雲梯登城克之。被優敘，加提督銜。六年春，追賊至三河，焚其巢，而捻匪日熾。魁士率兵赴宿州擊破之，乃分路竄入河南境。巡撫英桂疏請魁士赴援永城，和春方倚辦皖賊，疏留，令往來策應。於是迭擊捻匪於懷遠茅塘集、河溜等處，擒其酋褚澱等四十餘人。又破之於蒙城，焚其積聚。駐守懷遠賊分隊來犯，魁士被圍，力戰，身被二十餘創，卒破賊，解圍去，詔嘉其勇，賜黃馬褂。又督團練敗賊於太和。會和春督師江南，詔安徽軍務以魁士繼任，會同巡撫福濟督辦，實授壽春鎮總兵。迭克舒城、廬江、無為，下部優敘，頒賜御用衣服及珍物。又以魁士躬冒鋒鏑，被創甚劇，特詔嘉獎，賜藥調治。先後分兵復和州、潛山。

先是秦定三攻桐城，賊堅守不下，魁士往會剿，迭戰，並擊退援賊。時悍賊石達開往來桐城、安慶，勢甚張；又勾通捻匪，蔓延皖、豫之間。詔秦定三移兵蒙城剿捻，尋又留攻桐城，以魁士代之，會同河南巡撫英桂節制三省剿捻之兵；而桐城兵事方棘，福濟復疏留不遣。值歲荒餉匱，定三軍原取給地方捐給，魁士兵至，悉取轉供。定三疏爭，福濟一無措置，兩軍遂成水火。詔促魁士速赴蒙城，亦迄未行。

七年春，廬江、潛山連陷，賊由安慶大舉來犯，城賊突出，官軍饑疲不相顧，不戰潰圍而走。於是詔褫魁士翎頂，罷其剿捻會辦，歸福濟節制。退保廬州，粵、捻各匪會合來犯，魁士迎擊挫之，復翎頂。尋克桃鎮、派河，進扼全椒、滁州以杜北竄。八年，調赴江南大營，授浙江提督，督辦寧國軍務。九年，克灣沚，進剿貴池、南陵。尋命駐防高淳、東壩。

十年，以傷病乞假，詔斥屢次退卻，以總兵降補。從漕運總督袁甲三剿賊，授甘肅寧夏鎮總兵。十一年，以病罷。尋召來京候簡。同治五年，捻匪北犯，命赴直隸東路協剿。六年，署直隸提督。八年，乞病歸。十二年，卒。大學士李鴻章疏陳魁士久於軍事，堅苦剛毅，疊受重傷，詔依例賜恤，謚忠烈。

傅振邦，山東昌邑人。道光十六年武進士，授三等侍衛。二十三年，出為湖南長沙協中軍都司，署鎮筸游擊。三十年，從平新寧土匪李沅發，受槍傷，賜花翎，實授游擊。咸豐二年，赴援桂林。三年，從向榮追賊抵江南，擢湖南撫標中軍參將。以圍攻江寧功，賜號綽克托巴圖魯。四年，擢貴州定廣協副將，署江蘇徐州鎮總兵。賊由蕪湖犯東壩，陷高淳。向榮令迎擊敗之，復其城。又偕鄧紹良克太平府，偪秣陵關，破賊於採石磯。六年，蒞徐州署任。捻酋張洛行、夏白、任乾圍宿州，振邦敗之夾溝、符離，解城圍。再敗張洛行於瓦子口，毀其巢。擊退蒙城賊於灘口。又偕伊興額破捻酋紀學中、王得六於永城鐵佛寺，毀柳集、臨渙集賊巢，擒紀學中，實授徐州鎮總兵。

會江南大營失利，命振邦馳援。偕總兵明安泰、秦如虎破賊東壩，進攻溧水。七年，克之。又破賊湖墅，追至龍都，偕張國樑克句容，加提督銜。八年，援寧國，拔灣沚、黃池，郡城解嚴。四月，回軍徐州，命幫辦袁甲三軍務。時捻匪蜂起，振邦馳逐江北、皖、豫之間，擒石得珍於山套；覆李大喜於符離；蹙孫葵心於茨河，歸德、陳州均肅清，以提督記名。九年，命代袁甲三督辦三省剿匪事，副都統伊興額副之。尋復命幫辦欽差大臣勝保軍，仍留督辦三省剿匪事。

澮北捻渠劉添福糾眾三萬圍團練苗沛霖營，振邦馳救，毀賊壘二十四。乘勝攻澮南，陣斬賊酋任乾，夷其圩，授雲南提督。蒙城王家圩諸圩聞任乾死，俱乞降，獨淝南板橋集賊陸連科負隅久抗。振邦設計招降黃家圩，李華東為內應，擒陸連科誅之，淝南北六十餘圩悉就撫。六月，賊陷定遠，振邦馳援，破賊於宿州。賊竄固鎮，破之於方家坎渡口。孫葵心竄唐家寨，窺濟寧，截擊之，賊退走。

十年，詔袁甲三代勝保為欽差大臣，振邦專任徐、宿剿匪事。捻匪屢窺徐、宿，其老巢袁、徐兩圩跨澮南、河北，振邦進剿，連破其沖要臨渙、韓村、趙家海、張圩，餘多自拔就撫。遂渡澮河攻袁圩。捻酋劉添福自豫回竄，擊敗之，再破之褚莊、邱家圩、檀城，五戰皆捷，殲賊六千有奇，擒其酋任護、任大牛。東路捻匪擾宿遷、睢寧，振邦戰於苗村，大破之。閏三月，偕田在田克閻圩，擒任虎、鄧三摩等誅之。復破援賊，擒李大喜。四月，連克澮南解溝、五溝、任圩賊巢，斬賊目李四喜、任友得三十餘名，收撫童亭、藕池四十二圩。五月，會攻袁圩。捻酋劉添祥等大舉來援，分軍擊之；而永城捻萬餘直趨童亭，窺孫甿大營，振邦令副將龔耀倫擊敗其眾，擒捻首趙學煥等。七月，拔蒙城西洋集賊圩十四。潁、亳捻首姜臺凌等北竄澮南，扼險截擊，擒賊目百餘。尋因傷發，請假回籍醫治，允之。十一年，命督練民團防堵登、萊、青三府，振邦病未已，疏辭防堵，請專任團練，報可。是年冬，命來京候簡。

同治元年，勝保奏調振邦幫辦皖、豫軍，為山東所留，不果行。二年，僧格林沁調統前軍，從攻淄川、白蓮池，援蒙城。三年，從破捻酋張總愚於湖北隨州。四年，以疾告歸，未幾疾愈，留督軍青、萊，移扼張秋河防。六年，會剿直隸梟匪，賊降復叛，褫翎頂。尋破賊夏津，復之。五年，西捻平，補直隸提督。光緒六年，調湖北。九年，以傷發回籍，未幾，卒於家，賜恤，謚剛勇。

邱聯恩，字偉堂，福建同安人，浙江提督良功子。襲男爵，授乾清門侍衛。道光二十三年，出為直隸通州協副將，調河間協。咸豐四年，從勝保剿粵匪於靜海李家莊，擊敗之，又破梁頭、孫家莊賊營，擢南陽鎮總兵。剿光州捻匪，擒其渠丁心田，賜花翎。五年，捻首李世林敗死，其黨易添富糾汝陽、息縣諸匪，戕烏龍集州判，陷息縣，據光山。聯恩督兵圍攻，賊宵遁，追擊，大破之，斃賊千餘，擒斬王黨、黃五雷等。

六年，皖捻首張洛行、龔瞎子等擾歸德，聯恩間道赴援，甫至，賊三路來撲，擊走之。尋以進剿遲延，革職留營。連破賊於穀熟集、界溝集，殲斃甚眾。進剿亳州五馬溝，大破之，殲賊千餘，擒賊目三十餘人，復原官。其冬，襄樊土匪起，入河南，陷鄧州、內鄉，聯恩馳擊，復其城，殲賊渠硃中立等，轄境得安。七年春，張洛行擁眾掠光州、固始，分據洪河南北。勝保大軍扼北岸，聯恩率兵千餘擊南岸，進攻方家集賊巢。五月，諸軍合擊，聯恩直搗賊壘，破圩而入，乘勝追殺，焚洪河橋，兩岸賊皆潰，殲斃三千餘。是役功最，賜號圖薩蘭巴圖魯。九月，剿角子山捻匪，都統德楞阿敗賊確山，聯恩乘勝躡擊。賊竄沁陽、嵩縣諸山中，搜捕數月，賊氛始清。八年，回軍援固始，圍尋解。粵匪犯湖北，陷麻城。聯恩扼沙窩坊、虎頭關，防光山、商城一路。十月，捻首孫葵心竄周家口，聯恩破之槐店。

九年春，張洛行、龔瞎子復擾歸德，聯恩馳援，連破之。追至五溝營，賊分為二，其東竄者分兵擊潰於商水南，而自躡其西，孤軍獨進。巡撫恆福劾其追賊遲延，革職留營。賊犯西華，進擊解其圍。追至舞陽北舞渡，日已暮，人馬皆未食，遇賊奮戰，進至殺虎橋，賊騎四面兜圍。聯恩身被重創，馬僕，步戰，手殺十餘賊，力竭，死之。詔復原官，依提督陣亡例優恤，予騎都尉並一雲騎尉世職，謚武烈。南陽、同安並建專祠。無子，以族子嗣，炳忠襲男爵，炳義襲世職。

黃開榜，湖北施南人。初入湘軍，從塔齊布戰武、漢、蘄、黃間，累擢至都司。咸豐七年，從勝保剿捻匪，克正陽關，擢游擊。八年，偕副都統穆騰阿戰馬頭，開榜失利，褫翎頂。復六安，加副將銜。九年正月，會豫軍毀潁上南照集賊巢，率水師攻蚌埠、長淮衛，戰七晝夜，獲賊船百餘，斃賊千餘，又焚賊舟糧，破懷遠水路諸卡，毀文昌閣賊壘，殺賊甚眾，賜號勤勇巴圖魯。合諸軍擊退援賊，直抵懷遠城下，先登，復懷遠，擢副將。十年，袁甲三圍鳳陽，開榜會攻爐橋，捻首張洛行來援，會諸軍夾擊破之。賊酋鄧正明潛乞降，覘府城虛實，開榜請聚師城外，示以兵威。總兵張得勝誘擒賊首張隆，令縛獻賊酋悍黨十四人，磔於市。開榜梟張隆首示城賊，賊眾縛獻其酋乞降，誅悍者三百餘人，餘遣散歸業。功最，以總兵記名。偕總兵田在田等破賊王家營，復清江浦，遂駐防。江寧大營潰，降賊薛成良叛入邵伯湖，開榜偕副將劉成元等毀賊船三百餘，殲賊殆盡，成良赴水死。加提督銜，授江西九江鎮總兵。十一年，攻天長，疊平賊壘。

同治元年，捻匪竄寶應，開榜督砲船擊走之，又敗賊於山陽、汊河。偕道員張富年破賊宿州觀音寺、仁和集，擒賊酋王春玉於邳州，拔貓兒窩賊柵。僧格林沁劾開榜飾詞冒功，下漕運總督吳棠按究，得白，薦統徐、宿軍，兼節制水師。二年，攻長城賊堡，克之，收撫附近諸墟。破郜家花園、孫甿賊巢，以提督記名。

粵匪渡江北犯，開榜扼高郵，賊掠船渡湖犯天長，開榜往援，焚賊筏，軍於堤上。賊列陣以拒，開榜令副將龔云福由陸路迎擊，參將陳浚家率砲劃潛出小河口，轉戰而前，與長城兵夾擊，破賊於三汊河，天長圍解。提督楊岳斌復江浦、浦口，開榜破七里洲賊壘，焚船六十餘艘。助攻九洑洲，拔之。開榜奉調赴臨淮，偕總兵普承堯平七里河岸賊壘。三年，率所部師船防通州，江寧平。四年，赴九江鎮任。十年，卒，謚剛愍。

陳國瑞，字慶雲，湖北應城人。年十餘歲陷賊中，出投總兵黃開榜，收為義子，冒姓黃氏。在軍每戰沖鋒。咸豐九年，從攻懷遠，率七人夜渡河攀堞先登，擲火燔譙樓，斬悍賊十餘人，師畢登，遂克懷遠，自是以勇聞。欽差大臣袁甲三進圍定遠，捻首李光等來援，國瑞陷陣，脅中槍，裹創力戰，賊闢易，乘勝破二圩，賜號技勇巴圖魯。奉檄援壽州，中途聞賊犯鳳陽，回軍夜往，連破賊壘，立解圍，超擢游擊。十一年，江、皖賊合眾窺揚州，國瑞馳剿湖西，屢破賊，加副將銜。

同治元年春，捻匪犯淮安，國瑞率五百人繞出賊後，與總兵龔耀倫夾擊，賊驚潰，馬賊悉遁，步賊萬餘回拒，國瑞偕總兵王萬清合戰破之。再破賊黨李城於版徬。賊由眾興集撲清江浦，擊走之。以砲船三十遏運河，夜襲桃源北岸，破賊圩四，直取眾興，拔十餘壘，擢副將。三月，率步卒八百敗賊於涇河，轉戰至新河，賊逼堤而陣。國瑞麾隊猛進，手燃砲殪執旗賊目，斬級千餘，以總兵記名。進剿泗州捻首韓老萬，敗之。四月，戰於邳州新村，捻眾亙三十里，國瑞分三路迎擊，斬賊渠王春玉，擲其首賊陣中，賊駭亂，夜冒雨襲破其三營。別賊趨救，昏暗不辨，自相殺，乘勢蹙之，殲數千。捻勢遂衰。

時山東棍、幅各匪麕集郯城，漕運總督吳棠檄國瑞進剿，連克數圩，斃悍酋孫化祥，餘黨多就撫。五月，會攻兗州鳳凰山，約副將郭寶昌、參將康錦文分路設伏，躬率小隊抵白蓮池，誘賊出，伏發，截賊隊為二，擒悍匪劉雙印。緣崖先登，諸軍繼之，克鳳凰山，戮逆首宋維鵬等，賜黃馬褂、頭品頂戴。國瑞呈請歸宗，復陳姓。

會苗沛霖叛，僧格林沁移剿，檄國瑞先發，漕運總督吳棠奏請國瑞幫辦軍務。國瑞至蒙城，先襲破紅裡賊圩以通糧道，繼克王圩，越重壕進逼賊巢。皖軍總兵宋慶會攻，國瑞以賊壘連屬不易下，密令郭寶昌自全家集鳧水支浮橋，宋慶守之，親引軍渡河焚賊糧屯，連破數壘。沛霖夜遁，為人所殺。淮甸平，以提督記名。三年，授浙江處州鎮總兵，屯正陽關。

僧格林沁剿捻湖北不利，檄國瑞赴援，坐遷延，降三級調用，奪所部隸郭寶昌。國瑞觖望，人言其將反。八月，國瑞率千餘人謁僧格林沁於光山，請為前鋒，偕翼長成保等剿柳林大小諸寨。深入失利，國瑞力戰兩晝夜，始突圍出。追賊蘄水、蘄州、羅田、廣濟，屢捷。賊竄英山、霍山，合諸軍戰於土漠河，殲斃數千，生擒數百。時群賊因江寧已克，降散過半。敘功，復原官。四年正月，翼長恆齡追賊至魯山，遇伏，與副都統舒倫保等同日陣亡，國瑞力扼橋口，餘眾得還。

賊犯襄城，國瑞乘夜大雪，出賊不意，火其壘，賊潰定。時賊被剿急，來往飄忽，僧格林沁率騎軍窮追，國瑞步隊從其後。三月，遇賊於確山，與諸軍合擊，大破之。賊僅餘馬隊，由遂平、西平直走睢州，過舊黃河，入山東境。僧格林沁以國瑞與郭寶昌戰最力，奏賞所部軍士各銀五千兩，又請獎寶昌遇提督簡放。詔謂國瑞確山之戰最出力，命酌量保奏。賊從臺莊渡運河，遂趨江北，國瑞躡之，屯沭陽。

四月，賊復折入山東，僧格林沁戰於曹州，兵挫遇害。詔罪諸將不能救護，國瑞以受傷免議。素恃功桀驁，自僧格林沁外，罕聽節制。曾國籓奉命督師，諭戒甚切，飭赴援歸德。至濟寧，與劉銘傳交惡，發兵爭鬥，殺傷甚多，踞長溝相持不下，詔嚴斥之，亦未加之罪。國籓疏論：「曹州之役，國瑞與郭寶昌分統左右兩翼，寶昌革職拏問，國瑞不應幸免。」遂撤去幫辦軍務，褫黃馬褂，暫留處州鎮戴罪立功。尋養病淮安，益縱恣不法，欲殺義子振邦。漕運總督吳棠劾其病癲，褫職，押送回籍，收其鹽本、田產充公；存銀二萬五千兩儲湖北官庫，分年付貲生計，毋令失所，俟其病痊奏聞。既而病痊，疆吏張之萬、譚廷襄等交章論薦，召至京，予頭等侍衛。

六年春，捻匪張總愚猝犯畿南，命率師迎擊。國瑞兩晝夜馳抵保定，詔嘉之。數敗賊，追至河南境。行軍輒自由，不聽節制，所部尤無紀律，屢被彈劾。擊賊於濟陽、德平，皆捷。洎捻平，悉復原職、黃馬褂、勇號，予雲騎尉世職。以傷發，乞假居揚州。

李世忠與有嫌，相閧，世忠縛諸舟，將斃之。曾國籓劾世忠，革職，國瑞降都司，勒令回籍。國瑞復潛至揚州，因總兵詹啟綸毆斃胡士禮獄，牽連論罪，戍黑龍江。逾數年，朝廷猶念舊功，以詢大學士李鴻章，鴻章謂其情性未改，精力已衰，遂不復用。光緒八年，歿於戍所。給事中鄧承修、山東巡撫福潤、安徽巡撫沈秉成、湖廣總督張之洞先後疏陳戰績，詔允復官，並於立功諸省建專祠。

郭寶昌，安徽鳳陽人。投效臨淮軍中，從戰數有功。尋改隸陳國瑞楚勝軍。咸豐十一年，國瑞擊捻匪於高郵、寶應，寶昌率驍健十八人為前鋒，陷陣得捷，又率兵三百破賊於天長龍崗，擢守備，賜花翎。同治元年正月，捻酋李成、任柱等犯清江浦，楚勝軍御之，戰車橋鎮。賊分眾劫淮關，寶昌追截，奪還所劫稅銀數萬兩。賊奔還眾興集，寶昌潛師夜襲，連破二十餘壘，賊引去，擢游擊，賜號卓勇巴圖魯。捻黨劉添福等糾餘匪擾泗洲，山東棍匪亦響應，寶昌連破之汊河、沙浦莊，匪勢漸衰。二年，匪首孫化祥就擒。積功洊擢副將，楚勝軍名益著。

僧格林沁調令助剿白蓮池、鳳凰山，從陳國瑞迭出奇兵力戰，生擒賊首劉雙印，斬其黨劉金春等於陣。任柱糾棍匪、教匪諸黨來援，並擊走之。白蓮池平，論功，以總兵記名。移軍剿苗沛霖。寶昌偕陳國瑞先至，攻破王家圩，渡河築三壘，與賊對峙，斷其餽運。賊悉銳來爭，擊卻之，賊氣奪。大軍至，諸圩以次下，沛霖走死，加提督銜。

三年，調援湖北，與陳國瑞分軍，名曰卓勝營，始獨當一面。八月，粵、捻諸匪由湖北入安徽，至英山東北，寶昌合諸軍敗之黑石渡。賊首馬融和擁眾十萬，議投誠，未決。寶昌單騎入其營，曉譬禍福，融和即日降。事聞，賜黃馬褂。四年，從僧格林沁轉戰楚、豫之交，功多，特奏保提督記名。尋以曹州之敗，詔斥不能救護主將，革職遣戍新疆。五年，曾國籓、喬松年奏請免發遣，留營效力。六年，從喬松年赴陜西，偕提督劉松山剿回匪於臨平，克之。

捻魁張總愚率眾萬餘犯富平，寶昌縱間伺隙出奇襲之。令部將宋朝儒等設伏村墟，自率親軍挑戰，伏起夾擊，斬馘數千，又敗賊於大荔大濠，復原官、勇號。進復綏德州，授安徽壽春鎮總兵。七年春，捻匪由山西、河南直犯畿輔，寶昌馳援，日行百餘里，抄出賊前抵保定。賊至，見官軍盛，引去，晉號法凌阿巴圖魯。躡賊入河南，敗之封丘、黃河套。張總愚匿村舍中，寶昌單騎獨出，突遇賊，受傷墮馬，部將宋朝儒翼之出。事聞，予假兩月調理，賜尚方珍藥。未幾，捻匪平，復黃馬褂，以提督簡放，予騎都尉世職。命從左宗棠赴陜西剿回匪。

八年，傷愈，西行，破賊於宜川，平綏德州叛卒。回匪東趨，命赴山西防河。九年，河西土匪起，寶昌渡河擊破其眾。奉檄搜捕北山土匪，悉平。十年，赴壽春鎮任。十一年，霍丘蔡家集土匪李六倡亂，率輕騎百人往剿，誅渠魁而還。事定，加頭品頂戴。光緒二年，平永城、渦陽土匪，被優敘。寶昌剿捻功最多，鎮壽春先後三十年，淮北恃為保障。調廣東南韶鎮，未任，尋還故官。俄羅斯、法蘭西、日本三次開兵釁，調防南北，事定仍回本任。二十六年，卒於官，賜恤。

論曰：秦定三、鄭魁士並向榮得力之將，和春克廬州，悉賴二人，遂與皖事終始。桐城之潰，由於爭餉不和，亦疆臣無調度之方以致之。傅振邦老於軍事，持重無失。邱聯恩名將之子，在豫軍中最號忠勇。陳國瑞勇足冠軍，剽悍不受繩尺，不能以功名終。郭寶昌戰績亦與並稱，材武不及，而器量差勝焉。


\end{pinyinscope}