\article{志三十三}

\begin{pinyinscope}
地理五

△江蘇

江蘇：禹貢揚及徐、豫三州之域。明為南京。清順治二年改江南省，設布政使司，置兩江總督轄江南、江西，駐江寧。又設淮揚總督，尋裁。及江寧巡撫。治蘇州。又設鳳廬安徽巡撫，尋裁。十八年，分府九：安慶、徽州、寧國、池州、太平、廬州、鳳陽、淮安、揚州，直隸州四：徐、滁、和、廣德，屬安徽，江南左布政使領之。康熙元年，安徽設巡撫。三年，分江北按察使往治。五年，揚州、淮安、徐州復隸江南。六年，江南更今名，改左布政使為安徽布政使司，駐江寧。右布政使為江蘇布政使司，治蘇州。統江寧、蘇州、常州、松江、鎮江、揚州、淮安府七，徐州直隸州一。雍正二年，升太倉、邳、海、通四州為直隸州。十一年，徐州升府，邳還為州，屬之。乾隆二十五年，移安徽布政使司安慶，增設江寧布政使司，析江寧、淮安、徐、揚四府，通、海二直隸州屬之，與江蘇布政使司對治。三十二年，增海門直隸，屬江寧。光緒三十年，又設江淮巡撫，駐清江浦。尋復故。廣九百五十里，袤千一百三十里，積三十七萬二千五十四方里。北極高三十一度五分至三十五度十分。京師偏東五分至五度三分。宣統三年，編戶三百二十一萬三千四百八十三，口九百三十五萬六千七百五十五。領府八，直隸州三，直隸一，州三，四，縣六十。

江寧府：沖，繁，難。隸江寧道。明，應天府。江寧布政、交涉、提學三使，江安糧儲、江南勸業、巡警、鹽法四道，江寧將軍、副都統，織造兼督龍江西新稅關駐。順治初，因明制，縣八。雍正八年，改溧陽屬鎮江。北距京師二千四百四十五里。廣二百里，袤三百里。北極高三十二度四分。京師偏東二度二十八分。領縣七。上元沖，繁，難。倚。附郭有清涼山、師子山、富貴山。北：紫金山、幕府山。東：烏龍山、聖游山。有硃湖洞，道書三十一洞天。清江門內有小倉山。石城門內冶城山。南：大江自安徽當塗入，受秦淮河水，為草鞋夾。左與江浦分岸，得觀音山水。有燕子磯。秦淮河上承句容赤山湖水，合廬山水，逕通濟門，一入江寧，一入城。又西北流，至下關入江。新開河東北，乾隆四十五年濬，賜名便民。有市曰石埠橋。又東為黃天蕩。鎮四：淳化、靖安、土橋、石步。草鞋夾、燕子磯、棲霞街、湖熟有汛。一驛：金陵。淳化巡司。有鐵路。商埠：下關。光緒二十一年馬關條約四埠之一。江寧沖，繁，難。倚。南：聚寶山雨花臺設砲臺。大江西逕下關鎮。港七：銅井、烈山，北曰河口、綠新墅，又北大勝關，古新林浦也，西北曰北河，曰下關，分受秦淮河水。鎮三：江寧、秣陵、金陵。大勝、秣陵有汛。有驛。江寧、秣陵巡司二。有鐵路。句容沖，難。府東九十里。縣有句容山，以此名。北：華山。東北：銅山。東南：茅山。大江西來。港二：羅絲溝、下蜀港。赤山湖出絳巖山，秦淮水源於此，亦曰絳巖湖。匯亭水、黃堰河、蒲裏溪，曰南源，與北源合於白米湖，又西入上元。鎮五：白土、常寧、東陽、下蜀、龍潭。龍潭巡司。有驛。溧水簡。府東南一百四十里。南：芝山、中山一曰獨山。東：廬山，秦淮水別源所出。石臼湖西南，逕城北流入秦淮，明故運道也，今淤。一驛：孔家。江浦沖。府西北四十里。東北：十三公山、九連山。西：龍洞山。大江西南自安徽和州入，右與江寧分岸。為口四：曰烏江，曰老西江，曰新河，曰老河。受浦子口河，東北入六合。滁水右瀆自安徽滁州入，亦曰後河，東與來安分岸，復盡入境，曰前河，右出支津至東葛鎮，又東北逕岔河集，會沙河入六合。鎮三：高望、香泉、葛城。二驛：江淮、東葛。浦口巡司一。江淮有驛丞，裁。有鐵路。六合簡。府北一百二十里。南：瓜步山。西南：晉王山。大江西南自江浦入，右與上元分岸。折東南為通江集口支津，北抵城隍湖。有沙洲圩砲臺。又東劃子口。滁河西自江浦入，逕皁河口，北為汊河，又南屈曲流入江。稅課局大使駐。鎮四：瓜步、長蘆、宣化、竹鎮。有堂邑驛丞，裁。瓜步巡司一。高淳簡。府東南二百四十里。東：大游山。東北：荊山。南：固城湖，又東播為胥河。西：丹陽湖，北接石臼湖。有水自蕪湖東入丹陽湖，又東南入固城湖。或云禹貢中江也。鎮三：廣通、固城、水陽。廣通巡司一。

淮安府：沖，繁，疲，難。隸淮揚海道。順治初，因明制，州二，縣九。雍正二年，升海、邳為直隸州，贛榆、沭陽屬海，宿遷、睢寧屬邳。九年，析山陽、鹽城地置阜寧。南距省治五百里。廣三百八十里，袤二百七十里。北極高三十三度三十二分。京師偏東二度五十二分。領縣六。山陽沖，繁，疲，難。倚。漕標副將駐。北運河南流，烏沙、澗河諸水注之。東六草蕩，南白馬湖，匯洪澤湖水，與寶應錯，東北會於運河。北黃河故道。咸豐三年徙，今堰存。河所經南北岸，設同知、管河縣丞、主簿、巡檢，弁官廢置不常。咸豐十年裁。板徬鎮有鈔關巡司一。鎮二：北神、廟灣。菱陵、高堰、楊家廟有汛。驛一：淮陰。驛丞裁。阜寧繁，疲，難。府東北一百六十里。雍正九年置。東北：大海。有堰曰範公堤。射陽湖上承苔大縱湖水，匯淮水為湖，又東流，會諸水入海。運鹽河受射陽湖水，逕城南流，循範公堤入鹽城。西有黃河故道。鎮三：馬邏、北沙、蒙龍。草堰巡司一。鹽城繁，難。府東南二百四十里。東：大海。港二：新洋、鬥龍。有新興、五佑鹽場，鹽課大使駐。運鹽河自草堰口環城流，至便倉鎮入興化。苔大縱湖西南與興化錯。縣西諸水所匯。有天妃徬，徬官裁。小關、劉莊、新陽、沙溝有汛。鎮九：上岡、大岡、沙溝、岡門、新河、安豐、清溝、喻口、新興。上岡、沙溝巡司二。清河沖，繁，疲，難。淮揚道治所。江北提督、總兵駐。舊置總河，後省入總漕。自府城徙此，光緒三年裁。里河同知及河庫道均先後裁。府西北三十五里。北：清江浦。明陳瑄開，宋沙河也。運河西北自桃源入，歧為鹽河。又東為中河口，水經謂之中瀆水，出山陽白馬湖。又東迤南至清口屈而東，逕三徬，與清江浦合，東南入山陽，是為淮南運河。南：六塘河自桃源入，東北逕劉家莊入沭陽。鹽河東北流，逕西壩，淮安分司運判駐，乾隆二十八年移海州。又東至周莊入安東。西南：洪澤湖，西有黃河故道。鎮十：王家營、洪澤、老子、西壩、漁溝、官亭、大河口、澗橋、馬頭、周橋。王家營、馬頭、河北、漁溝有汛。一驛：清口。有驛丞，裁。澗橋巡司一。安東繁，疲，難。府東北六十里。西南鹽河自清河入，貫縣境，入海州，與六塘河合。東北：一帆河自海州入，南至旗桿村。水經，淮水東左右各合一水，至淮浦入海。東北：黃河故道。淮海河務兵備道駐，咸豐十年裁。鎮三：太平、長樂、魚場口。五港、佃湖有汛。佃湖巡司一。桃源沖，繁，難。府西北一百二十里。運河自宿遷南來，逕古城驛，入清河，歧為六塘河，一曰北鹽河，東北流入沭陽。洪澤湖西南與清河錯。西北有黃河故道。鎮七：三義、河北、崔鎮、眾興、張泗沖、白洋河、赤鯉湖。崔鎮、洋河、三義有汛。二驛：桃源、古城。驛丞裁。有巡司。

揚州府：沖，繁，疲，難。隸淮揚海道。兩淮鹽運使駐。順治初，因明制，州三，縣七。康熙十一年，海門圮于海，並通州。雍正三年，通州升直隸州，以如皋、泰興往屬。九年，析江都置甘泉。乾隆三十二年，析泰州置東臺。西南距省治二百十里。廣三百五十里，袤二百三十里。北極高三十二度二十七分。京師偏東二度五十六分。領州二，縣六。江都沖，繁，疲，難。倚。大江西自六合歷揚子入，東逕七濠口。監制同知駐。又東逕裕民洲，為夾江，歧為二。又東為三江口，東南流，與江合。三江口與天福洲對，設砲臺，守備駐。裁鹽務巡道。又東逕揚子港，入泰興。運河北入，環城南，逕新河灣，分流，西入揚子。又南流至瓜洲口，有砲臺。總兵駐。又東逕連城洲，分入江。鹽河導運河水東北入泰州，白塔龍兒河水注之。有榷關。鎮三：瓜洲、萬壽、宜陵。瓜洲、大橋、馬橋、沙洲有汛。廣陵驛丞裁。瓜洲、萬壽巡司二。甘泉沖，繁，疲，難。倚。雍正九年置。西北：蜀岡、甘泉山。北：邵伯湖，與高郵錯。運河合湖水南流，至壁虎橋入江都，綠洋湖、喬墅蕩分流入之。鎮三：邵伯、上官、大儀。一驛：邵伯。有汛。上官、邵伯二巡司。揚子沖，繁。府西南七十里。明為儀真。雍正二年，改「真」為「徵」。宣統元年，復曰揚子。西北有銅山、界墩山。南濱大江。西自六合入，有里世洲、沙漫洲二水自林家橋、王家壩北來注之。又西分流至泗源溝入江。稅課大使駐。新河出月塘集，西南流，亦入江。一鎮：新城。有水驛驛丞。清江芒稻河徬官，裁。青山、舊港、黃泥港有汛。舊江口巡司一。高郵州沖，繁。府北一百二十里。西南：神居山。運河北逕稅務橋，鹽河西流注之。又逕車邏壩，南澄子河注之，南匯為綠洋湖。馬霓河東南流，入於清水潭，受運河北洩諸水，東積為草蕩，三陽河南來注之。高郵湖西北，一曰甓社湖，北接界首湖，南赤岸湖，與甘泉錯。水高、永南有汛。二驛：界首、孟城。界首、時保巡司二。興化疲，難。府東北一百六十五里。東：大海，有堤。鹽河並堤流，西受界河、海溝、橫涇諸水，東出為大團河、八灶、七灶河，東北會鬥龍港，入於海。有劉莊、草堰、丁溪三場，鹽課大使駐。北有吳公湖、苔大蹤湖，與鹽城、寶應錯。石、白駒三徬，有徬官。鎮三：安豐、陵亭、芙蓉。安豐巡司一。寶應沖，繁。府北二百四十里。運河北自山陽入，逕八口鋪，東溢為瓦溝溪。又南流，逕汜水鎮，至界首，有界首湖，入高郵。其西寶應湖，匯淮流下瀦之水。苔大蹤湖東北，周二百里，分支入運河。衡陽有汛。一驛：安平，有驛丞，裁。衡陽、槐樓巡司二。泰州繁，疲，難。府東一百二十里。鹽河西自江都入，夾城東流，一曰里下河，有溱潼水注之。至白米鎮，左通串場河，右出支津，入泰興。又東逕海安鎮，左歧為界河，東南入如皋。鹽河東北自東臺入，西南流，逕淤溪達鰍魚港，又西南與之合。有泰壩，泰州分司運判駐。鮑湖東北。鎮四：海安、安鄉、斗門、樊汊。海安、曲塘有汛。海安、安鄉巡司二。東臺繁，疲。府東二百四十里。乾隆三十二年置。東：大海，有堤。鹽場七：東臺、何垛、梁垛，安豐、富安、角斜、拼茶。鹽課大使駐。又小海場大使，裁。里下河自泰州環城北流，又東溢為支河入海。鹽河出縣西海道徬，西南流，錯出復入，至淤溪入泰州。水利同知駐東臺場。草堰四徬有徬官。一鎮：西溪。巡司裁。王家港有汛。

徐州府：要，沖，繁，難。隸淮徐道。徐州鎮總兵駐。順治初為直隸州。領蕭、碭山、豐、沛。雍正十一年，升府。置銅山縣。又以降直隸邳州來隸，及所領宿遷、睢寧。東南距省治七百三十里。廣三百二十里，袤一百八十里。北極高三十四度五分。京師偏東五十八分。領州一，縣七。銅山沖，繁，難。倚。雍正十一年置。東北有銅山，故名。微山湖，東北出為荊山河，即引河，一曰徐州河，承湖水至卞塘入邳州，與運河合。資河一曰奎河，東南流入蕭縣。黃河故道西北。一鎮：卞塘。鄭集三堡有汛。利國、東岸二驛，驛丞裁。雙溝、利國巡司二。蕭簡，難。府西五十里。南：丁公山。西：岱山。西北為岱山湖。又東南有龍山河。資河自銅山入，東南逕軸山西，左出支津入靈壁，正渠入宿州。其西望川湖，逕大海子東，亦入宿。鎮二：白土、永安。一驛：桃山。張山店巡司一。碭山沖，繁，疲，難。府西北一百六十里。東北：芒碭山。利民溝一曰小神湖，東南流，屈而西，入永城。西沙河，西南逕鼎新集，入河南夏邑。城北為黃河故道。周家寨、蟠龍集有汛。豐簡。府西北一百五十里。東南：華山。新開河北流逕章固鎮，又北入魚臺。舊濬以導黃河，今堤存。豐水一曰泡河，班志泡水也，入泗，湮。一鎮：吳康。沛沖。府西北一百二十里。西：七山。有棲山圩，乾隆四十六年河決，縣沒，徙此。四十七年建城。咸豐元年河決，城復沒，遷夏鎮。十一年仍還舊治。東：微山湖。西有聶莊鋪小河口。運河自滕入，屈曲流入湖。泗水自山東魚臺入，亦曰南清河，受金溝水，為金溝渡，東合三河口水，自此入運。有彭口、楊莊二徬。徬官裁。夏鎮、棲山圩有汛。夏陽巡司一。邳州沖，難。府東北一百五十里。舊治下邳。康熙二十八年遷治艾山南。七年河決，移今治。雍正三年升直隸州。十一年來屬。南：葛嶧山，即距山。北：艾山、石埠山。西北：黃石山。運河自嶧錯入，逕泇口，岔河東北注之。至徐塘口合徐川河水，又南合沂水，入宿遷。武河，古武水，一曰治水，左通沂河，右入武原水，復出數支津，與燕子、柴溝等並入運。武原水即泇河，自蘭山入，東會沂水，達宿遷之黃墩湖，入黃河。城南有黃河故道。鎮三：直河、新安、泇口。姚灣、泇口有汛。舊城巡司一。宿遷沖，繁，難。府東一百里。北：司峿山、馬陵山。東：五華峰。南：斗山。運河自邳州入，南合六塘河水，入桃源。西北：駱馬湖，匯沂河、山澗諸水為巨浸。北：沭河自郯城入，南得桃花澗水，再錯沭陽，折東北，逕燕集圩仍入之。西南：故黃河，有堤。鎮三：白洋河、小河口、邵店。順河、司峿有汛。二驛：鍾吾、司峿。鍾吾有驛丞，裁。司峿巡司一。睢寧簡。府東南一百二十里。有池山、官山。西：九頂山。西南：峰山、荊山、英公山。東南：池山。白塘河出小李集，東南流，合沈家河，即今涸沙河，東入宿遷。又潼水，水經注所謂潼陂水入睢者，湮。鎮二：高紹、辛安。

通州直隸州：繁，難。隸常鎮通海道。順治初，因明制，屬揚州府。縣一，海門。康熙十一年，縣省。雍正二年，升直隸州，割揚州府之如皋、泰興來屬。西距省治五百三十里。廣三百里，袤百三十里。北極高三十二度三分。京師偏東四度十一分。領縣二。東：軍山、劍山。西：黃泥山、馬鞍山，五峰並峙。東北：天竺山。南：狼山，設砲臺。狼山鎮總兵駐。東北：大海，產鹽，置場五：呂四、餘東、餘西、金沙、石港，鹽課大使駐。又馬塘、餘中二場，乾隆元年裁。西亭場，三十三年裁。通州分司運判駐石港，稅課大使亦駐。南：大江西自如皋入，東行達老洪港，會於海。鹽河自如皋西入江，東分流，循城而南，又東入於海。鎮二：狼山、石港。石港、金沙、餘東、呂四有汛。狼山巡司裁。呂東巡司一。如皋繁，難。州西北一百二十里。東，瀕海。鹽場二：豐利、掘港。鹽課大使駐。大江西自靖江入，又東入通州，北通運鹽河。河西北自泰州入，循城南，分為二。一南流入江。一東逕丁堰，又分流，至岔河，為鹽場諸水。又南流，逕白蒲鎮入通州。鎮四：丁堰、掘港、豐利、白蒲。馬塘、豐利有汛。主簿駐掘港。西場、石莊巡司二。泰興疲，難。州西二百四十里。大江西北自江都入，右與丹徒分岸，為廟港。納李薛河，又南與丹陽分岸，東至界港。界河自靖江緣界而西入之，又東入靖江，分支為老龍河，至黃橋，折南注界河。黃橋有汛。口岸、黃橋、印莊，巡司三。

海州直隸州：繁，難。隸淮揚海道。順治初，因明制，屬淮安府。縣一。雍正二年升直隸州，又割淮安府之沭陽來屬。西南距省治八百二十里。廣百七十五里，袤百九十里。北極高三十四度二十三分。京師偏東二度五十六分。領縣二。東北：雲臺山，瀕海。東：高公島。西：金墅汛，設砲臺。北：鴨島、竹島。東北：鷹游山。鹽場三：中正、臨興、板浦。鹽課大使駐。又白駒、莞瀆二場，乾隆元年裁。海州分司運判駐板浦，有太平局、中富局、大義甿、富民甿、中興甿鹽垣。鹽河自安東入，逕新安鎮，合南北六塘河入海，其東支津與海通。西南：青伊湖、碩頃湖，北播為薔薇河。南有一帆河，受鹽河水入安東。鎮五：板浦、高橋、莞瀆、石湫、新壩。板浦、房山、吳家集有汛。高橋、惠澤巡司二。贛榆難。州北八十里。北：吳山。西：徐山、界山。東：蘭山。南：泊船山、武強山。東，瀕海，自山東日照入，有秦山望海墩，設砲臺。大沙河自郯城、青口河自莒，南流入海。興莊河水出西北吳山中。鎮四：臨洪、青口、荻水口、中岡站。青口巡司一。乾隆十六年，省荻水司改。沭陽難。州西南一百二十里。西北：張倉山。東北：韓山、萬山。沭河，古漣水，自宿遷入，東流為新挑河。後河循城東北入青伊湖，又南與沙礓河合，逕陽溝，六塘水注之，達於海。鎮六：湯溝、侯鎮、華沖、高流、陰平、劉莊。吳家集有汛。縣丞駐高流。

海門直隸：沖，繁。隸常鎮通海道。舊本沙洲。乾隆初，設沙務同知。三十三年，割通州之安慶、南安十九沙，崇明之半洋、富民十一沙，及天南沙，置。移蘇州府海防同知來治。西距省治五百七十里。廣一百四十里，袤三十七里。北極高三十一度五十五分。京師偏東四度四十五分。東南，瀕海。西，大江，西南自通州入，右與昭文分岸。又東錯崇明，折東北，由界洪復入，東南至蓼角嘴入海。白茆口為江海潮所會。界河承海水西流，環治而南，入於江。

蘇州府：最要。沖，繁，疲，難。分巡蘇州道治所。江蘇布政、提學、提法三使，巡警、勸業二道，織造兼督滸墅榷關駐。雍正八年，按察使自江寧移此。宣統二年改提法使。順治初，因明制，州一，縣七。雍正二年，升太倉為直隸州，割崇明、嘉定屬之。又析長洲置元和，昆山置新陽，常熟置昭文，吳江置震澤。乾隆元年，又設太湖。光緒三十年，設靖湖，隸府。北距京師二千七百里。廣二百里，袤二百四十里。北極高三十一度二十三分。京師偏東四度一分。領二，縣九。太湖府西南九十八里。乾隆元年置，移吳江同裏撫民同知來駐，治洞庭東山。東山一曰胥母山，有莫釐峰。太湖環治，積三萬六千頃。天目山水西南自浙之臨安、餘杭合苕、霅溪水，至大錢口；其西合宣、歙諸山水，逕長興箬溪，至小梅口，與宜興、荊溪諸縣水，西北匯為湖。又東北，播為吳淞江。又東為澱山湖，達黃浦入於海。甪頭、下揚灣村巡司二。靖湖簡。光緒三十年置，設撫民通判，治洞庭西山。有縹緲峰。吳沖，繁，疲，難。倚。南：橫山。西：皋峰、姑蘇靈巖山。東南：香山。西南有天平、楞伽、靈巖、穹窿、鄧尉諸山。西北：運河自浙江秀水歷吳江、元和入，受太湖水，自胥口東逕木瀆，與光福塘、箭涇諸水會，又逕跨塘至胥門，越來溪注之。北出為橫塘，與縣南占魚口水並入運河。商埠，城南青陽場，馬關條約四埠之一。鎮三：橫塘、橫涇、木瀆。縣丞駐木瀆。光福巡司一。乾隆十一年，省木瀆司改。長洲沖，繁，疲，難。倚。西：高景山。西北：卑猶山。西：運河自吳入，有寒山汛。西北逕射瀆，會金墅港水，又西北入無錫。射瀆水東出為長蕩，滸墅、烏角、白鶴諸溪並與運河合。婁江支津自元和緣界入，東北，左溢為尚澤蕩，右陽城、西湖，北後湖，逕南蕩，逕陸港折東入新陽。滸墅有榷關。鎮三：陸墓、蠡口、望亭。滸墅、黃埭有汛。吳塔巡司一。有鐵路。元和沖，繁，疲，難。倚。雍正二年置。東北：維亭山。西有虎丘。唐白居易鑿渠南達運河，今謂之山塘。東南：江寧山。吳淞江自吳江北迤東入新陽。運河亦自其縣入。其南：澄湖，溢為蕭澱湖，又東南為長白諸蕩。尹山湖，縣東南。其北：獨墅湖，有黃天蕩。又陽城湖東北西湖跨長洲。中湖、東湖俱與新陽錯。鎮二：甪直、維亭。沙河、周莊、章練塘有汛。二驛：姑蘇、望亭。縣丞二，駐甪直、章練塘。周莊巡司一。有鐵路。昆山疲，難。府東七十里。吳淞江東逕三江口，屈曲流入青浦。南有澱山湖，北溢為棋盤蕩、陳墓蕩，又北白蓮湖，歧為商羊潭、楊氏田湖，逕直港與吳淞合。致和塘水自元和環城流，東會新洋江入太倉。鎮三：安亭、泗橋、蓬閬。石浦巡司一。有鐵路。新陽疲，難。府東七十里。雍正二年置。西北；昆山、綽墩山。吳淞江自元和東入，復錯出。新洋江一曰新陽江，納吳淞水，北入致和塘。有傀儡湖、鰻鯉湖、巴城湖、雉城湖。巴城、雉城今湮。一鎮：兵墟。大王廟有汛。巴城巡司一。有鐵路。常熟繁，疲，難。府北九十里。蘇松糧儲道駐。乾隆三十二年移省。北：大江。福山與隔江狼山對，設砲臺，總兵駐。西北：崇德山、河陽山。西南：宛山。北：大江自江陰入，左與通州分岸，有捍海塘。元和塘水即運河，自長洲入，北逕福山塘。又黃泗浦水西北流，並入江。東北：大海。有塘。東南：昆承湖，一名隱湖，與尚湖相對，亦曰八字湖。鎮二：慶安、福山。鹿苑、唐市有汛。黃泗浦巡司一。昭文繁，難。府北九十里。雍正二年，析常熟東境置。東北：大江自常熟入，又東入太倉。其港口以許浦、白茆為大。白茆受吳中諸水。許浦北海舶出入長江道，此為深水。針路、白茆、許浦，及茜涇、下張七鴉，宋為昆山、常熟五大浦。自白茆嶽廟起，北至周涇口入江，長二千九百丈，亦名里睦塘。鎮二：梅李、許浦。薛家沙、支塘、徐六涇有汛。白茆巡司一。吳江沖，繁，難。府南四十里。北：吳淞江，占魚口水北流入之。運河二源，一南塘河，一官塘河，東匯為諸蕩，與汾湖合。龐山湖東受太湖水，溢為九里湖，又東同里湖，其南為葉澤湖，有元鶴、韓郎蕩。鶯脰湖，縣南。鎮三：簡村、八赤、盛澤。同里有汛。一驛：松陵。縣丞駐盛澤。汾湖、同裏巡司二。震澤繁，難。府南四十里。雍正二年置。東臨運河，自吳江入，至平望鎮，西塘河來會。西臨太湖，合諸港漾水注唐家湖，東入吳江。橫塘西導烏程諸水，歧為三，東與鶯脰湖會。橫塘之西曰震澤塘，東曰梅堰塘，為孔道。鎮二：平望、嚴幕。震澤有汛。平望、震澤巡司二。

松江府：要，繁，疲，難。隸蘇松太道。江南提督駐。順治初，因明制，縣三。十二年，析華亭置婁縣。雍正二年，又析華亭置奉賢，析上海置南匯，析青浦置福泉，改金山衛為縣。乾隆八年，福泉省。嘉慶十年，又析上海南匯地設川沙，隸府。西北距省治一百六十里。廣一百六十里，袤一百四十里。北極高三十一度。京師偏東四度二十七分。領一，縣七。川沙繁，疲，難。府東南二百四十里。故明川沙堡。乾隆二十四年，改董漕同知為川沙海防同知。嘉慶十年，析置為撫民同知。東：大海。有捍海塘三，曰外圩塘、欽公塘、東護塘。夾護塘河二。鹽河逕界濱入寶山。其左御寇河，椿樹浦水引黃浦東入，與鹽河合。三尖嘴、海中、曹家路有汛。華亭繁，疲，難。倚。東南有柘山、金山。海中有捍海塘。松江上承太湖，東逕笠澤，與東江、婁江而三。今婁江塞，而東江合松江出海，祗一江耳。黃浦江為吳淞支津，首受泖、澱諸水，屈曲流，大洋涇水會之。春申塘水東引黃浦支流，合千步涇，會於北俞塘。又分流逕顓橋入黃浦。柘林營東南，水利通判駐。有鹽場曰袁浦，大使駐。鎮五：亭林、葉謝、曹涇、柘林、沙岡。柘林、亭林、張澤有汛。都司駐柘林，縣丞駐曹涇。亭林巡司一。有鐵路。婁疲，難。倚。順治十二年置。西北有橫雲山、機山、天馬山。南：泖湖，源出華亭谷，與青浦金山錯，古三泖也。斜塘上承泖湖，自青浦入，東歧，合古浦塘及支津，貫城至華亭界，為南俞塘。其北出者為通波塘。斜塘東南合秀州塘、大蒸塘，入金山，為黃浦，又東入上海。有橫浦鹽場，大使駐。一鎮：楓涇。天馬鎮、泗涇、楓涇有汛。縣丞駐白龍潭。小徵巡司一。有鐵路。奉賢疲，難。府東九十里。明於華亭置青村所守御、千戶，隸金山衛。雍正二年析置。南，瀕海，有塘。有青村鹽場，大使駐。青村港，縣西，有汛。南橋塘水上游望河涇，自華亭引黃浦水東入姚涇，又東會蕭塘，為南橋塘，左得金匯塘，上承南匯界河水，又東為青村港。西有龍泉港，亦受望河涇，錯出復入，逕阮港鎮，折東抵柘林營而止。鎮三：陶宅、南橋、四團。縣丞駐四團。南橋巡司一。金山疲，難。府南七十二里。雍正二年置。故明金山衛，屬華亭。初治衛城，尋徙洙涇鎮。東南：秦山、查山。海中有金山，縣以此名。今隸華亭。東北：泖港，橫潦涇西流入之，匯平湖諸水，曰三秀塘。納秀州塘，逕城南，東達掘撻涇，南匯諸水合泖港入黃浦。南有鹽河，循衛城西溢為黃姑塘，歧為里界河、黃浦界河，並北流而合，至大泖港與橫潦涇會，又北為黃浦。折東與婁分岸，入華亭。有浦東鹽場，大使駐。典史駐衛城。一鎮：洙涇。張堰巡司一。洙涇、張堰、呂港有汛。上海沖，繁，疲，難。府東北九十里。蘇松太道駐。黃浦江自華亭入，夾城流，東北至虹口。吳淞江西北來與之合，又東北入於海。吳淞江自嘉定入，納盤龍浦水、橫瀝水，逕新涇，又東為古滬瀆，逕新閘北、泥城橋、老閘會黃浦江。西堧歐、美各國互市租界，道光二十三年英約五口通商之一。吳淞岸東北四十五里，光緒二十四年開為商埠，海舶殷輳，利盡東南。租界有會審公堂，理華、洋獄訟。有海關，蘇松太道監督。又南洋軍械制造局，西南。鎮四：吳淞、烏涇、吳會、閔行。塘橋、引翔港、閔行有汛。黃浦、吳淞巡司二。有鐵路。南匯繁，疲，難。府東一百二十里。雍正二年置。故明南匯守御所。東：大海。捍海塘二：內東護塘；外外護塘，即欽公塘。西黃浦江自華亭入，逕閘港，折北，左與上海分岸。縣西縱河曰鶴坡塘，在新陽鎮。會南七灶諸港水，至分水墩，是為港閘。西會金匯塘，入奉賢。縣號窮海，獨饒鹽。東護塘內有運鹽河，南自奉賢入。一鎮：下沙。置鹽場三，鹽課大使駐。周浦有汛。縣丞駐泥城。三林莊巡司一。青浦繁，疲，難。府西北五十里。東：鉶山、佘山。東南：鳳凰山、薛山。北：福泉山。西：盧山、辰山。北：吳淞江。澱山湖西受太湖水，播為諸蕩，南與泖湖合。北會硃家港水入於江。有趙屯浦、大盈浦、顧會浦、盤龍浦，俱分受吳淞水，入黃浦。鎮六：泗涇、金澤、硃家角、趙屯、七寶、白鶴江。北鉶山、小徵有汛。縣丞駐七寶。澱山、新涇巡司二。

太倉直隸州：繁，疲，難。隸蘇松太道。順治初，因明制，屬蘇州府，縣一。雍正二年，升直隸州，析州置鎮洋縣，又割蘇州府之嘉定屬之，析其地置寶山，同隸州。西南距省治一百二十里。廣一百五十里，袤一百四十里。北極高三十一度二十九分。京師偏東四度二十五分。領縣四。北有穿山。東北：大海，有塘。七鴉口設砲臺。一鎮：雙鳳。璜涇有汛。州同駐劉河鎮。七浦巡司一。昔太倉之水八百五十。南路之水，婁江獨任之。北路之水，七浦、楊林分任之。故七浦以輔婁江，楊林又以輔七浦。楊林南有湖川塘。湖川南硃涇，為古婁江北道。又貫南北者，有鹽鐵塘，南出吳淞入海。北道白茆達江。雍正中，發帑疏濬兩江，兼治白茆，以補三江之缺。鎮洋繁。倚。雍正二年置。東：大海。縣東劉河口，一曰婁河口，有汛。婁江入海處。禹貢中江也。「劉」即「婁」，聲近字。上承致河塘，自新陽入，為太倉塘。自城南南馬頭東合新塘港，又東入海。新塘港即舊湖川塘，逕小塘子入劉河。南：鹽鐵塘水環城流，西北與七浦塘合。有徬官，裁。茜涇河西抵漕塘河，東逕花雙入海。茜涇城，乾隆三年築。鎮二：沙頭、茜涇。甘草巡司一。崇明沖，繁。州東北五十七里。東：金鼇山、茶山。東北：海中設汛。海環縣治，港沙綺錯。有望海臺，當沙港南，與崇寶沙對，設砲臺，總兵駐。施翹河水西南夾城流，又東與十欃口合，入於海。東：鹽灘，有場，巡鹽大使駐。雍正八年，於縣設太通巡道。乾隆五年移通州，六年裁。鎮三：新鎮、豹貔、楊家河。上沙、中沙、外沙、下沙有汛。縣丞駐五欃。大安有廢巡司。崇海巡司一。嘉定疲，難。州南三十六里。初屬蘇州府。雍正二年來隸。東南：鶴槎山。吳淞江東入，緣界流，北為鹽鐵塘水，入鎮洋。縣北劉河，古婁江也。橫瀝水北流逕縣城，又東與之合。練祁塘水承吳淞西來，環城流，逕羅店，入寶山。鎮三：外岡、安亭、南翔。縣丞駐南翔，有汛。諸翟巡司一。有鐵路。寶山繁，疲，難。州東九十里。雍正二年置。故嘉定縣吳淞所，明寶山。東南有寶山故城。山北設汛。東瀕大海，有塘。南為吳淞口，黃浦江入海處，設砲臺，控扼東南，為軍港要塞。崇寶沙，海中，與崇明對。蘊藻濱水自嘉定逕陳行鎮，界涇水西北逕羅店，合練祁塘水會之。歧為二，東至胡巷口，南至虹口，並入黃浦。又北泗塘水引蘊藻濱水南迤東環城流，西有採綯港。鎮四：高橋、江灣、大場、羅店。舊砲臺、胡巷口、楊行、江灣、月浦有汛。縣丞駐高橋。有鐵路。

常州府：沖，繁，疲，難。隸常鎮通海道。順治初，因明制，縣五。雍正二年，總督查弼納以蘇、松、常賦重事繁，疏請太倉等十三州縣各析為二，析武進置陽湖，無錫置金匱，宜興置荊溪。東南距省治二百八十里。廣一百六十里，袤一百八十里。北極高三十一度五十二分。京師偏東三度二十四分。領縣八。武進沖，繁，疲，難。倚。府西偏。西北：黃山、固山。毗陵江西北自丹陽入，東南至桃花港入江陰。運河循城流，逕奔牛鎮入丹陽。滆湖北受運河，西受壇、溧、洮湖諸水，匯為湖，又西溢為大圩蕩，南與湖塘河會，入宜興。鎮三：奔牛、青城、阜通。西埠、孟河、魏村有汛。一驛：毗陵。奔牛、孟河巡司二。有鐵路。陽湖繁，難。倚。府東偏。雍正二年置。以縣東陽湖名。東：芳茂山。東北：舜山。南：太湖，有馬跡山，舊置寨，有汛。運河自無錫逕丁堰、戚墅堰，北商河水合舜河水東西分流入之。戚墅港合宋建湖，至白蕩歧為三，一東入無錫達閭江，一黃堰河達百跡，一薛堰河達下埠，並入太湖。其武進支津曰宜荊漕河，一曰西蠡河，西南流，會滆湖水，並湖行入宜興。一鎮：橫林。馬跡巡司一。有鐵路。無錫沖，繁。府東南九十里。北：九龍山。西：舜山、錫山。其東惠山，有泉。太湖，西南。又東溢為五里湖，南出為長廣溪，西逕吳塘門，仍入太湖。運河東南自長洲入，夾城流，東納漕河，即白塘圩，支津出江陰，首受大江，北流，逕高橋，與之合。鎮一：潘葑。一驛：錫山。清寧有汛。高橋巡司一。有鐵路。金匱繁，難。府東九十里。雍正二年置。以城內金匱山名。東北有斗山、膠山。北：橫山。南：夾山、前山。運河東南自長洲入，常昭漕河首受太湖，東緣長洲界，左與無錫分岸，環城入之。又分流，南北入常熟、江陰。又自東亭屈而西為百瀆港，東流會於鵝真蕩，與長洲錯。一鎮：望亭。黃埠墩有汛。巡司一。有鐵路。江陰繁，疲，難。府東七十里。江蘇學政駐，光緒三十一年裁。北：君山。東北：綺山、定山、黃山。東：馬鞍山。隔江與天生港對，有砲臺。北：大江西自武進入，漕河首受江水，逕四河口入無錫。應天河分漕河水，屈曲流，逕華墅東南，為南長河。橫河，城東至泗港北入江。有青草、壽星諸沙。鎮三：楊舍、夏港、申浦。沙洲、楊舍有汛。顧山巡司一。宜興疲，難。府南一百二十里。西北：有山、東北：羊山、金鵝、羅科山。西：大坯山。北：滆湖，與武進、陽湖錯，受長蕩湖水。其支津湖塘河自武進入，歧為二，至吳瀆口入於太湖。縣東有東氿、西氿，金壇、溧陽諸水會之。漕河北與二氿合，匯為羊山諸蕩。又東北為橫蕩，逕百瀆港入太湖。一鎮：楊港。和橋有汛，縣丞駐。鍾溪、下邾巡司二。荊溪疲，難。府南百二十一里。雍正二年置。南：荊溪，縣以此名。南：白雲、茗嶺、君山、啄木嶺。西：芙蓉山、國山。三國吳天璽元年封禪為中嶽，有摩崖，右群峰相繆不一名。東：銅官山。西南：章山。東南：茶山、蘭山。瀕太湖東西二氿，與宜興錯。楊港河、文定港水分流入之。其南沙河自溧陽戴步流並瀦焉。東南：蜀山河，合川步水，東歧為施塘，並注之。又東至大浦口，其南蓮花蕩自湖汊匯諸山水，至烏溪口，並入太湖。徐舍有汛。湖汊、張渚巡司二。靖江難。府東一百五十里。東北：孤山。南濱大江，西自泰興入，東：張黃港。右與江陰分岸，又東逕縣南入如皋。港口八。迤東歧為界河，折南至張黃港復合。港南紫氣河，漩洑深洪，海舶入江處。界河自港北環縣流，西達界港入於江。西有團河。鎮三：陳阜、生祠、新豐市。新港巡司一。

鎮江府：最要，沖，繁，疲，難。常鎮通海道治所。長江水師提督、京口副都統駐。順治初設鎮海將軍，乾隆二十八年裁。順治初，因明制，縣三。雍正八年，以江寧府之溧陽來屬。光緒三十年，又設太平，隸府。東南距省治三百七十里。廣二百十里，袤一百三十六里。北極高三十二度十二分。京師偏東二度五十七分。領一，縣四。太平簡。府東七十里。光緒三十年置，設撫民同知，治太平洲，江中。丹徒沖，繁，疲，難。倚。西北：金山，臨江，有中泠泉。北：北固山。焦山，江中，南北與象山、連城洲對，又東圌山、五峰山，隔江與高橋對，皆設砲臺。大江，城北逕孩溪，復南繞圌山，分支為大小夾江，有寶晉、天福、補沙諸洲。運河南自丹陽入，逕雩山西、洪山東，折西環城北流，所謂南運河。糧艘渡江入伊婁河，至邗溝，為北運河，並入於江。橫越徬有徬官。西：高資河，東西與新開河合。河為乾隆四十五年巡撫吳壇濬，出排灣西經高資入句容。商埠，縣北二里，外國互市租界，咸豐十年英法條約長江三口之一。有新關，常鎮道監督。鎮五：丹徒、高資、諫壁、大港、新豐。硃家圩有汛。二驛：京口、炭渚。京口有驛丞，裁。高資、安港、丹徒巡司三。有鐵路。丹陽繁，疲，難。府東南七十里。東北有九齡山。大江北自丹徒播為夾江，逕姚家橋入，東與江合。運河東南逕七里橋，漕河會之。又西南播為香草河。簡瀆河環城流，入於江。包港東北導運河水與夾江合。北有練湖。鎮二：呂城、延陵。一驛：雲陽。呂城、包港巡司二。有鐵路。金壇疲，難。府南一百六十里。西：茅山，一曰三茅峰。南：長蕩湖，與溧陽錯，古洮湖也。漕河環城為濠，南會於白龍蕩，又南受湖水入溧陽。薛步水出薛步鎮，東流分為二，一入漕河，一南與漕河遇，入於湖。東有錢資蕩。湖溪巡司一，裁。溧陽繁，疲。府南二百四十里。雍正八年來隸。西：曹姥山、鐵冶山一曰鐵峴。北：涪山，峙洮湖中，湖與金壇錯。三塔蕩西南溢為升平蕩。前馬蕩水出溧水廬山，合高淳諸水，東逕為蕩入中河，東南流與漕河合，古中江也。五代楊行密築五堰，江自是不復東，禹跡中湮矣。鎮三：舉善、甓橋、廣道。


\end{pinyinscope}