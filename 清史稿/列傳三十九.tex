\article{列傳三十九}

\begin{pinyinscope}
甘文焜子國璧範承謨子時崇馬雄鎮傅弘烈

甘文焜，字炳如，漢軍正藍旗人，其先自豐城徙沈陽。父應魁，從入關，官至石匣副將。

文焜善騎射，喜讀書，尤慕古忠孝事。以官學生授兵部筆帖式，累遷禮部啟心郎，屢奉使稱旨。康熙初，授大理寺少卿，遷順天府府尹。崇文門榷稅不平，疏劾之。廷議令兼攝，文焜曰：「言之而居之，是利之也。」固辭。六年，授直隸巡撫，奏復巡歷舊制。單車按部，適保定、真定所屬諸縣患水災，疏請蠲歲賦。總督白秉真以賑費浩繁，請聽官民輸銀米。文焜斥廉俸以助。議敘，加工部侍郎。

七年，遷雲貴總督，駐貴陽。時吳三桂鎮雲南，欲藉邊釁固兵權，詭報土番康東入寇，紿文焜移師，又陰嗾凱里諸苗乘其後。文焜策康東無能為，凱里近肘腋，不制將滋蔓，先督兵搗其巢，斬苗酋阿戎。既平，約云南會剿康東。三桂慮詐洩，謂康東已遠遁，繇是益憚之。文焜巡歷云、貴各府州皆遍。十年，遭母憂，上命在任守制。文焜又遣兵擊殺臻剖苗酋阿福。疏乞歸葬，許給假治喪。三桂請以雲南巡撫兼督篆，令督標兵悉詣雲南受節度，而以利啗之，冀為己用。

十二年，文焜還本官，適撤籓議起。三桂反，殺巡撫硃國治，遣其黨偪貴陽。文焜聞變，使族弟文炯齎奏入告，牒貴州提督李本深率兵扼盤江。本深已懷貳，先以書覘文焜意。文焜手書報之，期效張巡、南霽雲誓死守，而本深不之顧。本標兵已受三桂餌，紛潰弗聽調。文焜度貴陽不可守，令妾盛率婦女七人自經死，獨攜第四子國城赴鎮遠，思召湖北兵扼險隘，使賊不北出。十二月丙申朔，癸卯至鎮遠，守將江義已受偽命，拒弗納。文焜渡河至吉祥寺，義遣兵圍之。文焜望闕再拜，拔佩刀將自殺，國城大呼請先死，奪其刀以刎而還之，尸乃踣，血濺文焜衣。文焜曰：「是兒勇過我！」遂自殺，年四十有二。從者筆帖式和善雅圖殉。

亂平，貴州巡撫楊雍建以文焜治績及死事狀上聞，予優恤。遣其長子宣化同知國均迎喪還京師，使內大臣佟國維迎奠盧溝橋，贈兵部尚書，謚忠果。建祠貴陽，上賜「勁節」二字顏其額。子七，國璧尤知名。

國璧，字東屏，以任子授陜州知州，改蘇州同知，擢山西平陽、浙江寧波知府，名循吏。聖祖南巡，幸杭州，御書硃子詩及「永貞」額以賜。諭曰：「汝父盡節，朕未嘗忘，此為汝母書也。」累遷雲南巡撫。坐事罷。雍正間，起為正黃旗漢軍都統。乾隆三年，授綏遠城右翼副都統。復罷。十二年，卒。

範承謨，字覲公，漢軍鑲黃旗人，文程次子。順治九年進士，選庶吉士，授弘文院編修。累遷秘書院學士。康熙七年，授浙江巡撫。時去開國未久，民流亡未復業，浙東寧波、金華等六府荒田尤多。總督趙廷臣請除賦額，上命承謨履勘。承謨遍歷諸府，請免荒田及水沖田地賦凡三十一萬五千五百餘畝。杭州、嘉興、湖州、紹興四府被水，民饑，承謨出布政使庫銀八萬，糴米湖廣平糶，最貧者得附老弱例，肩鹽給朝夕，全活甚眾。並疏請「漕米改折，石銀一兩。明年麥熟，補徵白糧，以三年帶徵。災重者如例蠲免」。得旨允行。十年，以疾請解職，召還。總督劉兆麒、提督塞白理疏言浙民請留承謨一百五十餘牒，給事中姜希轍、柯聳，御史何元英等亦言：「承謨受事三載，愛民如子，不通請謁饋遺。劾罷貪墨，廉治巨猾，剔除加耗、陋規、私派諸弊。浙民愛戴，深於饑渴。」上命承謨留任。十一年，承謨復疏言湖、嘉兩府白糧加耗，多寡不一，請每石加四斗五升為限；又奏蠲溫、臺二衛康熙九年以前逋賦及石門、平陽未完輕齎月糧：皆下戶部議行。

十月，擢福建總督，疏辭未允，請入覲。十二年七月，至京師，入對。承謨疾未愈，命御醫診視，賜藥餌。疾稍差，趣赴官，賜冠服、鞍馬。福建總督初駐漳州，至是以將撤籓，命移駐福州。吳三桂反，承謨察精忠有異志，時方議裁兵，承謨疏請緩行。又報巡歷邊海，欲置身外郡，便徵調防禦。事未行而精忠叛，陽言海寇至，約承謨計事。巡撫劉秉政附精忠，趣同行。承謨知有變，左右請擐甲從，承謨曰：「眾寡不敵，備無益也。」遂往。精忠之徒露刃相脅，承謨挺身前，罵不絕口。精忠拘之土室，加以桎梏，絕粒十日，不得死。精忠遣秉政說降，承謨奮足蹴之僕，叱左右掖之出，曰：「賊就僇當不遠，我先褫其魄！」為賊困逾二年，日冠賜冠，衣辭母時衣，遇朔望，奉時憲書一帙懸之，北鄉再拜。所居室迫隘，號曰蒙穀。為詩文，以桴炭畫壁上。

時有部曲張福建者，手刃奪門入，連斬數賊，力竭死。蒙古人嘛尼為偽散騎郎，精忠遣守承謨，感承謨忠義，謀令出走。事洩，精忠將磔之，大言曰：「吾寧與忠臣同死，不原與逆賊同生！」

十五年，師克仙霞關，精忠將降，冀飾詞免死，懼承謨暴其罪。九月己酉朔，甲子夜半，精忠遣黨偪承謨就縊。幕客嵇永仁、王龍光、沈天成，從弟承譜，下至隸卒，同死者五十三人。語互詳忠義傳。舊役王道隆奉遣他出，還至延平，聞變，自刎死。賊焚承謨尸，棄之野，泰寧騎兵許鼎夜負遺骸藏之。十六年，喪還京師。上遣內大臣侍衛迎奠，贈兵部尚書、太子少保，謚忠貞，御書碑文賜其家。十九年，精忠伏誅。赴市曹日，承謨子時崇臠其肉祭墓。福建民請建祠祀之，御書「忠貞炳日」扁於楣。承謨所為畫壁集，上親制序。

時崇，字自牧。以難廕出知遼陽州，遷直隸順德知府，有惠政。累遷福建按察使。陛辭日，上顧謂群臣曰：「此開國名臣孫，殉難忠臣子也！」四十七年，擢廣東巡撫，兼鹽政。越二年，擢福建浙江總督。五十四年，入為左都御史。明年，授兵部尚書。命出塞築莫代察罕廋爾、鄂爾齋圖杲爾臺站凡四十有七所。又明年，還朝。尋卒。閩人思其德，附祀承謨祠。

馬雄鎮，字錫蕃，漢軍鑲紅旗人，鳴佩子。以廕補工部副理事官，歷遷左僉都御史、國史院學士。康熙八年，授山西巡撫。未上，改廣西。時群盜蝟起，構瑤、僮掠梧州、平樂二府，不數月討平之。累疏請平鹺價，建學宮，定有司邊俸，省軍糧運費，並罷諸採買累民者，皆得旨允行。

十二年，吳三桂反。十三年，孫延齡以廣西叛應之，圍雄鎮廨，脅降。時巡撫無標兵，雄鎮督家人拒守。密令守備易友亮赴柳州趣提督馬雄來援，弗應。雄鎮自經，為家人救免，以蠟丸馳疏請兵。延齡詗知之，幽雄鎮，置家人別室。三桂使招降，雄鎮不為屈。會傅弘烈勸延齡反正，延齡躊躇未決，雄鎮得以間遣長子世濟齎疏詣京師，友亮導之出，客楊啟祥護行，至贛州，江西巡撫董衛國以聞。上遣使護入京，至，授世濟四品京卿。居數月，雄鎮又具疏陳粵西可復狀，付長孫國楨，俾與客硃昉鑿垣出。既，又遣州人唐守道、唐正發潛負次子世永出，次第詣京師。又為延齡知，系其孥於獄。雄鎮憤自剄，復為賊所奪，幽之別室。

十六年十月，三桂遣其從孫世琮殺延齡，擁雄鎮至賊壘，迫使降，雄鎮大呼曰：「吾義守封疆，不能寸斬汝以報國，死吾分也！」賊戕其幼子世洪、世泰怵之，罵益厲，賊殺之，時年四十有四。從者馬云皋、唐進寶、諸兆元等九人同時死，妻李，妾顧、劉，女二人，世濟妻董、妾苗，並殉。語互詳列女傳。雄鎮尸暴四十餘日，友亮收其骸骨，槁葬焉。

雄鎮被縶三年，日著書賦詩。既死，客孫成、陳文煥乘間脫走，抵蒼梧，以所著擊笏樓遺稿及匯草辨疑歸世濟。十七年，弘烈以雄鎮死狀入告，命議恤。擢世濟大理寺少卿。成以舉人授同知，文煥授知縣。旋又授友亮、守道、正發、啟祥游擊、守備有差。十八年，世濟如廣西迎雄鎮喪至京師，贈太子太傅、兵部尚書，謚文毅。三桂既平，歲正，上宴群臣，特命世濟及陳啟泰子汝器至御座前賜酒。世濟官至遭運總督，世永歷運使；國楨官江南常鎮道，督餉入藏，卒於軍。

傅弘烈，字仲謀，江西進賢人。明末，流寓廣西。順治時，以總督王國光薦，授韶州同知，遷甘肅慶陽知府。

吳三桂蓄逆謀久，康熙七年，弘烈密以告，逮治，坐誣，論斬。九年，上特命減死戍梧州。及三桂反，將軍孫延齡、提督馬雄以廣西叛應之。弘烈欲集兵圖恢復，陽受三桂偽職，入思州、泗城、廣南、富川諸土司，歷交阯界，募義軍得五千人，遂移檄討賊，從尚可喜軍規肇慶。三桂甚惎之，使馬雄如柳州害其家百口。弘烈說延齡反正。鎮南將軍覺羅舒恕軍贛州，弘烈密致書言延齡妻孔四貞，定南王有德女，未忘國恩，延齡可招撫。又致書奉詔招撫督捕理事官麻勒吉，言王師速進南安，弘烈自韶州策應，則兩粵可定。舒恕、麻勒吉先後以聞，上嘉其忠誠，授廣西巡撫、征蠻滅寇將軍，俾增募義兵，便宜行事。

弘烈克梧州，下昭平、賀、鬱林、博白、北流、陸川、興業諸州縣，進復潯州，遣平樂知府劉曉齎疏上方略。論功，加太子少保，並加曉參議道。當是時，馬雄據柳州，三桂諸將分據平樂、南寧、橫州，勢洶洶。弘烈雖屢捷，惟新軍缺砲馬，假於尚之信，弗應。吳世琮既殺延齡，陷平樂，襲弘烈梧州，弘烈擊敗之。十七年，與將軍莽依圖圍平樂，戰失利，弘烈與互訐。詔謂弘烈兵未支俸餉，奮勇收復諸路。莽依圖自平樂退賀縣，又言糧乏，再退梧州，使弘烈所復郡縣盡棄於賊，因飭莽依圖圖效。弘烈督兵進，賊數萬渡左江，弘烈戰敗。賊陷藤縣，逼梧州。十八年，之信軍至，弘烈分兵水陸，乘賊攻城時三面夾擊，賊潰走，遂下藤縣，克平樂，進復桂林。

弘烈密疏言延齡舊部宜善為解散，又言之信怙惡反覆，當早為之所。馬雄死，子承廕仍附三桂，受偽封懷寧公，詭言乞款附，弘烈許之，為疏聞。詔授承廕昭義將軍統其眾。弘烈規取雲、貴。十九年二月，次柳州，承廕期弘烈會議，弘烈至，承廕以其眾叛，襲破其營，執送貴陽。世璠誘以偽職，弘烈曰：「爾祖未反時，吾已劾奏，料汝家必為叛逆。汝敢以此言污我邪？」世琮百計說之，罵益厲。十月辛丑，遇害。十一月，征南將軍穆占復貴陽，收遺骸，以死狀聞，贈太子太師、兵部尚書，謚忠毅。二十二年，允廣西巡撫郝浴請，建雙忠祠於桂林，祀弘烈及馬雄鎮。

論曰：方諸籓盛強，朝廷所置督撫，勢不足以相抗。文焜雖與三桂分疆而治，所部貳於三桂久矣。若承謨之於精忠，雄鎮之於延齡，皆同城逼處，惟以身殉，無他術也。弘烈異軍特起，又與莽依圖相失，勢孤，遂困於承廕。要其忠義激烈，作士氣，怵寇心，皆不為徒死者。嗚呼，烈已！


\end{pinyinscope}