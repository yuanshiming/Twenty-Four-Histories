\article{志五十五}

\begin{pinyinscope}
地理二十七

△西藏

西藏：禹貢三危之地。在四川、雲南徼外，至京師萬有四千餘里。周為西戎，漢為西羌。唐為吐蕃，其君長號贊普。至宋朝貢不絕。元憲宗始於河州置吐蕃宣慰司都元帥府，四川徼外置碉門、魚通、黎雅、長河、西寧等處宣撫司。世祖時，復置烏斯藏，郡縣其地。明為烏斯藏，賜封號，設指揮、宣慰等司，以示羈縻。宣德、成化間，又累加封號。其地有僧號達賴喇嘛，居拉薩之布達拉廟，號為前藏；有班禪喇嘛，居日喀則城之札什倫布廟，號為後藏。太宗崇德七年，有達賴喇嘛及班禪，重譯來貢。未幾，為蒙古顧實汗所據。四傳至曾孫拉藏汗，而準噶爾並之。康熙五十九年，官兵西討，殲偽藏王，以西藏地賜達賴喇嘛，使蒙古舊臣頗羅鼐等五人分守。乾隆四年，敕封頗羅鼐為郡王，領藏事。至其子襲封，以罪誅，遂除西藏王爵。所有輔國公三，一等臺吉一，噶布倫四，戴琫五，碟巴三，堪布一。設駐藏辦事、幫辦大臣，分駐前後藏以轄之。其俗稱國曰圖伯特，又曰唐古忒。近因藏民不遵光緒十六年與英所定條約，辱其邊務大臣，致英兵入拉薩，要挾西藏立約十條，主權盡失。光緒三十一年，特派員至印度與英協商，其新改條約：一，西藏路礦電線，由中、英兩國妥議辦理，他國不得干預；二，西藏用人權，概歸英員與駐藏大臣會議辦理；三，西藏有亂，中政府須與英協商後派兵彈壓；四，西藏增設商埠，由中、英兩國會同辦理；五，西藏土地，非得中、英兩國承辦，不得租借轉賣。據條約觀之，西藏蓋為兩屬之國矣。

境內分四部：曰衛，曰康，曰藏，曰阿里。東界四川，東南界雲南，西界西域回部大沙海，北界青海及回部。廣六千餘里，袤五千餘里。北極高三十度三十五分，京師偏西二十四度十五分。

衛：一曰前藏，即古之危，亦稱中藏，即烏斯藏也。乾隆十五年，設大臣鎮守。其城曰布達拉城。有坐床，為達賴喇嘛所駐，協理藏事。東界喀木，西界後藏，南界不丹，北界青海及新疆。轄城二十八。喇薩城即布達拉，在打箭爐西北三千四百八十里。札什城在喇薩南七里。德慶城在喇薩東南三十八里。柰布東城在喇薩東南二百二十里。桑里城在喇薩東南二百五十一里。垂佳普郎城在喇薩東南二百六十里。野而古城在喇薩東南三百一十里。達克匝城在喇薩東南三百三十七里。則庫城在喇薩東南三百四十里。滿撮納城在喇薩東南四百四十里。拉巴隨城在喇薩東南四百四十里。札木達城在喇薩東南五百四十里。達喇馬宗城在喇薩東南五百六十里。古魯納木吉牙城在喇薩東南六百二十里。碩噶城在喇薩東南六百四十里。硃木宗城在喇薩東南七百五十里。東順城在喇薩東南七百七十里。則布拉岡城在喇薩東南八百七十里。納城在喇薩東南九百六十里。吉尼城在喇薩東南九百八十里。日噶牛城在喇薩西南三十里。楚舒爾城在喇薩西南百十五里。日喀爾城在喇薩西南百二十里。公喀爾城在喇薩西南百四十里，為衛地最大之城。岳吉牙來雜城在喇薩西南三百三十里。多宗城在喇薩西南四百二十里。僧格宗城在喇薩西南四百三十里。董郭爾城在喇薩西二十五里。第巴達克匝城在喇薩東北九十二里。倫硃布宗城在喇薩東北一百二十里。墨魯恭噶城在喇薩東北百五十里。蓬多城在喇薩東北百七十里。設大汛為護防。藏地凡大汛四，一在前藏城，一在後藏。又臺站二，自打箭爐至此有站五。魚通即打箭爐、里塘、巴塘，均屬四川有。前藏者二。曰察木多，曰拉里。城西南：巴則山。西：招拉筆洞山。又布達拉山，高百餘丈。又西：東噶爾山，高約四百餘丈，為西藏要隘。南：牛魔山，高二百餘丈。東北：郎路山、薩木多嶺。北：布克沙克河，源出噶爾占古察嶺，南流，西合沙克河。又東南流，西受庫蘭河，北受布克河。又東南，入喀喇烏蘇。雅魯藏布江，即大金沙江，古之跋布川也。源出藏西界卓書特部西北達木楚克哈巴布山，三源，俱東北流而合，折東流，枯木岡前山水自西南來會。又東北，江加蘇木拉河自西北沙苦牙拉麻拉山東南流來會。又東，阿拉楚河北自沙拉木岡前山水會而南流，又東稍北，拉烏克藏布必拉自東北桑里池西南流，合數水來會。又東南，郭永河自東南昂則嶺東北流，合數水來會。又東，薩楚藏布河自東北合諸水來會。又東，甕出河、式爾的河、滿楚藏布河、薩克藏布河，合諸水來會。又東南，加木租池水北自章阿布林城合東一水南流來注之。又東南，受西南來一水，又正北流，折向西北，受西北隆左池水。又東北，莽噶拉河南自那拉古董察山來注之。又東北，鐘裏山水自東南來注之。又東北，經章拉則城北，又東北，鄂宜楚藏布河自西北札木楚克池合諸水東南流來注之。又北流，戒忒楚河、札克北朋楚河自北來注之。又東南，會薩普楚河。又東逕普冬廟前，烏雨克河自拉公山來注之。又東過薩喇硃噶鐵索橋，逕林奔城北，龍前河自南合二水來注之。又東北，捏木河自西北來注之。折東南流，逕拜的城北岸山北，受西北來一小水，東北過鐵索橋，逕楚舒爾城南，東南至日喀爾公喀爾城北，噶爾招木倫江自東北合諸水，西南流逕衛地喇薩來會，疑即古吐蕃之臧河也。雅魯藏布江既會噶爾招木倫江，東南流，至打格布衣那城北，共八百里。年褚河自北合諸水來會。又東經叉母哈廟北，受東北薩母龍拉嶺水，南流入羅喀布占國。穆楚河合柰楚河，南流入哲孟雄。滕格里池，在境西北，藏地日喀則城東北，隔山即潞江源之布喀諸池。其北隔山即大流沙也。池廣六百餘里，周一千餘里，東西甚長，南北稍狹，蒙古呼天為「滕格里」，言水色同天青。其東有三水流入，皆名查哈蘇太河。西有二水流入，北曰羅薩河，南曰打爾古藏布河，合西來數池水，東流入此池。次曰牙母魯克於木卒池，中有三山，水成五色。曰馬品木達賴池，郎噶池，即狼楚河也。次曰布喀池，潞江源也。東噶爾山上有關。

康：一曰喀木。要寨曰察木多。在前藏東千二百五十里，東界四川，南界珞瑜境及英屬阿薩密，西界衛地，北界青海。喀木今曰昌都，亦稱前藏，本屬呼圖克圖。康熙五十八年始納款。設臺站，置糧員一。有土城。西南有羅隆宗、舒班多、達隆宗，西北有類伍齊等部落，其南有乍丫。康熙五十八年招撫。又南有江卡，雍正元年招撫，設有官寨。東：達蓋喇山、沖得喇山。南：安靜大山，與川、滇分界。西：嘉松古木山。東南：奪布喇山、鼎各喇山。西南：魚別喇山、裏角大山，冬春積雪。又巴貢山、蒙堡山、擦瓦山、雲山、雪山、白奪山、納奪山、黃雲山、隱山、喇貢山。東有列木喇嶺。羅隆宗東有得貢喇山，山勢陡峻。西：得噶喇山。舒班多東有章喇山。西南：吾抵喇山、巴喇山。西：朔馬喇山，即賽瓦合山。達隆宗西有必達喇山，沙貢喇山、魯貢喇山，兩山相連。類伍齊西南有瓦合大山，山大而峻，冬春積雪。又有擦噶喇山、葉達喇山。察木多左有昂楮河，源出中壩，因通云南，亦名云河。右有雜楮河，源出九茹，因通四川，亦名川河。二水合流，入雲南。瀾滄江二源，一源發於匝坐里岡城西北格爾吉匝噶那山，名匝楚河，一源發於匝坐里岡城西北巴喇克拉丹蘇克山，名鄂穆楚河，俱東南流，至匝坐里岡城東北察木多廟前，二水合流，名拉楚河，南流至包敦入乍丫。又南流至察瓦寺，甲倉河東北來會。又東南，左受色爾恭河，折南流，至角占，受左貢河。又東南流，逕茶利大雪山入雲南，始名瀾滄江。潞江在瀾滄西，發源於衛地之布喀大澤，淵澄黝黑，又多伏流，蒙古呼黑為「喀喇」，水為「烏蘇」，故名喀喇烏蘇。逕拉薩北，有池名布喀，橢圜形，廣六十里，袤一百五十里，從此池西北流出，入額爾吉根池，轉東北，入衣達池，又折東南流，入喀喇池。三池俱縱廣五六十里。中有三山，四池環抱。復從喀喇池東南出，納布倫河，又東受北來二小水，折南轉東，至喀喇烏蘇，為西寧進藏大道，皮船為渡。轉東北流，逕蒙古三十九族地，至伊庫山，沙克河西北來會。又東北流，逕蘇圖克土司，索克河自北來會。折南流，左右各受一小水，轉西南會衛楚河。折而東，受雄楚河。又東納沙隆錫河，轉東南流，類烏齊河自北來會。又東南逕必蚌山，至嘉玉橋，為滇、蜀入藏之大道。又東南流，江陽為巴克碩游牧，江陰為波密野番。又東南流，逕桑昂曲宗入江卡。江之外為怒夷，故名怒江。又東南，入雲南維西，折而南下，逕雲龍州西徼，右納捍江，入保山乃名潞江。南流逕潞江安撫司。又南流少東，左納沙河，轉西南至遮放土司，從此出滇境入緬甸。羅隆宗西有偶楮河，源出噶爾藏骨岔海子，海合瀾滄江南峽。隆喜楮河源出噶喇山，東流，合偶楮河。舒班多有納碩布楚河，源出中義溝，北流，逕舒班多城西，合三溪，東北流，入喀喇烏蘇。又柱嗎郎錯河，源出噶喇山，胄楮河，源出吾抵山，均流歸偶楮河。達隆宗北有撒楮河，源出朔馬喇山。東南：邊楮河，流合胄楮河。有俄楮河，源出沙貢喇山，流合葉楮河。類烏齊東北有扎楮河，即昂楮河下流。乍丫有勒楮河，源出昂喇山。樂楮河，源出作喇山。又有甲倉河，源出官角，西南流，逕草裏工，又西南，至洛隆宗，合洛楚河，又西南至乍丫寺前。與猛楚河合。有色楮河，源出上納，奪流入察木多大河。

拉里：一名喇里。在前藏東五百九十里，察木多西六百六十里，達隆宗西北。康熙五十五年，其地有黑喇嘛，附於準噶爾。尋討平之，以地屬前藏。設臺站，置糧員一。無城。西南有工布江達。江達稱沃壤。亦平西藏時就撫。又其南有達克，東北有西藏大臣所屬三十九土司。亦有入甘肅西寧界者，皆喀喇烏蘇番眾也。拉里有拉里大山，勢如龍，上下險峻，四時積雪。西南有瓦子山，番人呼為卓拉大山，延亙數百里，多積雪。江達西有鹿馬嶺，高約四十里，為西藏要隘。拉里東有同妥楮河，源出魯貢喇山，流合得楮河。有熱水塘，四時常溫，番人呼為擦楮卡。江達有岡布藏布河，自衛地東納東北察拉嶺水，又東南，有危楚河自東北來會。又東南，有牛楚河自西北來會。東流過打克拉崩橋，又東，受東北二水，又南，逕的牙爾山西，入岡布部落。至撇皮唐他拉東喀木境內，有薄藏布河自東北來會，土人曰喀克布必拉。逕噶克布衣書裏東城西，又南，逕塞母龍拉嶺東，朵格拉岡里山西，出岡布境。逕公拉岡里山西，又南入羅喀布占國，下流入雅魯藏布江。匝楚藏布江，即年渚必拉江，源出沙羽克岡拉山，即喀爾靼廟東南山也。有水東流，曰馬木楚河，與南來巴拉嶺之巴隆楚河會。又東北，與北來烏山之烏斯江會。又東，逕鹿馬嶺，至順達，有水曰佳囊河，發源過拉松多，東南流，逕江達城東，折而南流，合東二小水來會。又東南曲曲流，至工布什噶城南，有水東北自巴麻穆池南流，合東一水來會。又折而西南，有西來齊布山之牛楚河，合而南流，至工布珠穆宗城東、底穆宗城西，又東南至布拉岡城東，合於雅魯藏布江。又桑楚河，南流，有雅隆布河出舒班多南境來注之，是為薄藏布河，又南入羅喀布占國，注雅魯藏布江。

藏：即後藏，一曰喀齊。在前藏西南五百餘里地，曰札什倫布，即古之藏也。南界尼泊爾，東界衛地，西界阿里，北界新疆。乾隆十五年，設大臣鎮守。其城曰札什倫布城，有坐床，為班禪額爾德尼所駐，協理藏事。有汛三：在本城一；外二，曰江孜，曰定日。西境彭錯嶺。北境那木嶺。北有雅魯藏布江，出阿里西南界山，東流，有郭永河東北流注之。又受那烏克藏布河、薩布楚河、薩爾格藏布河，又近城北會多克楚河，至城西會南來之當出河，又逕布克什里山南，江至此已行二千五百餘里，又東入前藏界。北有打爾古藏布河，流入前藏，瀦為騰格里池，廣六百餘里。

江孜：在札什倫布城南二百里。駐守備一。南有帕裏邊寨，東連布魯克巴，西通哲孟雄，外接西洋部落噶里噶達。東有千壩，南有宗木小部落，西南有定結，北有拉孜，皆有官寨。東南：珠布拉大雪山。西南：喀木巴拉山及薩木嶺。定結之西有朋出藏布河，源有三，一西出書爾木藏拉山，一東出西爾中馬山，一東南出瓜查嶺。合而東南流，受西一小水。又南曰朋必拉，又南，有一水南自綽爾猛通那岡里山來會，折東流，受南北水各一。又東南流，受西南涿失岡千山、阿巴拉山之水二，又東流，受南一水，又東北至羅西喀爾城南，有一河，即西北拉喀拉布山二水，合東南流，逕城北。羅楚河自北納三水，南流合焉。又東北，羅藏布河自西北來注之。又東繞岡龍前山之北，折南流，受西來之牛藏布河。又東南，受帕裏藏布河。又西南，牛楚河西自年爾木城合數水來會。又東南流，出藏南境，過硃拉拉依部落，入厄訥特克國界，下流入雅魯藏布江。汛西有年楚河，源有二，一出硃母拉母山東北，一出其東順拉嶺下。泉池十數，匯為一水，北流，名章魯河，又東北，至娘娘廟東，有八水從東北喀魯嶺諸山，又南札木長山、社山來，合而西南流來會。轉西北流，過江孜城西，又西北過白滿城西，受四水來注。又北，始名年楚河。經日喀則城東南，過蘇木佳石橋，長七十丈，有十九洞，為藏地橋梁之冠。又北流，入雅魯藏布江，源長共八百餘里。西有帕裏藏布河，有一水西南流，匯為噶爾撮池，南流而西，又為查木蘇池，又西南流，折向東南，合東北來一水，又西南，會西北來之噶拉嶺水，又西逕帕裏城西，又西南受二水，土人名藏曲大河，西流入朋楚河。

定日：在札什倫布城西南七百餘里。駐守備一。有汛。城三面距邊，南有糸戎轄，西南有聶拉木，西有濟嚨，西北有宗喀。絨轄之東南有喀達，喀達之西南有陽布，俱接廓爾喀界。宗喀之南有布陵，南近廓爾喀，北接拉達克汗部落。其西北有薩喀，又西北極邊有阿里。以上各地俱有營官。東：崇烏拉山、甲錯山。西南：嘉汭大山。西：通拉山。喀達之西有霞烏拉山。宗喀之東有鞏塘拉山。布陵境內有岡底斯山，在阿里之達克喇城東北，直陜西西寧府西南五千五百九十餘里。其山高五百五十餘丈，周一百四十餘里，四面峰巒陡絕，高出眾山百餘丈，積雪如懸崖，浩然潔白。頂上有泉，流注至山麓，即伏流地下。前後環繞諸山，皆巉巖峭峻，奇峰拱列。按其地勢，出西南徼外，以漸而高，至此而極。山脈蜿蜒，分幹向西北者，為僧格喀巴布、岡裏木孫諸山，繞阿里而北，入西域之和闐南山及蔥嶺諸山。向東北者，為札布列斜而充、角烏爾充、年前唐拉、薩木坦岡、匝諾莫渾烏巴什、巴顏哈喇諸山。環衛地，竟青海，連延而下，六千餘里，至陜西西寧等處邊界。向西南者，為悶那克尼兒、薩木泰岡諸山，亙阿里之南，入厄訥特克國。向東南者，為達木楚克喀巴布岡、噶爾沙彌、弩金岡蒼諸山，歷藏、衛達喀木，至雲南、四川之境。康熙五十六年，遣喇嘛楚兒沁藏布蘭木占巴、理籓院主事勝住等，繪畫西海、西藏輿圖，測量地形，以此地為天下之脊，眾山之脈，皆由此起雲。水經注：「阿耨達山，西南有水名遙奴；山西南少東，有水名薩罕；少東，有水名恆伽。此三水同出一山，俱入恆水。」今阿里為藏中極西南地，近古天竺境。此山西出狼楚、拉楚、麻楚三大水皆西流，轉東而南，合為岡噶江，入南海。疑此即阿耨達山也。又有打母硃喀巴珀山，山形似馬。郎千喀巴珀山，山形似象。生格喀巴珀山，山形似獅。馬珀家喀巴珀山，山形似孔雀。皆與岡底斯山相連。岡噶江即出郎千喀巴珀山北麓，泉出匯為池，西北流，合東北來一水，又西而東北，公生池水伏而復出，合北來三水，西南流來會，為馬品木達賴池。自西流出為郎噶池，受東北來一水，從西流出，折向西南，曰狼楚河，曲曲二百餘里，有楚噶拉河自東北來注之。又西折北而東北，逕古格札什魯木布則城之西、則布龍城之東，折西北而西南流，逕則布龍城西南，又折而西北流，拉楚河自西北來會。三水既會，始名曰岡噶江。又東南流，出阿里界，逕馬木巴柞木郎部落，至厄訥特克入南海。朋出藏布河在定日北，東南流，納結楚河、隆崗河，入定結。有牛楚河，出喜拉岡參山，東南流，合東北岡布紇山水，又東南，逕濟嚨城南境，受北來查母硃山一水，始曰牛楚必拉。又東流，逕年爾母城北境，折而東南，又轉而東北流，會朋出藏布河。薩喀境內有鹽池。阿里東北九百餘里有達魯克池，隆布河與納鞠河皆入焉。


\end{pinyinscope}