\article{列傳一百三十二}

\begin{pinyinscope}
永保惠齡宜綿子瑚素通阿

英善福寧景安秦承恩

永保，費莫氏，滿洲鑲紅旗人，勒保之弟也。以官學生考授內閣中書，充軍機章京，遷侍讀。乾隆三十七年，父溫福征金川，永保齎送定邊將軍印，遂隨軍。明年，溫福戰歿木果木，永保冒矢石奪回父尸，襲輕車都尉，遷吏部郎中。洎金川平，追論木果木之敗，咎在溫福，奪世職，仍留永保原官。出為直隸口北道，歷霸昌、清河兩道。遷布政使，調江蘇。四十九年，擢貴州巡撫，歷江西、陜西。五十一年，署陜甘總督。尋授塔爾巴哈臺參贊大臣。五十六年，哈薩克汗斡裡素勒坦遣子入覲，詔嘉永保撫綏有方，授內大臣，賞雙眼花翎。五十八年，調喀什噶爾參贊大臣，授戶部侍郎，留駐新疆。六十年，調烏魯木齊都統。

嘉慶元年春，湖北教匪起，永保奉詔入京，行抵西安，命偕將軍恆瑞率駐防兵二千，調陜西、廣西、山東兵五千會剿。三月，至湖北，總督畢沅疏陳各路剿殺不下數萬，而賊起益熾。詔分專責成：永保、恆瑞任竹山、保康一路；畢沅、舒亮任當陽、遠安、東湖一路；惠齡、富志那任枝江一路；鄂輝任襄陽、穀城、均州、光化一路；孫士毅任酉陽、來鳳一路。永保偕恆瑞復竹山，進房縣，擒賊首祁中耀；餘賊遁保康白雲寺山，復敗之，擒賊目曾世興等。永保疏言：「襄陽賊數萬，最猖獗，賊首姚之富、齊王氏、劉之協皆在其中，為四方諸賊領袖，破之則流賊自瓦解。宜俟諸軍大集，合力分攻。」帝韙之。五月，永保等馳赴襄陽，自樊城進取鄧桃湖，會軍呂堰。賊退屯雙溝，分軍五路夾擊，殲賊二千餘，賊分竄孝感，距漢陽百餘里，幸為潦阻，武昌戒嚴。時畢沅圍當陽數月不下，惠齡剿枝江賊亦無功，詔命永保總統湖北諸軍，先靖襄陽，而後分攻孝感、當陽兩路。參將傅成明等擊孝感賊，遇伏敗歿；永保令明亮馳救，復請調苗疆防兵助剿。六月，永保渡滾河，破梁家岡、張家垱賊營二十餘座，賊竄棗陽，潛踞隨州之梓山、青潭，連破之。復偕恆瑞、慶成破賊於紅土山，擒賊渠黃玉貴。於是襄陽、呂堰迤東百數十里，及棗陽、隨州、宜城無賊氛。孝感之賊，亦為明亮所殲。詔嘉永保調度協宜，加太子太保。

先是命署湖廣總督，及畢沅復當陽，永保請寢前命，允之。八月，移剿鍾祥，明亮以師來會。賊自溫浹口至千弓垱，依山結營，亙數十里。永保率大軍由西北進擊，繪圖陳奏。帝方以東南空虛，慮賊逃竄，適明亮疏言：「鍾祥為賊巢穴，宜四面夾攻，以防漏網。今永保以九千餘兵由西北追壓，而東南要截之兵僅三千餘，地闊兵單，難杜竄逸。」帝以永保擁眾自衛，切責之。明亮敗賊土門沖，永保不能夾擊，賊轉而北，永保偕明亮追至襄陽雙溝。賊分兩路竄河南：東由棗陽趨唐縣，西由呂堰趨鄧州。官軍躡西路，敗諸呂堰，獲姚之富母、媳及孫，而東路賊已入唐縣滹沱鎮。疏言：「追賊經月，兵力疲憊，難以痛殲，請增兵助剿。」詔斥其無能，調山東、直隸兵四千，復簡健銳、火器營各軍赴之。十一月，新兵既至，攻破唐縣賊屯十一。姚之富已遁，犯棗陽，復渡滾河而西，蹂呂堰，向光化、穀城。圍景安於鄧州魏家集，越二日，援兵始至。帝怒永保擁勁旅萬餘，徒尾追不迎擊，致賊東西橫躪無忌，褫職逮京，下獄，籍其家，並褫其子侍衛寧志、寧怡職，發往熱河。

三年，以兄勒保擒川賊王三槐功，推恩宥釋。勒保請將永保發軍營效力，不許。四年，勒保為經略大臣，予永保藍翎侍衛，齎經略印赴軍。尋擢頭等侍衛，署陜西巡撫。與明亮會剿張漢潮於終南華林山中，遇伏敗績；復與明亮不協，互攻訐。詔逮問，並坐前在湖北動用軍需受饋遺事，論大闢，詔原之，免罪，予八品領催，自備資斧赴烏里雅蘇臺辦事。六年，充參贊大臣。

七年，授雲南巡撫。八年，威遠、思茅惈匪擾邊，永保赴普洱，偕提督烏大經進討。肇亂土弁刁永和聞風遁，威遠惈匪亦退，擒思茅惈酋扎安波賽悶，餘匪奔逸。南興土司張輔國屢與孟連土司爭界構釁，至是勘定之。永保疏陳善後事：「內地雜居夷人不法，按律懲治；土司夷境滋事，但遣兵防範，不使內竄。」詔嘉得大體，弭邊釁，賞花翎。

十三年，兼署貴州巡撫，調廣東。尋擢兩廣總督，未至，卒於途。贈內大臣，詔念前勞，曾籍沒，家無餘貲，賜銀千兩治喪，謚恪敏。孫文慶，咸豐中官大學士，自有傳。

惠齡，字椿亭，薩爾圖克氏，蒙古正白旗人。父納延泰，乾隆中，官理籓院尚書、軍機大臣，加太子少保。因喀爾喀臺吉沁多爾濟規避軍事，不劾奏，罷職。復起用，終於理籓院侍郎。

惠齡由繙譯官補戶部筆帖式，充軍機章京。累遷員外郎，緣事奪職。起戶部主事，仍直軍機。乾隆四十年，予副都統銜，充西寧辦事大臣，調伊犁領隊大臣。擢工部侍郎，調吏部。充塔爾巴哈臺參贊大臣。五十年，回京，署正黃旗滿洲副都統。授湖北巡撫，調山東。五十六年，擢四川總督。征廓爾喀，命為參贊，赴西藏會剿，督治糧運。事平，圖形紫光閣，列前十五功臣中。五十八年，授山東巡撫，調湖北，再調安徽。六十年，授戶部侍郎。苗疆用兵，留署湖北巡撫，治糧餉。

嘉慶元年正月，教匪聶傑人、張正謨等倡亂於枝江、宜都，率師往剿，總兵富志那擒首逆聶傑人，而襄、鄖、宜、施諸郡賊並起。命惠齡專剿枝江、宜都一路，自春徂夏無功，以大雨為解，嚴詔切責。八月，克灌腦灣賊寨，擒張正謨等，加太子少保，署工部尚書，予二等輕車都尉世職。進攻涼山，搗其巢，擒首逆覃士潮，宜都、枝江悉平，移軍長陽黃柏山會剿。十一月，襄陽賊姚之富自黃龍垱偷渡滾河，竄河南，黜總統永保，以惠齡代之，馳赴襄陽。疏言：「襄、鄧平衍，無險可扼。賊習地勢，必不自趨絕地。惟有嚴防漢江潛渡，並堰唐河、白河，移難民於河西，守岸團練以蹙賊。」會之富折回湖北境，惠齡迎擊，遏其西軼，敗之茅茨畈，分兵五路兜剿。二年二月，敗賊於鮑家畈，擒賊首劉起榮；復敗賊於曾家店，鏖戰於鄭家河，殲獲甚眾，賞雙眼花翎，擢理籓院尚書，兼鑲白旗蒙古都統。惠齡偕恆瑞、慶成剿襄陽賊，屢破之，餘眾僅數千，勢甚蹙，分路竄河南境，官軍疲於尾追，不易得一戰，先後並入陜西，遂復猖獗。五月，李全、王廷詔、姚之富合為一路，由紫陽白馬石竄渡漢江，後五日，惠齡始至，奪宮銜、世職、花翎，易宜綿總統軍務，降惠齡為領隊，聽節制。

賊既分竄入川，十月，王廷詔、高均德復北犯，窺渡漢江，惠齡邀擊敗之，斬賊二千。詔嘉其僅兵二千當賊二萬，以少擊眾，復雙眼花翎。十一月，齊王氏、張漢潮、姚之富、高均德合入漢中南山，自黃官嶺至新集，連營二十里，欲渡漢。惠齡軍北岸，蹙其半濟，賊走寧羌，追敗之，折竄漢中。因移兵扼漢南，賊不得北竄，復分道入川，惠齡繞由西鄉、太平赴大寧、夔州兜剿。時川匪王三槐、徐天德竄梁山，羅其清、冉文儔分屯營山、儀隴。三年，陜、襄諸賊在川境者俱會於文儔，而三槐、天德自太平走與合，勢張甚。詔總統勒保會諸將，分路進剿，惠齡與德楞泰為一路，夾攻羅、冉二賊。五月，擊文儔於儀隴，其清及阮正通先後來援，皆敗之。賊屯大神山，連營數十里，六月，與德楞泰合攻，破之，斬賊甚眾。文儔走箕山龍鳳坪，與其清相犄角，阮正通等又與合。帝以首逆稽誅，屢詔嚴責，於是德楞泰破賊箕山，其清奔天鵬寨，惠齡分路進攻，十二月，其清就擒，檻送京師。四年正月，文儔就擒，予一等輕車都尉世職。丁母憂，會其清讞詞稱惠齡一軍較弱，帝斥其為賊所輕，命回京守制，降兵部侍郎。尋授山東巡撫。六年，擢陜甘總督，專剿南山餘匪。復以剿賊遲緩，降二品頂戴。七年，教匪平，復頭品頂戴、花翎。九年，卒，贈太子少保，封二等男，謚勤襄。子桂斌，官和闐幫辦大臣。

宜綿，初名尚安，鄂濟氏，漢洲正白旗人。由兵部筆帖式充軍機章京，累遷員外郎。從征金川，進郎中。乾隆四十三年，出為直隸口北道，擢陜西布政使。四十七年，擢廣東巡撫，以鹽商沈翼川獄瞻徇，褫職，戍新疆。尋予四品銜，充吐魯番領隊大臣。石峰堡回亂，駐守平涼。歷庫車、喀什噶爾辦事大臣，烏魯木齊都統。五十九年，入覲，道經固關，值水災，飭官吏賑撫，高宗嘉之，命改名宜綿。六十年，授陜甘總督。

嘉慶元年，教匪起，湖北、陜西戒嚴。宜綿駐軍商州，令副將百祥剿鄖陽、鄖西賊，克孤山大寨，賊首王全禮伏誅，漢江以北安堵，加太子太保，賞雙眼花翎。甘肅歲祲，命宜綿回蘭洲賑撫。是年冬，四川教匪起，由太平入陜境，擾安康、平利、紫陽諸縣，宜綿督軍馳剿，賊逼興安，分踞城南安嶺、城北將軍山，進攻克之，擒其渠王可秀、馮得士等。復殲漢江北岸大小米溪賊。偕提督柯籓、總兵索費英阿移攻漢南洞河、汝河諸賊，賊並五雲寨，乘雪夜火其寨，殲馘甚眾，詔宜綿進剿達州。二年春，攻太平賊於通天觀、高家寨、南津關，連敗之。川匪最悍者，達州徐天德，東鄉王三槐、冷天祿，巴州羅其清，通江冉文儔。天德、三槐等合陷東鄉，踞張家觀；其清踞方山坪，文儔竄王家寨，圖據周家河，梗運道，且乘間與張家觀合。宜綿遣兵攻王家寨，分襲張家觀，自率隊夜焚曾家山賊柵，天德分援兩路，遂乘虛下張家觀，復東鄉；餘賊奔清溪場、金峨寺，據險抗拒，四月，官軍分五路進克之。天德等竄重石子、香爐坪，將與巴州賊合。宜綿潛攻王家寨，賊走方山坪，天德來援，敗之。知縣劉清素得民心，令招諭諸賊，三槐率眾詭降，陰圖襲營，宜綿覺其詐，設伏擊退。五月，達州賊傾巢出犯，有備不得逞。宜綿駐軍大成寨，遣將襲三槐於毛坪，三槐中槍跳免。

時襄賊由漢江北渡入陜，署總督陸有仁以罪逮，乃調英善督陜甘，黜惠齡總統，命宜綿代之，兼攝四川總督。於是令明亮攻重石子，德楞泰與鄉勇羅思舉夾擊敗之，分二路竄，追殲孫士鳳於磨子壩。士鳳為四川教首，三槐等皆其徒也，至是為德楞泰所誅。餘賊西走徐家山，乘霧夜遁。其方山坪賊為百祥所截，舒亮圍賊林亮工於巴州白崖山，觀成、劉君輔破大寧賊，圍之於老木園，川賊漸蹙；而襄陽賊李全、王廷詔、姚之富等由陜分道入川，與之響應，勢復熾。雲陽賊伏陳家山，與襄賊約犯官軍，為羅思舉所殲。李全等踞開縣南天洞、火焰壩，旋奔雲安場，開、萬諸匪應之，謀犯夔州，附近賊蜂起，詔責宜綿專剿。七月，駐軍竇山關，開縣、東鄉交界地也。

川賊分立名號：羅其清稱白號，冉文儔稱藍號，踞方山坪；王三槐稱白號，徐天德稱青號，踞尖山坪。劉清率鄉勇與百祥、硃射鬥會剿方山坪，賊潰圍竄通江、巴州，與天德合。既而天德等竄青杠渡，圍巴州，其清、文儔欲從儀隴、南部分犯保寧，奪官軍餉道，百祥扼其前，退走黃渡河，旁掠儀隴；宜綿扼之官渡口，三槐等竄渠縣，其清、文儔走巴州。三槐復分攻鄰水，陷長壽，東趨重慶。時齊王氏、姚之富已竄湖北，李全、高均德先後分竄陜西。宜綿疏言：「惠齡、恆瑞、明亮、德楞泰皆入陜，惟臣一人在川。諸賊齊擾川東北運道，嘉陵江防孔亟，欲親赴保寧，則川東千里無人調度。請別簡總督治理地方，而己親督師專一辦賊。」帝亦以宜綿年老，十月，命勒保總統軍務，宜綿以總督兼理軍需。又疏言：「軍興以來，四川調兵一萬九千有奇，陜、甘合調二萬有奇，兩湖更無餘兵可調。各省募補者難備攻剿；州縣團勇，各衛村莊，尤難責其長驅赴敵。目前賊勢，明亮、德楞泰至襄陽，則鄖賊竄興安，宜昌賊回夔、巫；況雲陽、奉節伏莽尚多，兵力日分日薄。請敕添練備戰之兵，四川、陜甘、湖北各五千。至隨營鄉勇，費與兵等，賞過則驕，威過則散，究非紀律之師。不若選充營伍，賊平即補營額，費不虛糜，而驍悍有所約束。」詔行之。

三年春，調勒保四川總督，宜綿回任陜甘，駐陜境辦賊。未幾，高均德、齊王氏竄漢陰，褫明亮職，命宜綿赴軍督剿；而齊王氏、姚之富已為德楞泰、明亮所殲，阮正通、張漢潮先後犯陜境，川賊劉成棟走與合。宜綿自鎮安分路截剿，漢潮折向通江、巴州，正通竄城固，李全與高均德合屯五郎、鎮安、山陽間。宜綿偕明亮要之雒南，鏖戰兩河口，均德竄秦嶺，正通折入川。五月，賊分股北出鳳縣，掠兩當，闌入甘境，詔斥宜綿疏防。既而明亮敗賊於略陽，成棟、漢潮復由竹谿竄平利。命宜綿與額勒登保為一路，專剿平利之賊，尋敗之於孟石嶺，賊遁入川，責宜綿嚴遏回竄。八月，徐天德、冉文儔、高均德由儀隴竄廣元，漢潮北入南江，欲還湖北，官軍蹙之上游不得渡。宜綿檄兵扼寧羌、沔縣，漢潮竄太平。於是川、楚匪多流入陜境，其魁樊人傑、龍紹周、李澍、阮正漋各擁眾數千，迭擾安康、平利、紫陽諸縣。

四年，漢潮竄五郎，詔斥宜綿畏葸避賊，命解任來京，在散秩大臣上行走。既至，復斥其辨飾，降三等侍衛，赴烏里雅蘇臺辦事。五年，追論軍需冒濫，褫職，遣戍伊犁，罰銀二萬兩助餉，逾兩年釋回。及三省教匪平，以員外郎用。後帝閱方略，宜綿曾論鄉勇，切中時弊，追念前勞，擢大理寺卿。病免。十七年，卒。

子瑚素通阿，初名瑚圖靈阿。乾隆五十二年進士。由刑部員外郎改翰林院侍講，累遷左副都御史。嘉慶初，疏陳關稅、鹽課積弊；又請卻貢獻，停捐納。居官有聲，擢盛京刑部侍郎。宜綿遣戍，瑚素通阿以父老請代行，未允。在盛京，劾將軍琳寧寬縱番役及私葠、官吏分肥事，侍郎寶源查辦不實，寶源、琳寧並黜罷。內調刑部侍郎，赴河南讞獄，漏洩密封，降筆帖式。後起用，終刑部侍郎。

英善，薩哈爾察氏，滿洲鑲黃旗人。由親軍補侍衛處筆帖式，累遷刑部郎中。改御史，除甘肅蘭州道，以親老留京職。乾隆五十年，出為直隸按察使，遷湖南布政使，調江蘇，丁母憂歸。命署廣西布政使，調補四川，五十六年，護理總督。尋擢貴州巡撫，調湖北，以治西藏軍需，未之任。嘉慶元年，調廣東。旋召授刑部侍郎，而四川教匪起，仍留攝總督。

初，四川自金川木果木之敗，逃兵與失業夫役、無賴游民散匿剽掠，號為啯匪。官捕急，則入白蓮教為逋逃藪。及湖北襄陽敗匪竄入川，一旦揭竿，戰鬥如素習。至是，達州奸民徐天德等激於胥役之虐，與太平、東鄉賊王三槐、冷天祿等並起。英善率兵五百馳剿，復調成都駐防兵，副都統勒禮善、佛住率以往，連破賊巢，擒賊目何三元等。賊竄橫山子，據險負嵎，遣總兵袁國璜、何元卿分路進攻，戰三日，國璜、元卿並歿於陣。尋克馬鞍山賊寨，擒賊首徐天富；而王三槐、徐天德等合陷東鄉，佛住戰死，賊熾兵單，詔責英善固守毋輕進，命宜綿赴達州督師。二年二月，宜綿至，英善連破賊於貫子山、羅江口，通周家河運路；偕宜綿克張家觀，復東鄉。五月，命赴甘肅攝總督。王三槐等由通江、巴州分犯保寧，英善赴廣元迎剿，偕總兵富爾賽、硃射鬥擊之於儀隴、閬中，多所斬獲。賊逼蒼溪，設伏敗之，遂遁。

三年，命與福寧赴達州治四川糧運。四年，調兵部侍郎，充駐藏大臣，調吏部，駐藏如故。五年，帝以教匪久未平，追論始事諸臣玩寇罪，褫職，以四品頂戴仍留駐藏。七年，召授頭等侍衛。擢刑部侍郎，遷左都御史，兼正黃旗漢軍都統。十一年，以駐藏時於福寧私挪庫款，徇隱未舉，降太常寺卿。十四年，卒。

福寧，伊爾根覺羅氏。初隸貝子永固包衣。由兵部筆帖式洊擢工部郎中。乾隆三十三年，出為甘肅平慶道，累遷陜西布政使。五十五年，擢湖北巡撫，抬入鑲藍旗滿洲。調山東，治衛河運務，稱旨。五十九年，漳、衛二河溢，疏消積水，撫恤災黎。曹、單漫水，下流為豐、碭壩堰所阻，馳往會勘，酌開壩堰以水曳水，並協機宜。調河南，尋擢湖廣總督，駐襄陽，捕治教匪，獲首逆宋之清等寘諸法。

六十年，調兩江。會黔苗石柳鄧勾結楚苗石三保焚掠辰州，命留湖北會剿，福寧至鎮筸防後路。嘉慶元年，湖北教匪攻來鳳甚急，福寧馳抵龍山，擊敗之。賊屯旗鼓寨，偕四川總督孫士毅合剿，士毅卒於軍，福寧代之。偕將軍觀成、總兵諸神保進攻，破其寨，擒賊首胡正中，餘眾窮促乞降，誘入龍山城，駢誅二千餘人，以臨陣殲戮奏，加太子少保。移軍剿林之華、覃加耀於長陽、巴東，賊竄黃柏山；偕觀成、惠齡會剿未下，惠齡赴襄陽，觀成入川。二年，命額勒登保移師黃柏山，福寧以兵隸之。地形天險，圍攻數月，賊竄鶴峰芭葉山，繼竄大拏口，又竄建始、宣恩；十一月，始殲之華於長陽，加耀遁歸州，以剿賊不力，奪宮銜。三年，擒加耀於終報寨，帝猶斥諸將遷延貽誤，福寧有地方之責，咎尤重，褫職，罰銀四萬兩充餉；予副都統銜，偕英善駐達州，治四川軍需。

四年，英善調駐西藏，福寧遂專任其事。時軍營支用冒濫，統兵大員奢糜無度，兵勇口糧反多遲延，幾致枵腹，四川餉數更多於湖北數倍，屢詔訓戒，福寧不能綜覈，以奏報浮泛被詰。又奏賊數有增無減，勒保疏辨；命魁倫赴達州察視，覆陳賊數實減，而大股分為小股，賊名反多，得福寧理餉含混狀，詔褫副都統銜，留達州候命。尋以旗鼓寨殺降事覺，帝方以剿撫責諸路，而川賊高均德被擒，言賊黨恐投降仍遭誅戮，故多觀望。詔斥福寧此舉失人心而傷天理，逮治論罪，遣戍新疆，尋原之，命赴額勒登保軍前效力。會賊竄渡嘉陵江，由於福寧裁撤鄉勇所致，仍戍伊犁。五年，予三等侍衛，赴西藏辦事。九年，召還，授正白旗蒙古都統。十一年，以三品銜休致。十九年，追論在西藏擅借庫帑，及湖廣任內濫用軍需，久不完繳，下獄。尋卒。

景安，鈕祜祿氏，滿洲鑲紅旗人，和珅族孫也。由官學生授內閣中書，水存擢戶部郎中。出為山西河東道，累遷甘肅、河南按察使，河南、山西、甘肅布政使。乾隆五十六年，徵廓爾喀，命治西寧至藏臺站，留藏督餉運。事平，以親老歸。未幾，擢工部侍郎，歷倉場、戶部。六十年，授河南巡撫。

嘉慶元年，湖北教匪北犯，景安駐軍南陽，以籌濟恆瑞軍餉，加太子少保。十二月，姚之富犯鄧州，圍景安於魏家集，恆瑞援至始解。二年，淅川教匪王佐臣謀應賊，布政使完顏岱捕斬之。景安欲攘功，躡兵戮難民，以捷聞，賞雙眼花翎，封三等伯。時襄陽賊屢為惠齡、慶成等所破，窺北面可乘，遂分三路犯河南：王廷詔出北路，竄葉縣，焚保安驛，圍官軍於裕州，總兵王文雄兵至，乃引去，景安尾追至南召，聞桐柏有警，馳回防禦；李全出西路，竄信陽、確山，羅山、淅川，趨盧氏，出武關，慶成追之；姚之富、齊王氏出中路，竄南陽，掠嵩縣、山陽，惠齡追之。賊入河南後，虜脅日眾，不迎戰，不走平原，忽合忽分，以牽兵勢，先後並入陜西復合。景安頓兵內鄉，賊入陜後二十餘日，始追至盧氏，賊尤輕之，號為「迎送伯」。三年春，擢湖廣總督。四月，率師次荊門州，劉成棟來犯，與布政使高杞分路擊走之。六月，賊由竹谿竄入陜，詔切責。四年，張漢潮擾陜西五郎、洋縣，景安屯鄖陽，遣總兵王凱扼鄖西。漢潮已分路自安康折竄鎮安，景安疏稱赴鄖西迎剿，詔斥其不實。時仁宗初親政，以景安堵剿不力，撫治失當，解職，命治四川軍需。尋奪伯爵，戍伊犁。

是年冬，帝召見惠齡，論其恇怯縱寇及淅川冒功事，逮京讞，擬大闢，緩刑，禁錮。七年，教匪平，得釋，發熱河充披甲。逾年，宥還，以六部筆帖式用，效力河南河工。衡家樓工竣，晉秩員外郎，授直隸承德知府。擢山西按察使、陜西布政使。十一年，授江西巡撫，調湖南。召為內閣學士，累遷戶部尚書，加太子少保。二十五年，授領侍衛內大臣，守護昌陵。道光二年，休致。尋卒。

景安初附和珅，懵於軍事，然居官廉。當其逮京，值硃珪入見，帝曰：「景安至矣！軍事久不定，欲去一人以警眾，如何？」珪曰：「臣聞景安不要錢。」帝曰：「若乃知操守耶？」竟以是獲免。後復用之。

秦承恩，字芝軒，江蘇江寧人。乾隆二十六年進士，選庶吉士，授編修，擢侍講。出為江西廣饒九南道，累遷直隸布政使。五十四年，擢陜西巡撫。

嘉慶元年，教匪起荊、襄，承恩率師赴興安籌防。至冬，四川達州教匪自太平入陜犯興安，承恩偕總督宜綿迭擊敗之。十二月，會剿洞河、汝河諸賊。二年正月，擊安康賊於光頭山，首逆王劉氏伏誅，陜境略平。宜綿進剿川匪，承恩專任陜防。三月，襄匪由河南盧氏竄商南，勾結陜匪，紛起應之。承恩移軍商州，偕恆瑞殲山陽西牛槽賊。雒南石板溝奸民起，總兵富爾賽捕斬之。姚之富由商州犯孝義，窺西安，承恩扼之於秦嶺。惠齡等追擊，賊走鎮安，與李全、王廷詔合掠洵陽、安康。時陜西兵力僅有鄉勇萬餘人，提督柯籓守興安府城，兵止二百，無力攻剿。惠齡、恆瑞合擊賊於黃龍鋪，賊分竄復合，六月，由漢陰至紫陽渡漢江。詔斥承恩疏防，奪翎頂。賊走漢南，與川匪合，八月，復入陜，竄白河石槽溝。承恩率鄉勇扼安康要隘，賊分路來犯，御之於平利金堂寺。既而賊逼興安，偕惠齡擊走之，以功復翎頂。

三年春，丁母憂，軍事方亟，奪情視事。二月，高均德、齊王氏合竄漢陰觀音河，糾李全，王廷詔分道由城固、南鄭北出寶雞，合攻郿縣，掠盩厔，將犯西安，承恩恇懼，率師回防。總兵王文雄力戰，敗賊於焦家鎮、圪子村，大創之，賊復分竄。三月，文雄復破李全餘眾於翔峪、澧峪。四月，李全糾阮正通折回鎮安，西擾漢陰、石泉，高均德逾秦嶺走老林，承恩與文雄扼子午峪。既而均德、全與張天倫合為一路，正通由石泉、洋縣西竄，均德等尋竄入川。承恩進兵漢中。八月，川匪徐天德、冉文儔、樊人傑，襄匪張漢潮先後並入陜境。

承恩師久無功，四年，命解職回籍守制。會剿張漢潮於鳳翔，承恩遣游擊蘇維龍扼東路，戰失利，漢潮突圍遁；褫承恩職，逮京論大闢。詔以承恩書生，未嫺軍事，宥歸。尋遣戍伊犁，七年，釋還。起主事，纂修會典。出為直隸通永道，擢江西巡撫，遷左都御史，仍署巡撫事。十一年，召授工部尚書，調刑部，署直隸總督。十三年，以治宗室敏學獄瞻徇，降編修，效力文穎館。遷司經局洗馬，晉秩三品卿。十四年，卒。

論曰：方教匪之初起也，苗疆軍事未蕆，楚、蜀空虛，草澤麼，燎原莫制。永保、惠齡號曰總統，局於襄陽一隅。景安，秦承恩不諳軍旅，賊遂蹈瑕，蔓延豫、陜。宜綿受事，僅顧蜀疆，及勁兵移陜，束手求退矣。英善、福寧並皆庸材，三年之中，防剿無要領，如治絲而益紛。仁宗親政，赫然震怒，諸臣相繼罷譴，士氣一新，事機乃轉。廟堂戰勝，固有其本哉！


\end{pinyinscope}