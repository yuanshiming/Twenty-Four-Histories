\article{志五十九}

\begin{pinyinscope}
禮三（吉禮三）

歷代帝王陵廟傳心殿先師孔子元聖周公關聖帝君

文昌帝君祭纛祀砲京師群祀附五祀八蠟直省祭厲

歷代帝王廟順治初，建都城西阜成門內，南鄉，正中景德崇聖殿，九楹，東西二廡各七楹，燎爐各一。後為祭器庫，前景德門。門外神庫、神廚、宰牲亭、井亭、鐘樓、齋所咸備。初，明祀歷代帝王，元世祖入廟，遼、金諸帝不與焉。至是用禮臣言，以遼、金分統宋時天下，其太祖應廟祀。元啟疆宇，功始太祖，禮合追崇。從祀諸臣，若遼耶律赫嚕，金尼瑪哈、斡里雅布，元穆呼哩、巴延，明徐達、劉基並入之。

屆日，大臣一人祭正殿，殿祀伏羲，神農，黃帝，少昊，顓頊，帝嚳，唐堯，虞舜，夏禹，商湯，周武王，漢高祖、光武，唐太宗，宋、遼、金太祖、世宗，元太祖、世祖，明太祖，凡廿一帝，祀以太牢。分獻官四人祭兩廡，廡祀風後、力牧、皋陶、夔、龍、伯益、伯夷、伊尹、傅說、周公旦、召公奭、太公望、召虎、方叔、張良、蕭何、曹參、陳平、周勃、鄧禹、馮異、諸葛亮、房玄齡、杜如晦、李靖、郭子儀、李晟、張巡、許遠、耶律赫嚕、曹彬、潘美、張浚、韓世忠、岳飛、尼瑪哈、斡里雅布、穆呼哩、巴延、徐達、劉基，凡功臣四十一，祀以少牢。

十四年，聖祖躬祭，屆時致齋畢，翼日昧爽，駕出西華門，至廟降，入幄次盥訖，入直殿就位上香。三皇位前，二跪六拜，奠帛、爵，讀祝，俱初獻時行。凡三獻，分獻官祀兩廡如儀。遣官則衣朝服。王、公承祭，入景德左門，升左階，位階上，餘入右門，位階下，俱三跪九拜，不飲酒、受胙，不陪祀。

十七年，禮臣議言廟祀帝王，止及開創，應增守成令闢，並罷宋臣潘美、張浚祀，從之。於是增祀商中宗、高宗，周成王、康王，漢文帝，宋仁宗，明孝宗。而遼、金、元太祖皆罷祀。聖祖嗣服，以開創功復之。

六十一年，諭：「帝王崇祀，代止一二君，或廟饗其臣子而不及其君父，是偏也。凡為天下主，除亡國暨無道被弒，悉當廟祀。有明國事，壞自萬歷、泰昌、天啟三朝，神宗、光宗、憙宗不應崇祀，咎不在愍帝也。」於是廷臣議正殿增祀夏啟、仲康、少康、杼、槐、芒、洩、不降、扃、廑、孔甲、皋、發，商太甲、沃丁、太庚、小甲、雍己、太戊、仲丁、外壬、河亶甲、祖乙、祖辛、沃甲、祖丁、南庚、陽甲、盤庚、小辛、小乙、武丁、祖庚、祖甲、廩辛、庚丁、太丁、帝乙，周成王、康王、昭王、穆王、共王、懿王、孝王、夷王、宣王、平王、桓王、莊王、僖王、惠王、襄王、頃王、匡王、定王、簡王、靈王、景王、悼王、敬王、元王、貞定王、考王、威烈王、安王、烈王、顯王、慎靚王，漢惠帝、文帝、景帝、武帝、昭帝、宣帝、元帝、成帝、哀帝、明帝、章帝、和帝、殤帝、安帝、順帝、沖帝、桓帝、靈帝、昭烈帝，唐高祖、高宗、睿宗、玄宗、肅宗、代宗、德宗、順宗、穆宗、文宗、武宗、宣宗、懿宗、僖宗，遼太宗、景宗、聖宗、興宗、道宗，宋太宗、真宗、仁宗、英宗、神宗、哲宗、高宗、孝宗、光宗、寧宗、理宗、度宗、端宗，金太宗、章宗、宣宗，元太宗、定宗、憲宗、成宗、武宗、仁宗、泰定帝、文宗、寧宗，明成祖、仁宗、宣宗、英宗、景帝、憲宗、孝宗、武宗、世宗、穆宗、愍帝，凡百四十三位。其從祀功臣，增黃帝臣倉頡，商仲虺，周畢公高、呂侯、仲山甫、尹吉甫，漢劉章、魏相、丙吉、耿弇、馬援、趙雲，唐狄仁傑、宋璟、姚崇、李泌、陸贄、裴度，宋呂蒙正、李沆、寇準、王曾、範仲淹、富弼、韓琦、文彥博、司馬光、李綱、趙鼎、文天祥，金呼嚕，元博果密、托克托，明常遇春、李文忠、楊士奇、楊榮、於謙、李賢、劉大夏，凡四十人。是歲，世宗御極，依議行，增置神主，為文鑱之石。

乾隆元年，謚明建文帝曰恭閔惠皇帝，廟祀之，位次太祖。復定帝王廟鹿脯、鹿醢，增鹿一，兩廡易醓醢，增豕一。十四年，以唐、虞五臣唯契未祀，乃建殿成湯廟後，有司致饗，如孔廟崇聖祠制。初，帝王廟正殿用青綠琉璃瓦，至十八年重修，改覆黃瓦。

四十九年，諭廷臣：「曩時皇祖敕議增祀，聖訓至公，而陳議者未能曲體，乃列遼、金二朝，而遺東西晉、元魏、前後五代。謂南北朝偏安，則遼、金亦未奄有中夏。即兩晉諸代，因篡而斥，不知三國正統，本在昭烈。至司馬氏以還，南朝神器數易，宋武帝手移晉祚，篡奪無所逃罪，其他祖宗得國不正，子孫但能守成，即為中主。且蜀漢至初唐不乏賢君，安可闕略！洎硃溫以下，或起寇竊，或為叛臣，五十餘年，國統不絕如線。周世宗藉餘業，擴疆宇，卓然可稱，而斥擯弗列，此數百年間，祀典闃如，又豈千秋公論？他若元魏雄據河北，太武、道武，胥勤治理，並宜表章。昔楊維楨著正統辨，謂正統在宋不在遼、金、元，其說甚當。今通禮祀遼、金，黜兩晉諸代，使後世疑本朝區分南北，非禮意也。明神、憙二宗，法紀墜失，愍帝嗣統，事無可為，雖國覆身殉，未可以荒淫例。皇祖徹神、憙，祀愍帝，具見大公。乃議者因復推祀桓、靈，亦思漢之所由亡乎？其再詳議。」尋議增祀兩晉、元魏、前後五代各帝王，並以唐憲宗平亂，金哀宗殉國，亦宜列祀。允行。

同治四年，以散宜生配饗，位次畢公高。高允配饗，位次趙雲。

陵寢之祭，太宗徵明，至燕京，即遣貝勒阿巴泰等赴金太祖、世宗陵致祭。順治建元，禮葬明崇禎帝、後，復詔明十二陵絜禋祀，禁樵牧，給地畝，置司香官及陵戶。歲時祭品，戶部設之。明年，定春、秋仲日致祭，遣官行。六年，定明陵仍設太監，並置房山、金陵陵戶。

八年，定帝王陵寢祀典，淮寧伏羲，滑縣顓頊、帝嚳，內黃商中宗，西華商高宗，孟津漢光武，鄭周世宗，鞏宋太祖、太宗、真宗、仁宗，趙城女媧，榮河商湯，曲阜少昊，東平唐堯，中都軒轅，咸陽周文、武、成、康，涇陽漢高祖、唐宣宗，咸寧漢文帝，長安宣帝，富平後魏孝文帝，三原唐高祖，醴泉太宗，蒲城憲宗，酃神農，寧遠虞舜，會稽夏禹，江寧明太祖，廣寧遼太祖，房山金太祖、世宗，宛平元太祖、世祖，昌平明宣宗、孝宗、世宗，各就地饗殿行之，或因陵寢築壇，惟元陵望祭。十六年，幸畿輔，親酹崇禎帝陵，謚曰莊烈愍皇帝。

凡巡幸所蒞，皆祭陵、廟，有大慶典，祭告亦如之。康熙二十一年，滇亂平，遣官致祭，頒冊文、香、帛，給黃傘一，御仗、龍纛各二，凡成武功，皆祭如典。二十三年，南巡，道江寧，詣明太祖陵，拜奠。諭有司巡察，守陵人防護。越五年，巡會稽，祭禹陵，祝文書御名，行三跪九拜禮。蹕江寧，祭明太祖陵，如祀禹儀。凡時巡祭帝王陵寢，儀同祭廟，率二跪六拜，茲蓋殊典云。三十八年，復南巡，見明太祖陵圮剝，詔依周封杞、宋例，授明裔一官，俾世守弗替。四十二年，西巡，遣祭女媧氏陵，幸陜，遣祭所經諸陵，惟祀周文、武祝文書御名，尊聖也。

六十一年，遺諭，言：「明太祖起布衣，統方夏，駕軼漢、唐、宋諸君。末葉災荒，臣工內訌，寇盜外起，以致社稷顛覆。考其嗣主，未有荒墜顯跡，蓋亦歷數使然。且其制度規模，我朝多所依據。允宜甄訪支派，量授爵秩，俾奉春秋饗祀。」世宗纘緒，遂授硃之璉一等侯世襲，往江寧、昌平致祭，自是歲舉以為常。

帝堯陵向有二：一在平陽，一在濮州。濮州東南穀林，古雷澤也。乾隆元年，修葺釐正，定穀林為舊址，平陽時奠如故。並修神農、虞舜陵廟，置陵戶典守。十一年，以陜西古建都地，帝王陵墓多，命疆吏考其不載會典者，所在令有司防護。十三年，車駕幸曲阜，奠少昊陵，嗣是東巡皆躬祭。十六年，選姒氏子姓一人，授世襲八品官，奉祀禹陵。趙城女媧陵，廟中故有塑像，帝斥其黷慢，徹之，改立神位，禁私禱。

十八年，謁泰陵，禮畢，詣房山祭金太祖陵，賚其裔完顏氏官爵、幣帛。

二十六年，定帝王陵寢與岳鎮海瀆、先師闕里皆遣官行。四十一年，禮臣言：「堯陵見正史者，兩漢地理志云：『濟陰郡成陽有堯塚靈臺。』劉向傳稱『葬濟陰』。晉地理志：『成陽舜所漁，堯塚在西。』宋史禮志：『在濮州雷澤東穀林山。』呂氏春秋，帝王世紀，水經注所引述征記，括地志，太平寰宇記，路史，集古錄諸說，皆與正史符。後漢元和以來，祀典並於其地行。明洪武雖改祀東平，而隸魯境則一。乾隆初，定穀林為堯陵，稽古正訛，萬世可守。嗣後祭告，率由舊章。其平陽一陵，有司祀之，如東平例。」

已，大理寺卿尹嘉銓請罷明宣宗、世宗二陵祭告，廷議以為：「宣宗有善政，不應以一二事生訾議，唯世宗戮忠親佞，實與史合，應停饗祀。」從之。

四十九年，南巡至江寧，祭明太祖陵，禮臣具儀上，三奠酒，每奠一拜。帝命用祀少昊陵例，二跪六拜，不必奠酒，著為令。

五十年，幸湯山，道昌平，親酹明成祖陵，繕葺之，仍建定陵饗殿，並復世宗祀事。

嘉慶元年，罷遣官，敕各省副都統、總兵官舉行。九年，謁東陵，道盤山，閱明陵。故事，往長陵奠醊，遣王大臣致奠餘陵。是日仁宗躬詣，三奠畢，乃三拜。

望祭元太祖、世祖陵，向在德勝門外，位暢春園、圓明園南，帝以為乖制。命嗣後行慶典，改於清河以北、昌平以南擇地行禮。

道光十六年，定明陵春秋致祭，由襲侯往行，餘以其族官品峻者攝之，或遣散秩大臣，為永制。

光緒七年，諭禁開墾明陵旁近地畝。

傳心殿順治十四年，沿明制舉經筵，祭先師孔子弘德殿。康熙十年續舉，遣官告祭。二十四年，規建傳心殿，位文華殿東。正中祀皇師伏羲、神農、軒轅，帝師堯、舜，王師禹、湯、文、武，南鄉。東周公，西孔子。祭器視帝王廟。歲御經筵，前期遣大學士祗告。祭傳心殿自此始。

明年，帝將御經筵，詔言：「先聖、先師，傳道垂統，炳若日星。朕遠承心學，效法不已，漸近自然。施之政教，庶不與聖賢相悖，其躬詣行禮。」祀日具香燭，鉶一，籩、豆各二，奠帛、爵，讀祝，以祭。帝御袞服，行二跪六拜禮。太子春秋會講，亦先祭告焉。月朔望遣太常卿供酒果上香。雍正四年，定本日行祗告禮，自是以為常。

乾隆六年，親祭傳心殿，六十年歸政，再行之。歷仁宗、宣宗、文宗，並親詣祗告，後不復行。經筵儀制，別詳嘉禮。

至聖先師孔子崇德元年，建廟盛京，遣大學士範文程致祭。奉顏子、曾子、子思、孟子配。定春秋二仲上丁行釋奠禮。世祖定大原，以京師國子監為大學，立文廟。制方，南鄉。西持敬門，西鄉。前大成門，內列戟二十四，石鼓十，東西舍各十一楹，北鄉。大成殿七楹，陛三出，兩廡各十九楹，東西列舍如門內，南鄉。啟聖祠正殿五楹，兩廡各三楹，燎爐、瘞坎、神庫、神廚、宰牲亭、井亭皆如制。

順治二年，定稱大成至聖文宣先師孔子，春秋上丁，遣大學士一人行祭，翰林官二人分獻，祭酒祭啟聖祠，以先賢、先儒配饗從祀。有故，改用次丁或下丁。月朔，祭酒釋菜，設酒、芹、棗、慄。先師四配三獻，十哲兩廡，監丞等分獻。望日，司業上香。

正中祀先師孔子，南鄉。四配：復聖顏子，宗聖曾子，述聖子思子，亞聖孟子。十哲：閔子損、冉子雍、端木子賜、仲子由、卜子商、冉子耕、宰子予、冉子求、言子偃、顓孫子師，俱東西鄉。西廡從祀：先賢澹臺滅明、宓不齊、原憲、公冶長、南宮適、公晳哀、商瞿、高柴、漆雕開、樊須、司馬耕、商澤、有若、梁鱣、巫馬施、冉孺、顏辛、伯虔、曹血阜、冉季、公孫龍、漆雕徒文、秦商、漆雕哆、顏高、公西赤、壤駟赤、任不齊、石作蜀、公良孺、公夏首、公肩定、後處、鄡單、奚容■E9、罕父黑、顏祖、榮旗、句井疆、左人郢、秦祖、鄭國、縣成、原亢、公祖句茲、廉潔、燕伋、叔仲會、樂欬、公西輿如、狄黑、邽巽、孔忠、陳亢、公西■E9、琴張、顏之僕、步叔乘、施之常、秦非、申棖、顏噲、左丘明、周敦頤、張載、程顥、程頤、邵雍、硃熹，凡六十九人；先儒公羊高、穀梁赤、伏勝、孔安國、毛萇、後蒼、高堂生、董仲舒、王通、杜子春、韓愈、司馬光、歐陽修、胡安國、楊時、呂祖謙、羅從彥、蔡沈、李侗、陸九淵、張栻、許衡、真德秀、王守仁、陳獻章、薛瑄、胡居仁，凡二十八人。

啟聖祠，啟聖公位正中，南鄉。配位：先賢顏無繇、曾點、孔鯉、孟孫氏，東西鄉。兩廡從祀：先儒周輔成、程、蔡元定、硃松。

九年，世祖視學，釋奠先師，王、公、百官，齋戒陪祀。前期，衍聖公率孔、顏、曾、孟、仲五氏世襲五經博士，孔氏族五人，顏、曾、孟、仲族各二人，赴都。暨五氏子孫居京秩者咸與祭。是歲授孔氏南宗博士一人，奉西安祀。

十四年，給事中張文光言：「追王固誣聖，而『大成文宣』四字，亦不足以盡聖，宜改題『至聖先師』。」從之。康熙六年，頒太學中和韶樂。二十二年，御書「萬世師表」額懸大成殿，並頒直省學宮。二十六年，禦制孔子贊序、顏曾思孟四贊鑱之石。揭其文頒直省。

五十一年，以硃子昌明聖學，升躋十哲，位次卜子。尋命宋儒範仲淹從祀。

雍正元年，詔追封孔子五代王爵，於是錫木金父公曰肇聖，祈父公曰裕聖，防叔公曰詒聖，伯夏公曰昌聖，叔梁公曰啟聖，更啟聖祠曰崇聖。肇聖位中，裕聖左，詒聖右，昌聖次左，啟聖次右，俱南鄉。配饗從祀如故。

二年，視學釋奠，世宗以祔饗廟庭諸賢，有先罷宜復，或舊闕宜增，與孰應祔祀崇聖祠者，命廷臣考議。議上，帝曰：「戴聖、何休非純儒，鄭眾、盧植、服虔、範甯守一家言，視鄭康成淳質深通者有間，其他諸儒是否允協，應再確議。」復議上。於是復祀者六人：曰林放、蘧瑗、秦冉、顏何、鄭康成、範甯。增祀者二十人：曰孔子弟子縣亶、牧皮，孟子弟子樂正子、公都子、萬章、公孫丑，漢諸葛亮，宋尹焞、魏了翁、黃幹、陳淳、何基、王柏、趙復，元金履祥、許謙、陳澔，明羅欽順、蔡清，國朝陸隴其。入崇聖祠者一人，宋橫渠張子迪。

尋命避先師諱，加「邑」為「邱」，地名讀如期音，惟「圜丘」字不改。

四年八月仲丁，世宗親詣釋奠。初，春秋二祀無親祭制，至是始定。犧牲、籩豆視丁祭，行禮二跪六拜，奠帛獻爵，改立為跪，仍讀祝，不飲福、受胙。尚書分獻四配，侍郎分獻十一哲兩廡。明年，定八月二十七日先師誕辰，官民軍士，致齋一日，以為常。又明年，御書「生民未有」額，頒懸如故事。十一年，定親祭儀，香案前三上香。

乾隆二年，諭易大成殿及門黃瓦，崇聖祠綠瓦。復元儒吳澄祀。三年，升有子若為十二哲，位次卜子商。移硃子次顓孫子師。

是歲上丁，帝親視學釋奠，嚴駕出，至廟門外降輿。入中門，俟大次，出盥訖，入大成中門，升階，三上香，行二跪六拜禮。有司以次奠獻。正殿，分獻官升東、西階，入左、右門，詣四配、十二哲位前，兩廡分獻官分詣先賢、先儒位前，上香奠獻畢，帝三拜，亞獻、終獻如初。釋奠用三獻始此。其祭崇聖祠，拜位在階下，承祭官升東階，入左門，詣肇聖王位前上香畢，分獻官升東、西階，入左、右門，分詣配位及兩廡從位前上香，三跪九拜。奠帛、讀祝，初獻時行。凡三獻，禮畢。自是為恆式。

十八年，改正太學丁祭牲品，依闕里例用少牢，十二哲東西各一案，兩廡各三案。崇聖祠四配，兩廡東西各一案，十二哲位各一帛，東西共二篚。其分獻，正殿東西，翰林官各奠三爵；西廡國子監四人，共奠三爵；十二哲兩廡奉爵用肄業諸生。定兩廡位序，按史傳年代先後之。

三十三年，葺文廟成，增大門「先師廟」額，正殿及門曰「大成」，帝親書榜，制碑記。選內府尊彞中十器，凡犧尊、雷文壺、子爵、內言卣、康侯爵、鼎盟簋、雷紋觚、召仲簋、素洗、犧首罍各一，頒之成均。

五十年，新建闢雍成，親臨講學，釋奠如故。嘉慶中，兩舉臨雍儀。

道光二年詔劉宗周，三年湯斌，五年黃道周，六年陸贄、呂坤，八年孫奇逢，從祀先儒。八年，湖北學政王贈芳請祀陳良，帝以言行無可考，寢其議。未幾，御史牛鑒以李顒請，部議謂然，帝斥之。十六年，詔祀孔子不得與佛、老同廟。是後復以宋臣文天祥、宋儒謝良佐侑饗云。咸豐初，增先賢公明儀，宋臣李綱、韓琦侑饗。

三年二月上丁，行釋菜禮，越六日，臨雍講學，自聖賢後裔，以至太學諸生，圜橋而聽者雲集。

七年，增聖兄孟皮從祀崇聖祠，先賢公孫僑從祀聖廟，宋臣陸秀夫、明儒曹端並入之。

十年，用禮臣言，從祀盛典，以闡聖學、傳道統為斷。餘各視其所行，分入忠義、名宦、鄉賢。至名臣碩輔，已配饗帝王廟者，毋再滋議。同治二年，御史劉毓楠以祔祀新章過嚴，如宋儒黃震輩均不得預，恐釀人心風俗之憂，帝責其迂謬。

是歲魯人毛亨，明呂棻、方孝孺並侑饗。於是更訂增祀位次，各按時代為序。乃定公羊高、伏勝、毛亨、孔安國、後蒼、鄭康成、範甯、陸贄、範仲淹、歐陽脩、司馬光、謝良佐、羅從彥、李綱、張栻、陸九淵、陳淳、真德秀、何基、文天祥、趙復、金履祥、陳澔、方孝孺、薛瑄、胡居仁、羅欽順、呂棻、劉宗周、孫奇逢、陸隴其列東廡，穀梁赤、高堂生、董仲舒、毛萇、杜子春、諸葛亮、王通、韓愈、胡瑗、韓琦、楊時、尹焞、胡安國、李侗、呂祖謙、黃幹、蔡沈、魏了翁、王柏、陸秀夫、許衡、吳澄、許謙、曹端、陳獻章、蔡清、王守仁、呂坤、黃道周、湯斌列西廡，並繪圖頒各省。七年，以宋臣袁燮、先儒張履祥從祀。光緒初元，增入先儒陸世儀。自是漢儒許慎、河間獻王劉德，先儒張伯行，宋儒輔廣、游酢、呂大臨並祀焉。

二十年仲秋上丁，親詣釋奠，仍用飲福、受胙儀。

三十二年冬十二月，升為大祀。先師祀典，自明成化、弘治間，已定八佾，十二籩、豆。嘉靖九年，用張璁議，始釐為中祀。康熙時，祭酒王士禛嘗請酌採成、弘制，議久未行。至是命禮臣具儀上，奏言：「孔子德參兩大，道冠百王。自漢至明，典多缺略。我聖祖釋奠闕里，三跪九拜，曲柄黃蓋，留供廟庭。世宗臨雍，止稱詣學。案前上香、奠帛、獻爵，跪而不立。黃瓦飾廟，五代封王。聖誕致齋，聖諱敬避。高宗釋奠，均法聖祖，躬行三獻，垂為常儀。崇德報功，遠軼前代。已隱寓升大祀至意。世宗諭言：『堯舜禹湯文武之道，賴孔子以不墜。魯論一書，尤切日用，能使萬世倫紀明，名分辨，人心正，風俗端，此所以為生民未有也。』聖訓煌煌，後先一揆。近雖學派紛歧，而顯示欽崇，自足收經正民興巨效。」疏上，於是文廟改覆黃瓦，樂用八佾，增武舞，釋奠躬詣，有事遣親王代，分獻四配用大學士，十二哲兩廡用尚書。祀日入大成左門，升階入殿左門，行三跪九拜禮。上香，奠帛、爵俱跪。三獻俱親行。出亦如之。遣代則四配用尚書，餘用侍郎，出入自右門，不飲福、受胙。崇聖祠本改親王承祭，若代釋奠，則以大學士為之。分獻配位用侍郎，西廡用內閣學士。餘如故。三十四年，定文廟九楹三階五陛制。

御史趙啟霖請以王夫之、黃宗羲、顧炎武從祀。下部議。先是署禮部侍郎郭嵩燾、湖北學政孔祥霖請夫之從祀，江西學政陳寶琛請宗羲、炎武從祀，並被駁。至是部議謂：「三人生當明季，毅然以窮經為天下倡，德性問學，尊道並行，第夫之黃書，原極諸篇，託旨春秋；宗羲明夷待訪錄，原君、原臣諸篇，取義孟子，似近偏激。惟炎武醇乎其醇，應允炎武從祀，夫之、宗羲候裁定。」帝命並祀之。

闕里文廟，有事祭告，具前祭告篇。春、秋致祭同太學。康熙中，聖祖東巡親祭，禮部具儀。駐蹕次日，帝服龍袞，行在儀仗具陳，行禮二跪六拜，配位、十哲、兩廡、啟聖祠，皆遣官分獻。扈從諸臣，文官知府、武官副將以上，衍聖公暨各氏子孫在職者，咸陪祀。聖心猶未安，命更議。尋定迎神、送神俱三跪九拜，惟樂章與國學小異，可令太常司樂及樂舞生先往肄習。帝親制祝文。祀日詣廟，至奎文閣前降輦，如齋所小憩，自大次出，入大成門，登殿釋奠畢，御詩禮堂講書。禮成，周視廟庭車服、禮器。更常服，駕如孔林，跪奠酒，三爵，三拜，賜衍聖公以下銀幣有差。留曲柄黃蓋陳廟庭。擴孔林地畝，蠲其稅。建廟碑，御書文鑱石。又建子思子廟，仿顏、曾、孟三廟制。

三十二年，修文廟成，皇子往祭，行禮杏壇。雍正二年，曲阜廟災，遣官詣闕里祭慰，敕大臣重建，並令闕裏司樂遣人赴太常習樂舞，冠服悉準太學式為之。八年，廟成，黃瓦畫棟，悉仿宮殿制。凡登、簋、簠、鉶、籩、豆、尊、爵，頒自上方。勒碑如故事。特詔皇五子往祭。

乾隆八年，定闕里聖廟樂章。二十三年，東巡親祭如往制。遣大臣祭顏、曾、思、孟專廟。勒御制四賢贊於石。其盛京學宮所需樂器，乾隆中始敕府尹遵皇朝禮器圖造作，鎛鐘、特磬，制出內廷，特頒太學暨各省學宮，並令府丞選佾生精音律者送太常習舞。厥後以熱河為時巡所，黌序肇興，定大成殿龕案如太學式，祭器、樂器亦如之。

至各省府、州、縣釋奠，以所在印官承祭，禮如太學，順治初行之。雍正五年，定制各省督、撫、學政上丁率屬致祭。學政蒞試時，先至文廟行禮，府、州、縣官率屬於治所文廟行。乾隆六年，敕直省學宮設先賢、先儒神位。同治初，頒從祀先儒位次圖。光緒末，升大祀，各省文廟規制、禮器、樂舞暨崇聖祠祭品，並視太學，禮節悉從舊。

元聖周公順治十七年，給事中黏本盛奏請文廟後別立傳聖祠。下部議，禮臣言：「祭祀周公，向在太學。至唐顯慶間，以公制禮作樂，功侔帝王，就饗儒宮，欲尊反貶。始定配饗帝王廟，既不與孔子並祭太學，乃反立傳聖祠於其後，殊失尊崇本意也。」事遂寢。康熙二十三年，聖祖祀闕里，詔言：「周公古大聖人，制禮作樂，垂法萬世，廟在曲阜，應行致祭。」乃遣親王及禮部尚書往焉。親制祝文。祭禮，三獻。祭品：羊一、豕一、果五盤、尊一、爵三，敕有司治辦。明年，授東野氏一人博士，奉祀祠廟。二十六年，御書周公廟碑文，依文廟式，勒之貞氏。乾隆十二年，東巡，增登一，鉶二，簋、簠各二，籩、豆各八，遣親王一人行禮。其祀配饗魯公，遣禮部尚書行。明年，幸曲阜，親詣上香，一跪三拜。自是東巡親詣以為常。四十三年，依孔氏南宗例，置當陽博士，奉祀陵墓。

關聖帝君清初都盛京，建廟地載門外，賜額「義高千古」。世祖入關，復建廟地安門外，歲以五月十三日致祭。順治九年，敕封忠義神武關聖大帝。雍正三年，追封三代公爵，曾祖曰光昭，祖曰裕昌，父曰成忠，供後殿。增春、秋二祭。洛陽、解州後裔並授五經博士，世襲承祀。尋定春、秋祀儀，前殿大臣承祭，後殿以太常長官。屆日質明，大臣朝服入廟左門，升階就拜位，上香，行三跪九拜禮。三獻，不飲福、受胙。祭後殿二跪六拜。十一年，增當陽博士一人奉塚祀。

乾隆三十三年，以壯繆原謚，未孚定論，更命神勇，加號靈佑。殿及大門，易綠瓦為黃。四十一年，詔言：「關帝力扶炎漢，志節懍然，陳壽撰志，多存私見。正史存謚，猶寓譏評，曷由傳信？今方錄四庫書，改曰忠義。武英殿可刊此旨傳末，用彰大公。」嘉慶十八年，以林清擾禁城，靈顯翊衛，命皇子報祀如儀，加封仁勇。道光中，加威顯。咸豐二年，加護國。明年，加保民。於是躋列中祀，行禮三跪九叩，樂六奏，舞八佾，如帝王廟儀。五月告祭，承祭官前一日齋，不作樂，不徹饌，供鹿、兔、果、酒。旋追封三代王爵，祭品視崇聖祠。加精誠綏靖封號，御書「萬世人極」額，摹勒頒行。同治九年，加號翊贊。光緒五年，加號宣德。

直省關帝廟亦一歲三祭，用太牢。先期承祭官致齋，不理刑名，前殿印官，後殿丞、史，陳設禮儀，略如京師。

文昌帝君明成化間，因元祠重建。在京師地安門外，久圮。嘉慶五年，潼江寇平，初寇闚梓潼，望見祠山旗幟，卻退。至是御書「化成耆定」額，用彰異績。發中帑重新祠宇，明年夏告成，仁宗躬謁九拜，詔稱：「帝君主持文運，崇聖闢邪，海內尊奉，與關聖同，允宜列入祀典。」於是大學士硃珪撰碑記，略言：「文昌星載天官書，所謂『斗魁六星，戴匡曰文昌宮』是也。尚書『禋六宗』，孔疏引鄭玄云：『皆天神，司中、司命，文昌第五、第四星也。』周禮大宗伯：『以燎祀司中、司命。』鄭注謂文昌星。然則文昌之祀，始有虞，著周禮，漢、晉且配郊祀。元命苞云：『上將建威武，次將正左右，貴相理文緒，司祿賞功進士。』是爵祿、科舉職司久矣。又言帝君周初為張仲，孝友顯化，隋、唐為王通，徵李商隱張亞子廟詩，讀孫樵祭梓潼神君文，化書：唐開元命為左丞，通考：僖宗封為濟順王，宋真宗改號英顯，哲宗加封輔元開化文昌司祿帝君，元加號宏仁，蓋可考見雲。」禮官遂定議。

歲春祭以二月初三誕日，秋祭，仲秋諏吉將事，遣大臣往。前殿供正神，後殿則祀其先世，祀典如關帝。咸豐六年，躋中祀，禮臣請崇殿階，拓規制，遣王承祭，後殿以太常長官親詣，二跪六拜，樂六奏，文舞八佾，允行。直省文昌廟有司以時饗祀，無祠廟者，設位公所祭之。畢，徹位隨祝帛送燎。

旗纛之祭天命十年，定沈陽，還軍扈渾河，刲牛祭纛。天聰元年征朝鮮，明年凱旋，並立纛拜天。自是出征班師祭纛以為常，時旗纛附祀關帝廟也。世祖入關後，始行望祭。

凡親征諏吉啟行，先於堂子內門外建御營黃龍大纛，按翼分設八旗大纛、火器營大纛各八，列其後，並北鄉。帝御戎服佩刀，出宮乘騎，入堂子街門降。圜殿禮畢，出內門致禮纛神，率從征將士三跪九拜，不贊。禮成樂作，鑾駕啟行，領侍衛內大臣、司纛侍衛率親軍舉纛從。

凱旋致祭，屆日陳法駕鹵簿，自郊外五里訖堂子門外。駕至郊，降輿拜纛如儀。命將出師亦如之。聖祖征噶爾丹凱旋，翼日為壇安定門外，致祭隨營旗纛，用太牢，始遣大臣行禮。雍正初，定三年一祭。

凡旗纛皆庋內府，祭則設之。各省祭旗纛，則遣武官戎服行禮焉。

砲位之祭，天聰五年，造紅衣砲，鐫曰天佑助威大將軍，遂攜以毀於子章臺，克大凌河，行軍攜紅衣砲始此。

厥後敕漢軍齎砲進關。世祖奠鼎燕京，定制以歲季秋朔，陳砲位盧溝橋沙鍋村，席地為壇，西鄉，以八旗漢軍都統將事。分旗翼列，用果品、少牢。屆時先鑲黃旗砲位，都統御補服，上香，三跪九拜，三獻，讀祝。餘七砲位亦如之。副都統以次陪祀。聖祖凱旋，設壇德勝門外，祭品如祭纛。世宗亦定三年一祭。

乾隆十四年，滿洲火器營始祭八旗子母砲神，總統承祭，如漢軍祀砲儀。其後定滿洲祀砲依漢軍例，季秋赴盧溝橋演砲，即以其日祭焉。三十年，祀砲始用祝版，並專設祭器。

群祀先醫，初沿明舊，致祭太醫院景惠殿，歲仲春上甲，遣官行禮。祀三皇，中伏羲，左神農，右黃帝。四配：句芒、風後、祝融、力牧。東廡僦貸季、岐伯、伯高、少師、雷公、伊尹、淳於意、華陀、皇甫謐、巢元方、韋慈藏、錢乙、劉完素、李果十四人，西則鬼臾區、俞跗、少俞、桐君、馬師皇、扁鵲、張機、王叔和、葛洪、孫思邈、王冰、硃肱、張元素、硃彥修十四人。禮部尚書承祭。兩廡分獻，以太醫院官。禮用三跪九拜。三獻。雍正中，命太醫院官咸致齋陪祀。

都城隍廟有二，舊沈陽城隍廟，自元訖明，祀典勿替。清初建都後，升為都城隍廟，有司以時致祭。其在燕京者，建廟宣武門內。順治八年仲秋，遣太常卿致祭，歲以為常。用太牢，禮獻如祀先醫。萬壽節遣祭，加果品。雍正中，改遣大臣，嗣復命親王行禮。禁城城隍廟建城西北隅。皇城城隍廟建西安門內，曰永佑宮，萬壽節或季秋，遣內府大臣承祭，用少牢。

北極佑聖真君廟，建地安門外日中坊橋東，曰靈明顯佑宮。順治中，定制萬壽節遣官祭，後改遣大臣。設果盤五、餅餌盤十五、茶■D9三、行禮三跪九拜。

火神廟，建日中坊橋西。康熙初，定歲六月二十三日遣太常卿祭，後改遣大臣。用少牢。雍正中，改太牢。帛初用白，乾隆中改用赤。餘如祀北極儀。

東嶽廟，在朝陽門外，歲祭以萬壽節。

龍神之祭，黑龍潭廟建西北金山巔，聖祖、世宗親制碑記。乾隆五年，錫號「昭靈沛澤」。玉泉山廟，九年錫號「惠濟慈佑」。昆明湖祠，舊曰廣潤靈雨祠，錫號「安佑普濟」，嘉慶中，加「沛澤廣生」。京畿旱，帝親禱黑龍潭廟。乾隆四十六年，錫號「昭靈廣濟」。嘉慶間，始列祀典，遣散秩大臣往祭惠濟祠。河神廟建綺春園內，祀天后、龍神、河神，並春、秋致祭，遣圓明園大臣將事。儀品俱視都城隍廟。

其祀之無定時、定所，及有司以時專祭者，後土司工之神，順治初制，凡大興作，因其方築左右壇，建採棚，遣官往祭，用少牢餅果。若大工迎吻，祭琉璃窯神暨各門神，如祭司工禮。咸豐間，錫號圓明園春雨軒司工神曰昭休敷禧真君，土母曰夫人。命內府大臣春、秋奉祀。司機神，順治季年設織造局，始行祭告，禮部長官主之。司倉神，通州三倉，舊惟西倉有祠。京內七倉，惟右翼興平倉有祠，雍正間重葺。繇是左翼置廟海運倉。京外五倉，置廟儲濟倉，並立神位。倉場侍郎承祭，用少牢、果品，倉監督陪祀，二跪六拜。諸祭將事以黎明，與祭者咸朝服，此其大凡也。至特旨建祠京師者，具見後簡。

若夫直省御災捍患有功德於民者，則錫封號，建專祠，所在有司秩祀如典。

世祖朝，宿遷祀河神宋謝緒。

聖祖朝，成都祀諸葛亮；福建暨各省祀天後宋林氏女。

世宗朝，各省祀猛將軍元劉承忠。先是直隸總督李維鈞奏：「蝗災，土人禱猛將軍廟，患輒除。」於是下各省立廟祀。已，兩江總督查弼納亦言：「猛將軍廟祀所在無蝗害，無廟處皆為災。」被訶責。詔言：「水旱蝗災，疆吏當修省，勿專事祈禱。」錢塘祀伍員，封英衛公；臨安祀錢鏐，封誠應王；蕭山祀宋張夏，封靜安公；紹興祀明知府湯紹忠，封寧江伯，後司事莫龍附焉；汶上祀明尚書宋禮，封寧漕公，老人白英封永濟神附焉；灌縣祀秦蜀守李冰，封敷澤興濟通裕王，子二郎，為承績廣惠英顯王；德清祀元戴繼元，封保濟顯佑侯；徐聞祀故水師副將江啟龍，封英佑驍騎將軍，後附祀張瑜，錫號「襄靖普佑」；江南山陽祀唐許遠，封威靈顯佑王；浮梁祀張巡，錫號「顯佑安瀾」。

高宗朝，陳留祀河神守才，後建廟江南，曰靈佑觀；清河祀明張襄，封彰靈衛漕將軍；廣西祀蜀將武當，封顯佑英濟廣福王；濱河各縣祀故河督硃之錫，封助順永寧侯。

仁宗朝，追封天后父積慶公，母曰夫人；永綏鎮筸祀宋楊灝，封宣威助順靖遠侯；蕪湖祀蜀漢孫夫人；曹縣祀張桓侯飛、趙將軍云；江南山陽祀湖神譚氏，封昭靈顯佑水府都君；南昌祀旌陽令許遜，封靈感普濟神；直省祀純陽演正警化孚佑帝君唐呂巖；仁和祀孚順侯宋蔣崇仁，弟孚惠侯崇義、孚佑侯崇信；會稽祀漢曹娥，封福應夫人；慈谿祀天井潭神宋劉揚祖；義烏祀明漕運總管陳道興；都昌左蠡鎮祀元將軍長興；湖州、蘇州祀太湖神明王天英；高郵祀露筋祠神；淮揚運河祀康澤靈應侯宋耿裕德；漢城祀竇孝婦；錢塘祀金華將軍五代曹杲。

宣宗朝，翁源祀元詹姓三神，並封侯。建德祀故知府王光鼎；浙江新城祀宣靈王周雄；黔陽祀殉難知縣周文煜；鄞縣祀濱江靈廟神宋晁說之，封孚惠侯；白鶴山廟神唐任侗；茅山廟神張仁皓；長沙祀元李育萬，封廣濟李真人；莆田祀宋長樂錢氏室女；蕭山祀江塘神元楊伯遠妻王氏；又祀唐董戈管、張實、張耀、張聖，宋盧萬，故知縣賈國楨、姚文熊；浙江祀太湖神晉張賁；鄒溪廟神宋裴肅；仁和祀宋施全為興福廟神；奉化祀元馬稱德為進林廟神；滕縣祀明馮克利為三界廟神；慈谿祀漢張竟暨子齊芳；杭州祀靈感廣大觀音大士，加封慈濟；郫縣祀古蜀王杜宇，開明；綿州祀漢蔣琬；新寧祀宋陳仲真；欽州祀故副將景懋；永定河、張秋鎮並祀九龍陳將軍；福建歸化祀福順夫人莘氏。

文宗朝，臨清、東昌、河南正陽關並祀金龍四大王，靖遠、鎮遠、綏遠三侯，俱晉王爵；永城祀觀音大士、孚佑帝君；潮陽及江南高堰祀顯佑安南神；潮陽祀威顯靈佑王；廣東祀明石康令羅神；長沙祀晉陶淡暨侄烜，並號陶真人；桂平祀孚應惠濟王宋甘佃；連江祀崇福昭惠慈濟夫人唐陳昌女，孚濟將軍黃助暨弟昭遠將軍；會稽祀回向廟神漢陳德道；杭州、嘉興、湯陰、武昌並祀宋岳飛；三水祀玄壇正一真神；靈山祀明硃將軍統鑒；潮州祀安濟王漢王伉；奉化祀漢陳鴻；歸善祀明王守仁、後唐何澤、元譚道；歙縣祀唐汪華，陳程靈洗暨子文季；嚴州祀孚惠王唐邵仁祥；鎮洋祀元忠正王李祿、宋忠惠侯楊滋；壽寧祀懿政天仙馬氏女；全州祀無量壽佛唐周全真，威信侯柴崇泆；攸縣祀唐杉仙真人陳皎；淳安祀吳山陰侯賀齊；宜章祀唐武陵侯黃師浩；四會祀宋阮大師子鬱、梁化師慈能；南雄祀聖化夫人練氏；淮安祀周王子晉；封普惠祖師。

穆宗朝，加金龍四大王封號至四十字，廟祀封丘、臨清、張秋鎮、六塘河；封故河督慄毓美誠孚慄大王，附祀鄆城神廟；廣東祀大鑒禪師盧惠能，靈通侍者陳道明；寶山祀故知縣胡仁濟；廣州祀唐陳四公、五公；廣豐祀明太保胡德濟；瀏陽祀宋指揮溫康孟；襄垣祀昭澤王唐焦姓神；山陰祀元楊興嗣；福建永安祀唐田王李肅；廣東祀石龍太夫人馮洗氏，錫號「慈佑夫人」；上饒祀鷹武將軍唐李德勝；善化祀朗公普濟真君唐邱姓神，明李真人潤濟；羅定祀殉難州同金芳，封護國神；貴州祀唐南霽雲；會昌祀晉賴公神；新會祀宋戴存仁；上虞祀顯應侯宋陳賢，封護國潮神；張秋鎮祀明楊四將軍，故河督黎世序，封孚惠河神；長沙祀周真人福壽，瞿真人餐岑；溫州祀唐楊精義；陽曲祀晉大夫竇犨；孟縣祀晉趙武；上虞祀唐桑憲保，封桑王神；濱河祀故祥河同知王仁福，封將軍；南安祀宋廣澤尊王郭忠；棲霞祀元邱真人處機；麻城祀五腦山土主神張瑞；高要祀太保神宋盧僧；邵陽祀唐鄭洞天；黔陽祀唐孝子劉三將軍；江都祀漢杜女仙暨康女仙紫霞；平江祀唐楊孝仙耀庭。

德宗朝，甌寧祀三聖夫人；福建祀白玉蟾真人葛長庚；增城祀賓公佛；上杭祀黃仙師、幸仙師；介休祀空王古佛田志超；雙流祀僧大朗；廣德祀漢張渤；項城祀傅宗龍；寧武祀明周遇吉；封丘祀漢百里嵩；長樂祀唐郭子儀；長沙祀雷萬春；交城祀晉大夫狐突；潞城祀唐李靖；臨海祀唐林洪；雲陽祀張飛；廣西祀漢馬援，明王守仁。

光緒二十七年，兩宮西狩，回鑾，御舟濟河，波濤不驚，特加大王、將軍諸封號。凡予祀皆有封號，不悉紀，紀其著者。或前朝已封，今復加號，或當代始封，後屢加號，則悉略之。定例，封號至四十字不復加，間有之，非常制，止金龍四大王四十字外加號錫祜，天後加至六十字，復錫以嘉佑云。

五祀，初循舊制，每歲暮合祭太廟西廡下。順治八年定制，歲孟春宮門外祭司戶神，孟夏大庖前祭司灶神，季夏太和殿階祭中霤神，孟秋午門西祭司門神，孟冬大庖井前祭司井神，中霤門、午門二祀，太常寺掌之，戶、灶、井三祀，內務府掌之，於是始分祭，旋復故。逮聖祖釐祀典，再罷之，並停專祀。惟十二月二十三日，宮中祀灶以為常。

八蠟之祭，清初關外舉行，廟建南門內，春、秋設壇望祭。世祖入關，猶踵行之。乾隆十年，詔罷蠟祭。時廷臣猶力請行古蠟祭，高宗諭曰：「大蠟之禮，昉自伊耆，三代因之，古制夐遠，傳注參錯。八蠟配以昆蟲，後儒謂害稼不當祭。月令：『祈年於天宗。』蠟祭也。注云『日、月、星、辰』，則所主又非八神。至謂合聚萬物而索饗之，神多位益難定。蠟與臘冠服各殊，或謂臘即蠟，或謂蠟而後臘。自漢臘而不蠟，魏、晉以降，廢置無恆。或溺五行家言，甚至天帝、人帝及龍、麟、硃鳥，為座百九十二，議者謂失禮。蘇軾曰：『迎貓則為貓尸，迎虎則為虎尸，近俳優所為。』是其跡久類於戲也，是以元、明廢止不行。況蠟祭諸神，如先嗇、司嗇、日、月、星、辰、山、林、川、澤，祀之各壇廟，民間報賽，亦借蠟祭聯歡井閭。但各隨其風尚，初不責以儀文，其悉罷之。」自是無復蠟祭矣。

祭厲明制，自京師訖郡、縣，皆祭厲壇。清初建都盛京，厲壇建地載門外。自世祖入關後，京師祭厲無聞焉。唯直省城隍合祀神祇壇，月朔、望有司詣廟上香，二跪六拜，暘雨愆期則禱。復以城隍主厲壇祀。

順治初，直省府、州、縣設壇城北郊，歲以清明日、七月十五日、十月朔日，用羊三、豕三、米飯三石、香燭、酒醴、楮帛祭本境無祀鬼神。府曰郡厲，縣曰邑厲。先期備祭物，有司詣城隍廟以祭厲告。屆日設燎爐壇南，奉城隍神位安壇正中。詣神位前跪，三上香，行禮用三拜。送燎，奠三爵，退，神位復初。


\end{pinyinscope}