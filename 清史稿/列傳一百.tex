\article{列傳一百}

\begin{pinyinscope}
兆惠阿里袞子豐升額布彥達賚舒赫德子舒常

兆惠，字和甫，吳雅氏，滿洲正黃旗人，孝恭仁皇后族孫。父佛標，官至都統。兆惠，以筆帖式直軍機處。七遷至刑部侍郎、正黃旗滿洲副都統、鑲紅旗護軍統領。乾隆十三年，命兼領戶部侍郎。赴金川督糧運，疏論糧運事，並言諸將惟烏爾登，哈攀龍勇往，並及諸行省遣兵多不實。上命告經略傅恆覈實。師還，命覈軍需。調戶部侍郎。赴山東按傳鈔尚書孫嘉淦偽疏稿，暫署巡撫。十八年，命赴西藏防準噶爾。十九年，議用兵，命協理北路軍務，並督糧運。二十年，命駐烏里雅蘇臺。準噶爾臺吉噶勒藏多爾濟降，命兆惠畀以牲畜。是歲阿睦爾撒納叛，陷伊犁。命兆惠移駐巴里坤，兼督額林哈畢爾噶臺站。二十一年，師收復伊犁。上以定西將軍策楞不勝任，召兆惠還京授方略，未行，命逮策楞，並解扎拉豐阿定邊右副將軍以授兆惠。

時阿睦爾撒納北遁哈薩克，定西將軍達爾黨阿逐捕未得，上命還師。厄魯特諸宰桑從軍者謀為亂，綽囉斯汗噶勒藏多爾濟告兆惠，巴雅爾入掠其牧地。兆惠令寧夏將軍和起將百人徵厄魯特兵往御，而噶勒藏多爾濟從子扎那噶爾布及宰桑呢嗎、哈薩克錫喇、達什策零等陰通巴雅爾，中途變作，和起死之。

兆惠自伊犁將五百人逐捕，經濟爾哈朗至鄂壘扎拉圖，與達什策零戰，大敗之。逐賊戰於庫圖齊，再戰於達勒奇，殺賊數千。二十二年正月，至烏魯木齊。噶勒藏多爾濟、扎那噶爾布等諸賊皆會，日數十戰，馬且盡。師步行冰雪中，至特訥格爾，遂被圍。巴里坤辦事大臣雅爾哈善先遣侍衛圖倫楚將兵八百益兆惠軍。會兆惠遣軍校云多克德楞徹自圍中出，詣雅爾哈善言轉戰狀，事聞，上嘉兆惠奮勇，封一等武毅伯，授戶部尚書、鑲白旗漢軍都統、領侍衛內大臣。

及圖倫楚兵至，圍解，兆惠得新兵，復逐捕巴雅爾至穆壘河源。巴雅爾已徙牧他處，乃還師巴里坤。上以兆惠遠道旋師，逐賊不怠，賚御用玉韘、荷包、鼻煙壺，命同定邊將軍成袞扎布分路剪除厄魯特。兆惠旋偕參贊大臣鄂實等自額林哈畢爾噶進剿。時扎那噶爾布已殺噶勒藏多爾濟。會阿睦爾撒納自哈薩克盜馬竄還伊犁，掠扎那噶爾布牧地。

兆惠察回部頭人布拉呢敦、霍集占叛有跡，令參贊大臣富德逐捕阿睦爾撒納，而駐師濟爾哈朗以待。上責兆惠與成袞扎布急回部、緩阿睦爾撒納，失輕重。兆惠乃率師繼富德以北，遣使宣諭左右哈薩克，師復進次額密勒西岸。富德師至塔爾巴哈臺，獲逃渠巴雅爾及其孥，檻送京師，語詳富德傳。哈薩克汗阿布賚使獻馬，並具表請入覲，上降敕宣諭。阿布賚使言阿睦爾撒納以二十騎來投，約詰朝相見，令先收其馬並及牛羊。阿睦爾撒納驚走，獲其從子達什車凌、宰桑齊巴罕，縛送兆惠，兆惠以聞，命檻車致京師。兆惠分遣諸將圖倫楚、三達保、愛隆阿擊敗阿睦爾撒納屬眾，降其渠納木奇父子，送京師。兆惠復進，與富德軍合，詗阿睦爾撒納已入俄羅斯。上命還師。

旋授兆惠定邊將軍，討布拉呢敦、霍集占。兆惠奏請屯田烏魯木齊，以來春進討，倘不能即入回部，則且積穀市馬為持重，上責其怯懦。二十三年正月，兆惠以厄魯特人在沙喇伯勒尚萬戶，當先剿除，乃專力回部。上授雅爾哈善靖逆將軍，趣進師；命兆惠剿厄魯特事竟，別道合攻。並諭兆惠：「厄魯特性反覆，往往自殘殺。毋以其烏合稍眾，過疑慮。」兆惠與副將軍車布登扎布等分四道進剿：兆惠趨博羅布爾噶蘇，車布登扎布趨博羅塔拉，副都統瑚爾起等趨尼勒喀，侍衛達禮善等趨齊格特，皆會於伊犁。厄魯特眾紛紜潰竄，遂盡殲焉。

上以賊渠哈薩克錫喇、鄂哲特等十餘人皆未獲，命兆惠等加意奮勉。四月，兆惠獲鄂哲特送京師，疏言：「準噶爾事將蕆，請自伊犁移師合攻回部。」上仍責兆惠俘哈薩克錫喇等。既又令赴庫車察軍事，還京師，詔未至而兆惠師已發，會雅爾哈善圍庫車，霍集占突圍走。上逮雅爾哈善，以兆惠代將。兆惠中途疏言：「將八百人赴庫車，當與雅爾哈善協力剿賊，不原靦顏遽還。」上獎其肫誠勇往，賜雙眼孔雀翎。

既至軍，詗霍集占自庫車出入葉爾羌城守，乃帥師往捕。道阿克蘇，頭人頗拉特降。和闐頭人霍集斯故擒達瓦齊有功，至是亦來附，並招烏什頭人俱降，遂薄葉爾羌。兆惠兵止四百，自烏什至此千五百里，馬行乏，擇要隘屯兵。霍集占出戰，三敗，保城不復出。兆惠遣副都統愛隆阿以八百人扼喀什噶爾來路阻賊援，而率師臨蔥嶺南河為陣。蔥嶺南河者即喀喇烏蘇，譯言黑水，故時謂兆惠軍為黑水營。

兆惠念兵寡而城大，不任攻，諜言賊牧群在城南英峨奇盤山，乃帥輕騎躪其牧地，且致賊為野戰。渡黑水才四百騎而橋圮，霍集占挾數千騎出，師且戰且涉水，士卒殊死戰，五晝夜殺賊數千人。諸將高天喜、鄂實、三格、特通額皆戰死。兆惠馬再踣，面及脛皆傷，乃收兵築壘掘濠以為衛，賊亦築壘與我師相持。布拉呢敦自喀什噶爾至，助霍集占困我師。靖逆將軍納穆札爾等帥師赴援，中途遇回兵，力戰，皆死之。上先事發索倫、察哈爾、健銳營及陜、甘綠旗兵濟兆惠師；聞兆惠被圍，促富德赴援，又命阿里袞選戰馬三千送軍前。兆惠發阿克蘇，令舒赫德駐守。至是遣使令以被圍狀入奏，上獎兆惠統軍深入，忠誠勇敢，進封武毅謀勇一等公，並賜紅寶石帽頂、四團龍補服。

霍集占既逼我師為長圍，相持數月。賊自上游引水謀灌我師壘，我師於下游溝而洩之。我師壘迫深林，賊發槍彈著林木中，我師伐為薪，得彈，用以擊賊，常不匱。水不給，賊引水，反得飲，又掘井恆得泉。發地得藏粟一百六十窖，掠野得馬駝千餘。迫歲暮，圍合已三月，軍中糧漸盡，士卒煮鞍革，甚或掠回民以食。布拉呢敦、霍集占以圍久不下，會布魯特掠英吉沙爾，而兆惠即以是日率師焚賊壘，所殺傷過當，疑兆惠與布魯特相約，因遣使入我師請和。兆惠因其使射書諭以納款當入覲，二酋亦射書請撤圍相見。兆惠置不更答，而二酋自此攻稍緩。

二十四年正月，富德帥師至呼爾璊，遇回兵，轉戰五晝夜。阿里袞送馬至，合軍復戰。布拉呢敦出戰，中彈傷，還喀什噶爾。師至葉爾羌河岸，阿里袞與愛隆阿合軍為右翼，富德及舒赫德為左翼，逐賊，以次徐進。兆惠自圍中望見火光十餘里，馬駝群囂塵上，知援集，乃率餘軍破壘出，與諸軍相合，引還阿克蘇。上為賦黑水行紀其事。兆惠疏辭進封及章服，諭毋辭，並以其母老，時遣人存問。

霍集占之黨攻和闐，上以兆惠、富德既合軍急引還，謂富德不得以援兆惠為畢事，兆惠為帥被圍待援，尤不當遽引師退。諭趣富德援和闐，兆惠當就現在兵力加意奮勉，以竟全功。兆惠督諸將分道進攻，布拉呢敦棄喀什噶爾，霍集占亦棄葉爾羌同遁。兆惠師至喀什噶爾，撫定餘眾，富德亦收葉爾羌，為畫疆界，定貢賦，鑄泉幣，並分屯滿、漢兵駐守。富德師復進，追及霍集占，戰於阿勒楚爾，再戰於伊西洱庫爾淖爾。布拉呢敦、霍集占竄入巴達克山，師從之。巴達克山汗素勒坦沙初言霍集占中彈死，生獲布拉呢敦；復言兩酋已皆死，獻霍集占首。上加兆惠宗室公品級、鞍轡，並授其子侍衛。兆惠復撫定霍罕額爾德尼伯克所屬四城，並齊哩克布魯特、額德格納布魯特、阿濟畢部眾，請留兵分駐葉爾羌、喀什噶爾諸城。復定各城伯克更番入覲例。二十五年二月，師還，上幸良鄉，於城南行郊勞禮。兆惠入謁，賜朝珠及馬，從上還京。飲至，賚銀幣。圖形紫光閣。

二十六年七月，命協辦大學士，兼領刑部。旋令偕大學士劉統勛按楊橋河決。二十七年，復偕統勛勘江南運河。二十八年，直隸水災，命勘海口，疏天津、靜海諸縣水道。復命偕兩江總督尹繼善籌濬荊山橋河道。二十九年十一月，卒。上臨其喪，贈太保，謚文襄。嘉慶元年十一月，命配享太廟。

子扎蘭泰，尚高宗女和碩和恪公主，襲爵，授額駙。

阿里袞，字松崖，鈕祜祿氏，滿洲正白旗人，尹德第四子，而訥親弟也。乾隆初，自二等侍衛授總管內務府大臣。遷侍郎，歷兵、戶二部。五年，命與僉都御史硃必堦如山東勘巡撫碩色報歉收失實狀。疏言：「蘭山、郯城被水最甚，請緩徵新、舊賦，而以官帑市穀補社倉。」復命與江南河道總督高斌如江西勘巡撫岳濬等徇情納賄狀，鞫實，濬坐黜。

六年，侍郎梁詩正奏八旗兵丁當分置邊屯，復命與大學士查郎阿如奉天相度地勢。上言：「地宜耕者，吉林烏拉東北拉林、阿爾楚克，阿爾楚哈東飛克圖，齊齊哈爾東南呼蘭，西南黑爾蘇站、刷煙站，白都訥東八家子至登額爾者庫，皆沃壤；呼蘭東佛忒喜素素富林木，惟地高下各異。墨爾根寒暑早，齊齊哈爾砂磧，吉林烏拉無餘地，寧古塔山深，烏蘇裡產葠，皆不宜耕。」議政王大臣用其議，移屯自拉林、阿爾楚哈始。

八年，命如湖南勘巡撫許容劾糧道謝濟世狂縱狀，白濟世枉。命即署巡撫，歷河南、山西、山東諸省。十四年，訥親誅，令分任訥親償帑。旋以兄弟不相及，命免之。上將巡五臺，阿里袞疏請於臺懷建行宮，太原就巡撫署增建群室，上不許。阿里袞別疏薦參將傅謙，大學士傅恆弟也，上責其不當，詔切責。十五年，授湖廣總督。湖北巡撫唐綏祖為前總督永興劾罷，阿里袞白綏祖無受賕狀，永興坐黜。十六年，移兩廣總督。東莞民莫信豐謀為亂，討平之。尋居母憂，還京師。授戶部侍郎，擢尚書，歷刑、工、戶三部，兼鑲白旗漢軍都統。

二十一年四月，命軍機處行走。時上方責諸將逐捕阿睦爾撒納，定西將軍達爾黨阿出西路。五月，命阿里袞佐達爾黨阿，在領隊大臣上行走。九月，師至雅爾拉，遇賊再勝。十月，命與達爾黨阿還京師。二十二年正月，上以成袞扎布為定邊左副將軍，會師巴里坤，阿里袞仍在領隊大臣上行走。二月，達爾黨阿以失阿睦爾撒納削爵，阿里袞亦坐降戶部侍郎，旋兼正白旗蒙古副都統。

時回部大和卓木布拉呢敦、小和卓木霍集占分據葉爾羌、喀什噶爾為亂，於是沙拉斯、瑪呼斯諸部游牧與相應。九月，阿里袞與都統滿福自阿斯罕布拉克、和什特哷克取道至哈喇沙爾，搜山殺敵。復進至塔本順和爾、納木噶，俘男婦二百餘。十二月，滿福為郭多克哈什哈誘戕，沙拉斯、瑪呼斯遁庫車諸處。阿里袞復進次哈喇沙爾西南庫爾勒。二十三年正月，復進逐敵至呼爾塔克山，獲瑪呼斯得木齊額默根等。四月，阿里袞自魯克察還師，駐巴里坤。上先得伯克素賚瑪奏，阿里袞方搜捕瑪哈沁將還師，與阿里袞疏言師向呼爾塔克山不相應，上因責阿里袞中途遷延，罷侍郎，以副都統革職留任。

六月，靖逆將軍雅爾哈善攻庫車，霍集占赴援，入城守，已，復走還葉爾羌。上為罷雅爾哈善，而督定邊將軍兆惠攻阿克蘇，遂進逼葉爾羌。十一月，命阿里袞選馬三千、駝七百益兆惠軍。兆惠攻葉爾羌不克，瀕黑水結寨，霍集占為長圍困之。上聞，授富德定邊右將軍、阿里袞參贊大臣，援兆惠。是月命襲封二等公。十二月，授兵部尚書、正紅旗蒙古都統。二十四年正月，富德師至呼爾璊，霍集占出戰，五日四夜未決。阿里袞以駝馬至，乘夜分師為兩翼斫陣，斬千餘級。布拉呢敦中創，與霍集占並敗走。援兆惠全師以還。上以阿里袞送馬濟軍，如期集事，且殺賊多，加雲騎尉世職，例進一等公。七月，霍集占走巴達克山部，阿里袞與富德等帥師從之，降其眾萬二千有奇。阿里袞以五百人駐伊西勒庫爾淖爾西截隘，復分兵出其南，遇敵，奪其家屬輜重，降二千有奇。復將選兵二百逾嶺逐敵。巴達克山部旋納款，以霍集占首獻。行賞，賜阿里袞雙眼孔雀翎。

二十五年，召還京師。六月，自喀什噶爾行次葉爾羌，會雅木扎爾回酋邁喇木煽訛謂阿睦爾撒納復入阿克蘇，群起為亂。乃復還喀什噶爾，率八百人以出，至伯什克勒木，邁喇木等以千餘人拒戰，阿里袞督所部擊破之。賊入城堅守，麾兵合圍，夜四鼓，城人呼號乞降，邁喇木遁去。上獎阿里袞應機立辦，授其子拜唐阿豐升額藍翎侍衛。阿里袞旋捕邁喇木等送京師，復進豐升額三等侍衛，授其次子倭興額藍翎侍衛。十月，阿里袞還京師，授領侍衛內大臣，圖形紫光閣。二十八年，加太子太保。二十九年，授戶部尚書、協辦大學士。

時緬甸亂，南徼兵連數歲。三十一年春，將軍明瑞深入，上授阿里袞參贊大臣，馳傳至軍。二月，明瑞戰死猛臘，大學士傅恆出為經略，授阿里袞及阿桂為副將軍，並令暫領雲貴總督，率師駐永昌。朝議：「明年進兵。今歲秋夏瘴退，先收普洱、思茅邊外諸小部落。」阿里袞疏言：「邊外十三板納皆內屬不為亂，惟召散、整貝、猛勇三部附緬甸。」當用兵時，刑部尚書舒赫德在軍，與雲南巡撫鄂寧密疏議撫。六月，緬甸使頭人請款，阿里袞拒之，以聞。上命置毋答，並譴舒赫德等。七月，阿里袞疏請絕緬甸貿易，並治雲南省城至永昌道，撫慰沿邊諸土司，借帑俾市籽種牛具，皆得俞旨。十二月，阿桂兵至，共發兵出邊，未深入而還。

三十四年二月，上摘雲貴總督明德疏語，以軍中馬羸責阿里袞等，下部議奪職，命寬之。三月，傅恆至軍，與阿里袞等議進兵渡戛鳩江，西攻猛拱、猛養兩土司，向阿瓦。阿瓦，緬甸都也。偏師至猛密，夾江而下，造舟蠻暮通往來。七月，師行。初，阿里袞病瘍，上遣醫就視良愈，至是復大作。傅恆令留永昌治疾，阿里袞堅請行。師進，緬甸兵不出。十月，傅恆還師蠻暮，復進攻老官屯，駐戛鳩江口。緬甸兵水陸並至，傅恆、阿桂軍江東，阿里袞軍江西，迎戰。敵結寨自固，阿里袞率兵七百攻之，敵百餘棄寨走。把總姚卓殺敵，奪其旗，師銳進，敵四百餘亦遁。復戰，會日暮，敵不能堅守，皆引去。凡破寨三，殺敵五百餘。傅恆亦遘疾，諸將議毋更進兵，阿里袞曰：「老官屯賊寨，前歲額爾登額攻未克。距此僅一舍，不破之何以報命？」策馬行，傅恆以下皆從之，寨堅，攻不克。阿里袞疾甚，猶強起督攻，視槍砲最多處輒身當之。傅恆慮其傷，令將舟師，毋更與攻寨。十二月，卒於軍，謚襄壯，祀賢良祠。以豐升額金川功，追加封號為果毅繼勇公。子豐升額、倭興額、色克精額、布彥達賚。

豐升額，自三等侍衛襲封一等公，擢領侍衛內大臣，署兵部尚書、鑲藍旗蒙古都統。三十五年八月，命在軍機處行走。金川再用兵，定邊左副將軍溫福為帥，劾參贊大臣伍岱乖謬。上命豐升額往勘，因授豐升額參贊大臣。五月，豐升額攻東瑪寨，偽退以致敵，令章京佛倫泰、富爾賽突起偪寨，侍衛伸達蘇發鉅砲，敵驚卻，多墜崖死，遂克東瑪。六月，攻固卜濟山梁。師至色爾渠，令烏什哈達、巴三泰等左右進攻。豐升額出中路，發砲墮碉。烏什哈達等引兵出巖下，豐升額自山徑策應鏖戰，敵大奔。七月，復克色爾渠大碉及卡房百餘。卡房，敵所置堠也。旋與溫福大軍合，十月，克路頂宗、喀木色爾諸寨。復進克兜烏山梁及附近諸寨。十一月，克博爾根山，奪瑪覺烏大寨。再進克明郭宗，下碉卡九十餘。克嘉巴山，焚經樓。語詳溫福傳。十二月，授豐升額副將軍。

三十八年正月，與將軍溫福、副將軍阿桂議分道並進，溫福自功噶爾拉進攻噶爾薩爾，阿桂自僧格宗經納圍納扎木，至當噶爾拉，待溫福軍至，與合攻噶拉依。豐升額自章谷、吉地經綽斯甲布，溫福分遣參贊大臣舒常駐軍於此，與合攻勒烏圍。豐升額駐軍宜喜，於其地設糧臺，規進取。四月，考績，加太子少保。溫福師銳進，六月，次木果木。阿桂亦克當噶爾拉。上令豐升額攻大板昭，命未至，木果木師潰，溫福死之。上聞敗，命豐升額引兵自黨壩、三雜穀至巴朗拉為阿桂聲援。既聞阿桂自當噶爾拉全師而出，屯翁古爾壟，諭豐升額仍駐宜喜為犄角。

豐升額初未移軍，分兵駐智固山，防後路。阿桂以定西將軍為帥，十一月，收小金川全境。豐升額自宜喜攻克沙壩山梁碉卡，分敵勢。十二月，阿桂定策自取穀噶，而令豐升額攻凱立葉，進兵。上命豐升額以五千人往攻，三十九年正月，師次薩爾赤鄂羅山，占其南雪山，又分兵屯孟拜拉山梁。阿桂遣納木扎等將二千人與合軍。二月晦夜半，豐升額帥師自達爾扎克北山澖越石蹋雪以進。次日黎明，至凱立葉山麓。山絕險，凡大峰各置碉，見我師至且近，槍石並發。豐升額督師直前沖擊，與侍衛彰靄、明仁取第二峰，瑪爾占、伊達裡取第三峰，令領隊大臣五岱營第三峰下。捷聞，上以碉據峰巔，仰攻不易克，命留五岱於此，而移軍穀噶，與阿桂合軍攻勒烏圍。

阿桂遣諜告豐升額：「達爾扎克面當莫爾敏山，山旁地曰迪噶拉穆扎。師得此，繞出凱立葉後，夾攻易為力。」豐升額即遣兵占莫爾敏山，敵力爭，絕我師前後不相屬，卒敗敵，取迪噶拉穆扎。豐升額尋從上命移軍穀噶。六月，克色繃普，破碉十一。七月，克該布達什諾大碉。十月，自間道克墨格爾陟曰爾巴當噶西峰，破碉寨二百餘，得凱立葉山梁之半。命議敘，賚玄狐帽、貂馬褂。十一月，攻格魯古丫口，通黨壩，遂進逼勒烏圍。四十年正月，克甲爾納堪布卓沿河諸碉寨。四月，破噶爾丹寺及噶朗噶木柵十七。五月，克丫口石碉八、木城四。再進，盡隳遜克爾宗諸碉寨。敕獎其奮勉，命封號加「繼勇」字。七月，師至章噶，碉甚堅，碉外為壕三重，壕外立木柵。海蘭察攻其中，豐升額督官達色、仁和等攻其左右，毀柵覆壕以度師，緣碉側直上，自其巔俯攻，遂克之，並得其旁木城。八月，與阿桂合克勒烏圍。九月，復進向噶拉依。十二月，克格隆古科布曲山梁。四十一年正月，克瑪爾古當噶山梁。金川全部悉定。師圍噶拉依，上命加豐升額一等子，以其弟布彥達賚襲爵。尋移戶部尚書，賜雙眼孔雀翎。二月，金川酋索諾木出降，致京師。

四月，師還，賚御廝馬具鞍轡，圖形紫光閣。四十二年十月，卒，贈太子太保，謚誠武。

布彥達賚，自三等侍衛累遷武備院卿。嘉慶間，授戶部尚書、正白旗滿洲都統、步軍左翼總兵署統領。五年，卒，贈太子太保，謚恭勤。布彥達賚女為宣宗元妃，道光元年，冊謚孝穆皇后，禮成，追封三等公。

舒赫德，字伯容，舒穆魯氏，滿洲正白旗人，徐元夢孫也。舒赫德，自筆帖式授內閣中書，累遷御史，充軍機處章京。乾隆二年，疏言：「八旗生齒日繁。盛京、黑龍江、寧古塔三省土沃可耕。請將閒散移屯。並條議設公庫，以各省稅務專屬旗員，贖旗地典於民者，以官地畀無地旗丁。以十年為期，次第施行。」上以稅務專屬旗員為非是，諭曰：「舒赫德此議，但知旗人生計艱難，不知國家設關，欲稽察奸宄，非為收稅之員身家計也。朕日以砥礪廉隅勉臣工，尚恐其不能遵奉，而可以謀利導之乎？況各省稅務本未分滿、漢，旗員有廉潔者，何嘗不可派委。大抵為上者施逮下之仁，惟有勵以忠勤，示以節儉；為下者皆當早作夜思，宣力供職，以永受國家惠養。方可謂之計長久。蓋厚其生計，不可不思，而長貪以為惠下，則未見其利，而且貽害，非所以教旗員，亦非所以愛旗員也。」初，雍正間，京師設官米局，收旗丁餉米存儲平糶。舒赫德疏請復設，從之。五遷至兵部尚書，移戶部尚書。

十三年，命從經略大學士傅恆征金川，授參贊，加太子太保。十四年，師還，留辦軍需奏銷。命往雲南、湖廣、河南查閱營伍，並勘云南金沙江運銅水道。舒赫德疏言金沙江下游銅運無阻，上游四十餘灘多峻險，仍當陸運。總督張允隨言上下游皆疏通，語不實。古州總兵哈尚德因古州被水，請移城，上令舒赫德相度。舒赫德請城內外疏積水，無待移建。十月，復移兵部尚書。十五年，疏言：「定例額兵百人缺二，謂之『名糧』，為軍中公使錢。惟繕治軍器、巡防路費，每不給於用。馬兵不宜於東南，其在西北，十居其八，亦可量減。藤牌兵全無實用。擬於馬兵、藤牌兵內加增名糧，以備公用。」廷議允行。十二月，命如浙江勘海塘。十六年，命勘永定河工。又命如浙江按杭州將軍覺羅額爾登受賕狀。

十七年，命偕侍郎玉保赴北路軍防準噶爾。十八年，以準噶爾內亂，撤防，召還。命如江南塞銅山張家馬路河決。時準噶爾達瓦齊復為臺吉，所部杜爾伯特臺吉車凌等來降。準噶爾宰桑瑪木特，烏梁海得木齊扎木參、瑚圖克等追車凌，先後闌入北路卡倫。上命舒赫德如鄂爾坤治軍事，而令侍郎玉保、前鋒統領努三、散秩大臣薩喇爾佐定邊左副將軍成袞扎布。十九年春，舒赫德至軍，參贊大臣達清阿誘致瑪木特，將檻送京師，疏聞，上以瑪木特聞召即至，命釋使還。既，薩喇爾、努三帥師出邊，獲扎木參、瑚圖克，舒赫德等復疏請檻送京師。上以瑪木特誘致，扎木參等乃逐捕所得，事不同，責舒赫德謬誤，命以扎木參等囚置軍中。軍中方傳達瓦齊遣其將扎努噶爾布以五千人犯邊。成袞扎布等致書達瓦齊，言瑪木特、扎木參等以入邊被捕本末。上以為太懦，諭舒赫德等。上方以準噶爾內訌，將乘時收烏梁海，以薩喇爾本蒙古頭人，習邊事，將倚以招致。舒赫德等疏言達瓦齊復為臺吉，烏梁海等未易招致，令薩喇爾駐軍卓克索待後舉。上責舒赫德畏怯，使薩喇爾掣肘。蒙古貝勒額琳沁、公格勒克巴木丕勒以赴軍遷延得罪，舒赫德等疏言其至軍後奮勉，請贖罪。上下詔責其舛謬，並及行文達瓦齊事，下部議奪官，得旨寬免。上幸熱河，召舒赫德詣行在示方略。旋解成袞扎布將軍以授策楞。

七月，輝特臺吉阿睦爾撒納來降。舒赫德與策楞議留阿睦爾撒納及諸頭人軍中待命，以其孥移置蘇尼特。阿睦爾撒納有兄為瑪木特所獲，乞資以行糧俾赴援，舒赫德不許。是時上方欲倚阿睦爾撒納擒達瓦齊，事聞，上盛怒，詔罪狀策楞、舒赫德，略謂：「阿睦爾撒納初來降，乃以其眷屬移置戈壁南，相距數千里，使其父母妻子分析離居，失遠人歸附心。準噶爾內亂，所部叩關內附，正可示以懷柔，永綏邊境。策楞、舒赫德顛倒舛謬，至於此極！」皆奪職，以閒散在參贊大臣上效力贖罪，並籍其家，罪及諸子。二十年正月，上命阿睦爾撒納佐班第帥師討達瓦齊。阿睦爾撒納請移游牧於烏里雅蘇臺，上許之。命領隊大臣兆惠駐軍於此，予舒赫德章京銜佐兆惠。六月，師已定伊犁，諭曰：「策楞、舒赫德軍前效力，今大功已成，本欲施恩，開其自效。策楞已予都統銜，駐軍巴里坤。檢舒赫德筆札，雖無怨望語，乃效漢人習，日必記事作詩。嗣宜痛自改悔，令仍以章京留烏里雅蘇臺。」上分準噶爾故地，本眾建諸侯意，四衛拉特各為汗。阿睦爾撒納求為總統，上不許，遂叛。其妻子在烏里雅蘇臺，舒赫德偕兆惠收送京師。二十一年，喀爾喀臺吉青滾雜卜叛，驛道中梗。會察哈爾兵數百送羊至，舒赫德留之，分布諸臺站，軍報乃通。行邊至努兌木倫，護厄魯特人。掠馬者烏梁海人入邊，竄匿俄羅斯，馳檄往索。上嘉其治事尚協機宜，召還，授正黃旗漢軍副都統。

二十二年正月，上命成袞扎布為定邊將軍，逐捕阿睦爾撒納，授舒赫德參贊大臣。尋擢兵部尚書，兼鑲黃旗漢軍都統。三月，以舒赫德在軍獨具疏奏事，責其放縱，罷尚書。七月，疏請防範沙喇斯游牧內移，上斥其藉作歸計，嚴諭申戒。十二月，上以成袞扎布師久無功，詔罪狀舒赫德，略言：「舒赫德起自廢籍，初赴軍授方略，令傳諭成袞扎布，並戒其毋更恇怯。乃至軍後，諸事皆失機宜。即如招服克哷特、烏魯特等游牧，當收其馬以佐軍；乃任令屯駐山中，致兵過復叛。及朕有旨詰責，始東遮西露，往來道途，疲馬力於無用之地。舉此一端，可見諸事皆無成算。此實舒赫德未將朕旨宣示成袞扎布之所致也。舒赫德罪不勝誅，朕念成袞扎布去年擒青滾雜卜之功，貰舒赫德以不死。今奪職為兵，從軍贖罪。」

二十三年，予頭等侍衛銜，駐阿克蘇。十月，將軍兆惠逐捕霍集占，深入被圍。命定邊右副將軍富德往援，授舒赫德參贊大臣，會於巴爾楚克。舒赫德以阿克蘇通葉爾羌、喀什噶爾要隘，當設卡倫。上嘉之，擢吏部侍郎，遷工部尚書、鑲紅旗滿洲都統，賜孔雀翎。十二月，簡阿克蘇銳卒、諸路兵先至者馳援兆惠。二十四年正月，與富德合軍解兆惠圍，予雲騎尉世職。七月，命移駐葉爾羌，旋命仍駐阿克蘇。先後奏定回城賦稅，臺站酌設伯克，阿克蘇鑄騰格，以四存公，六畀回人。阿克蘇、庫車、哈喇沙爾、烏什、和闐置文武吏。皆得旨議行。尋以回部平，圖形紫光閣。二十八年，加太子太保。

二十九年，命如福建按提督黃仕簡劾廈門洋行陋規，總督楊廷璋以下皆得罪，語詳廷璋傳。三十一年，署陜甘總督，旋署戶部尚書。三十二年，如湖南北讞獄。三十三年，將軍明瑞徵緬甸，敗績，死之。上命大學士傅恆為經略，授舒赫德參贊大臣，先赴雲南籌畫進軍。舒赫德密疏議巡，忤上旨。下部議奪官，並削雲騎尉世職，命以都統銜參贊大臣，出駐烏什。

三十六年，土爾扈特汗渥巴錫等自俄羅斯來歸，眾疑其偽降，舒赫德力白無他志，命如伊犁宣撫，尋授伊犁將軍。十一月，授戶部尚書。三十八年，加太子太保，授武英殿大學士。九月，命如江南監黃河老壩口堤工。壽張民王倫叛，破臨清，命督師進剿，克之，倫自燔死。賜雙眼孔雀翎，復予雲騎尉世職，賚貂冠、黑狐褂。四十一年，金川平，圖形紫光閣。初，舒赫德為伊犁將軍，子舒寧在京杖斃二奴，得罪，上命發伊犁交舒赫德約束。及是，又以爭煤礦為山東民所訟，舒赫德縛舒寧送刑部，疏請罪。下部議奪官，命寬之。四十二年四月，卒，贈太保，謚文襄，祀賢良祠。

子舒常，始為侍衛。舒赫德議移置阿睦爾撒納妻子得罪，舒常亦奪官，發黑龍江披甲。及舒赫德召還為副都統，授舒常三等侍衛。舒赫德以佐成袞扎布無功再得罪，舒常復發黑龍江。乾隆二十三年二月，命釋還。累遷至鑲藍旗護軍統領。三十七年，將軍溫福征金川，授參贊大臣。金川平，圖形紫光閣，與舒赫德父子並列前五十功臣。舒赫德卒，令還京治喪，授工部侍郎。出為貴州巡撫，遷湖廣、兩廣總督。入為工部尚書。復出署江西巡撫，復為湖廣總督。荊州漢水決，奪官，授一等侍衛。擢都察院左都御史，改鑲黃旗蒙古都統。嘉慶初，署刑、兵二部尚書。卒，謚恪靖。

論曰：兆惠再就圍中受爵，得援師克竟其功；而為之援者，前則雅爾哈善，後則富德，顧坐法不克有終。訥親之誅也，高宗謂策楞、達爾黨阿皆愧奮，阿里袞獨內疑，遇事畏葸。然策楞、達爾黨阿先後僨事奪封，阿里袞以戰閥承世祚，豐升額繼之，慶延於後嗣。舒赫德初為御史有直聲，後出視軍，高宗屢言其懦，再被譴謫，終致臺司。功名始終之際，蓋亦有天焉。然其要必歸於忠謹，茲非彰彰可睹歟？


\end{pinyinscope}