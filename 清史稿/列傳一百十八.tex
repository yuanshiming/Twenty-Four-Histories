\article{列傳一百十八}

\begin{pinyinscope}
海蘭察子安祿奎林珠勒格德和隆武額森特普爾普

海蘭察，多拉爾氏，滿洲鑲黃旗人，世居黑龍江。乾隆二十年，以索倫馬甲從征準噶爾。輝特臺吉巴雅爾既降，復從阿睦爾撒納叛，師索之急，遁入塔爾巴哈臺山中，海蘭察力追及之，射墜馬，生獲以歸，敘功，賜號額爾克巴圖魯。累擢頭等侍衛，予騎都尉兼雲騎尉世職，圖形紫光閣。三十二年，以記名副都統從征緬甸，師出虎踞關，海蘭察率輕騎先驅，至罕塔，遇賊，殪三人，俘七人，遂攻老官屯，馘二百；設伏，殲賊四百，賊自猛密出襲我師，援擊卻之。三十三年，再出師，度萬仞關，敗賊戛鳩江，毀江岸賊居，授鑲黃旗蒙古副都統。師薄老官屯，攻賊於錫箔，毀其木柵，賊來攻，急擊之，追戮其強半，縛二人以歸。既還師，命留軍防邊。移鑲白旗蒙古副都統。

三十六年，師征金川，命自雲南赴四川與師會。三十七年六月，參贊大臣豐升額方攻美美寨，賊御戰甚力。海蘭察師至，合力奮擊，克之；乘勝毀賊寨十三，克木城，師屯其旁山岡，築卡以守。七月，敗賊策卜丹。八月，賊出貢噶山左，謀截糧，海蘭察設四伏，斬級百餘。十月，進攻路頂宗及喀木色爾，破碉卡三百餘，殲賊數百，詔嘉獎，擢正紅旗蒙古都統。十一月，進至格實迪，自色木僧格山後取瑪覺烏大寨，仰攻布喇克及扎喀爾寨，得碉卡九十。十二月，進攻明郭宗，突入寨門，焚轉經樓，直搗美諾。

小金川既定，進討大金川，授參贊大臣，從將軍溫福出西路，自功噶爾拉入。三十八年二月，趨昔嶺，道經蘇克奈，奪卡二，據木果木後山，與領隊大臣額森特軍合戰，得碉卡五，鑿冰開道，一日而至固木卜爾山。山接昔嶺麓，昔嶺多賊碉，當道碉凡十，我師遇賊碉，若山峰縱橫並列，往往為之次第，便指目。海蘭察與額森特計分兵為六隊，力攻第九、第十二碉，先下，進取第七、第八兩碉，力戰冰雪中。及暮，陽撤兵，賊下追，伏起，殪二百人。第五碉尤堅厚，海蘭察運砲轟擊，晝夜無稍休，碉乃破。移軍攻達扎克角山梁，奪獲得斯東寨。上按地圖示諸將形勢，海蘭察復移軍攻功噶爾拉山口。五月，還攻昔嶺，造砲臺高與山齊，痛殲守賊。六月，後路賊攻陷底木達，進據登春。海蘭察還御，戰正力，俄聞木果木大營有警，疾馳。次日大營陷，將軍溫福歿於陣。海蘭察令領隊大臣富興整兵出，而為之殿。夜半，至功噶爾拉總兵牛天畀營，度功噶爾拉亦不可守，合軍引退，令額森特等為前導，與富興、普爾普及天畀殿。是日暮，屯崇德。次日至美諾，與領隊博清額、五岱、和隆武合軍，馳奏請罪。上諭以「鎮靜，鼓士氣，圖恢復」。與五岱共守美諾，賊屢來攻，均戰退。

時當新敗，綠營兵多潰散。海蘭察請遣回怯卒，毋使搖亂新兵，上從其請。尋詗知阿桂方駐軍當噶爾拉，乃分兵千人，令額森特自南山往迎；又令普爾普將三百人巡鄂克什諸隘口。七月，賊大至，美諾、明郭宗俱失守，海蘭察退保日隆。上責其不能禦賊，命阿桂按治。阿桂至日隆，奏：「海蘭察當兵潰時，前後攔截，未與懦卒同潰。惟平日不能申明軍律，咎不能辭。」命左授領隊大臣，停俸。十月，命以阿桂為定西將軍，謀再舉，海蘭察偕領隊常清等將八千人自達木巴宗北山取道分三路進，奪別斯滿大小十餘寨。復與富興等攻取帛噶爾角克、底木達、布朗郭宗諸寨，師復克美諾。上嘉海蘭察奮勉，命支俸。

三十九年正月，阿桂令海蘭察將五千人自明郭宗進谷噶山擊賊，又令與保寧將二千人自喇穆喇穆橫梁繞八十餘里，攻登古山。登古山在諸山最峻，羅博瓦山與對峙，亦賊中奇險處。二月，令普爾普順山梁進，海蘭察出山後，自石罅躍登，搏賊酣戰；額森特、保寧至，合力擊賊，賊少卻；復分隊冒死沖突，射之，殪數十人，餘賊負矢遁。乃還取羅博瓦前山，攻第三、第四峰，而額森特攻第二峰，普爾普攻第一峰，俱克之。上諗羅博瓦為賊險要門戶，海蘭察力攻功最，授內大臣。

三月，從第四峰下，進攻得斯東寨，克之。四月，賊乘霧雨於山坡立兩碉，海蘭察率兵毀之。五月，於喇穆喇穆山後築柵，賊屢自林中來犯，與額森特合擊，賊披靡走。六月，攻色淜普岡，賊設大碉六，互相應。額森特克左兩碉，烏什哈達克右一碉，海蘭察獨克中三碉及附近卡寨。七月，抵色淜普，南崖石壁陡滑，督兵手足攀援上，殲東西峰守碉賊殆盡。又自喇穆喇穆山麓乘勝攻日則丫口，取碉卡百餘，賊堅守該布達什諾木城。師循山溝，海蘭察出其左，額森特出其右，官達色出中路，三道並進，遂逼遜克爾宗。上嘉海蘭察為諸將倡，屢克險要，賜號綽爾和羅科巴圖魯，並賚白金三百。

八月，偕額森特自遜克爾宗峰脊分左右翼仰攻，登碉頂，縱火毀碉卡二百餘；又旁出遜克爾宗西，逼賊寨，督兵躍進。賊穴地匿，不敢出。九月，取遜克爾宗水碉，斷賊汲道。乘勝攻官寨，賊槍石如雨，督兵奮進，額森特取其右第一寨；海蘭察左頰傷，裹創力戰，克第二寨。軍中目賊渠所居大寨為「官寨」，亦曰「正寨」，示與他碉卡別也。上以海蘭察傷甫平，即督兵攻奪堅碉，手敕嘉獎。十月，克默格爾山梁及密拉噶拉木，得大寨一、石碉四，山後凱立葉官寨亦下，復授參贊大臣。又自默格爾西進攻布拉克森及格思巴爾，焚寨落數百，於是凱立葉附近碉卡皆盡。命在御前侍衛上行走。

十一月，夜度山溝，進格魯克古丫山，崖磡壁立，督兵揉登，天明，登者六百人，賊並力拒，奪二碉，循山梁下攻桑噶斯瑪特；別遣兵自陡烏當噶山進克沙木拉渠什爾德諸寨，復督兵攻克革什戎岡及作固頂。賊寨橫越諸山，下溝上梁，鼓勇徑度，盡克諸碉寨，與丹壩軍合。十二月，抵桑噶斯瑪特山，賊於碉外設木城為護。師自柵隙發矢，或拔柵木撞之，城立毀。四十年正月，自康薩爾分路進剿，據山溝碉寨。二月，克甲爾納沿河諸寨。進攻勒吉爾博寨，海蘭察克山麓碉二。賊自噶爾丹寺來援，擊敗之。四月，將軍阿桂令往宜喜，會明亮詗兵入道，約期合攻。上賜緞二端。

尋分兵千人偕福康安赴宜喜，先取甲索賊碉，進攻得楞山岡，皆下，焚薩克薩穀大小寨落數百，西北兩路兵合。五月，攻上、下巴木通大碉，並克色爾外、安吉、達佳布諸寨，焚噶爾丹寺。六月，自榮噶爾博山梁攻巴占寨落，賊恃險拒攻，未下；紆道繞舍圖枉卡以入。海蘭察督兵進據昆色爾山梁，克果克多碉，進至拉枯喇嘛寺。再進經菑則大海，又攻章噶上下十餘寨，盡克之。合諸路兵逼勒烏圍，海蘭察自托古魯逾溝直上山梁。八月，取隆斯得寨三，分地設伏，遂克勒烏圍。

九月，整軍進攻噶拉依。初自達思裏正路入，慮賊防密，改自達烏達圍進。海蘭察繞至莫魯古上，連奪噶克底、綽爾丹諸寨，又克西里山梁並科布曲諸碉。十月，攻達噶，自中路入，分兵張兩翼出旁徑，克兩堅碉，下攻雅瑪朋寨。閏十月，據黃草坪，築柵斷賊援。賊起木城，海蘭察督兵陟山，自上壓下，克之。十一月，分道攻奔布魯木，夜迫山下，焚賊木城，遂據西里正寨。又克舍勒固租魯寨四。進攻雅瑪朋正寨，從中路設伏，偕普爾普等盡克附近寨落。十二月，克勒隈勒木通石碉，築柵至科布曲。海蘭察冒槍石進，乘勝克索隆古、得木巴爾、們都斯諸寨。賊又於布哈爾下積木設伏拒師，海蘭察分兵三道並進，立時攻破，遂取奇石磯；又遣兵悉收庫爾納、額木里多諸寨，及巴斯科官寨。四十一年正月，克舍齊、雍中兩寺。海蘭察屯兵噶拉依河岸，扼要隘。尋偕福康安、普爾普等截噶拉依右路，克大石卡，移砲進擊扎木什克寨。二月，大金川酋索諾木就縛，金川平，封海蘭察一等超勇侯，賜雙眼花翎。師還，郊勞，賜御用鞍轡馬一。飲至，賜緞二十端、白金千。圖形紫光閣，列前五十功臣。授領侍衛內大臣。補公中佐領。

四十六年三月，甘肅撒拉爾回蘇四十三爭立新教為亂，破河州，據華林山。命大學士阿桂視師，疏請以海蘭察自佐。上已命為領隊，馳驛詣軍前。四月，抵蘭州，督兵攻龍尾山，賊伏穴中守。阿桂至，令海蘭察盡護諸軍。五月，偕明亮、額森特等分左右翼陟山殺賊。復逾水磨溝，猝上華林山，賊駭，傾穴出；師陽退，賊來逐，還兵擊之，殲賊甚眾。賊被創鉅，望見海蘭察乘馬出陣，輒先驚竄。閏五月，將阿拉山馬兵繞出華林山江南潛伏，候賊至，突出壕殺賊；又督屯練兵取賊卡四，步戰中槍傷。上憫其勞，諭阿桂撫慰。賊據大卡負嵎，海蘭察單騎至五泉山審度，還向華林山暫伏壕中，詗賊還，急起猛攻，遂克之。入賊營，焚所居板屋。賊退保華林寺，督兵逼寺立柵，殲賊眾，馘渠傳示各回民。賊平，上諭獎海蘭察功，官其子安祿三等侍衛。四十九年四月，甘肅回復私起新教，聚眾滋事。命尚書福康安視師，授海蘭察參贊大臣。賊屯靜寧底店，海蘭察督巴圖魯侍衛等進逼賊巢，設伏痛殲之，遂破石峰堡，擒賊渠張文慶等。擢安祿二等侍衛，予騎都尉世職。

五十二年，臺灣林爽文為亂，命將軍福康安視師，仍授海蘭察參贊大臣。十月，渡鹿仔港，登岸後三日，率巴圖魯二十人至彰化八卦山察地勢。賊方於山上築卡，海蘭察躍馬登，賊擁至，發箭殪數賊，餘驚遁。上以其能用少擊眾，諭獎之。十一月，自笨港開道，同福康安援嘉義，分隊五，沿途搜剿，自侖仔頂、侖仔尾逼至牛稠山，賊萬餘阻溪守。海蘭察越溪徑上山梁，攻克賊柵，賊遁，追至大排竹，盡焚賊藔，嘉義圍解。上嘉海蘭察身先士卒，勇略過人，進二等超勇公，賜紅寶石頂、四團龍補褂。

十二月，剿城西大侖莊及海岸賊，又焚城東興化店、員林賊莊，督兵直剿北路。時賊屯中林，尤剽悍，海蘭察冒槍石馳剿，克之。大埔林、大埔尾諸莊賊俱潰。收斗六門，抵水沙連，賊已遁。尋蹤搜捕，見賊渠方乘馬執幟，射墜馬，獲以歸。進攻大里杙，林爽文起事地也，殲賊目數十、賊黨二百。林爽文逃入番社，即自內山平砦仔逐賊至集集埔。賊砦前阻大溪，海蘭察策馬逕渡，盡殲砦中賊，追十餘里，至浩淮角，焚草藔千。進剿小半天山寨，海蘭察遍歷東勢角山峰獅子頭、打鐵藔、叚骨、合歡諸社，至極北炭窯，捕治餘賊。五十三年正月，得爽文於老衢崎，檻送京師。上念海蘭察功，解佩囊賜之。二月，還兵至南路，自彎里社至極南瑯嶠，執賊渠莊大田，磔於市。臺灣平，賜紫韁、金黃辮珊瑚朝珠，再圖形紫光閣。

五十六年，廓爾喀侵後藏，仍以福康安為將軍，海蘭察為參贊大臣，率巴圖魯侍衛及索倫兵千人往討。出西寧，明年三月，抵後藏。閏四月，抵第哩浪古。與福康安分往絨轄、聶拉木察地勢，定策自濟嚨進兵。海蘭察偕阿滿泰出中路，賊兩碉前後相輔，師奪前碉，賊守後碉不出；督兵毀旁垣入，短兵接，殺賊目三、賊兵二百，進屯擦木。乘勝克瑪噶爾轄爾甲山梁，賊渠率眾陟山，我兵暫伏，賊至山半，橫擊之，賊且戰且退，海蘭察疾馳下擊賊，斬賊渠七、賊二百餘，俘三十。海蘭察馬足中槍，上聞，戒以「接仗時宜持重，毋輕冒險」。

師進攻濟嚨官寨，海蘭察與臺斐英阿督索倫兵往來沖擊，自丑至亥，克之，斬賊六百，俘二百。自濟嚨進至索喇拉山，山下有石卡。師直攻之，賊棄卡奔。逐至熱索橋，賊撤橋，攻之不及。海蘭察密令阿滿泰等東越峨綠山，自上流潛渡，賊駭奔，墜河者甚眾。師悉渡，遂據熱索橋，進至密哩頂，越崇山數重，抵旺噶爾，深入八百七十里，不見賊。旺噶爾西南有大川橫亙，北曰旺堆，南曰協布魯，迤東為克堆寨，賊各築卡以守。師至旺堆，賊扼河抵御，不得渡，乃留兵牽賊；密從上游縛木以濟，出賊不意，直薄克堆寨，大敗之。六月，督兵自協布魯進，由噶多東南越雅爾賽拉山，晝夜行，至博爾東拉前山。賊築木城三、石卡七，據要隘，乃轉從山巔下臨賊卡，與阿滿泰上下夾擊，諸城卡盡下；乘勝逐賊至瑪木拉，殺伏賊百餘人。師屯雍雅山，廓爾喀乞降，拒不許。七月，進攻噶勒拉山，三道皆勝。逐賊至堆補木山，奪其卡。山下為帕朗古橫河，賊扼橋以拒。官兵奪橋渡，馳上甲爾古拉山；別兵從上游潛渡，抵集木集山，合軍。賊來侵，往來迎擊，戰兩日夜，越大山二，克木城四、大小石卡十一，戮賊目十三，斃賊六百，俘十七。廓爾喀渠畏懼，力請降，詔許之，進海蘭察一等公。

五十八年三月，卒，謚武壯。復圖形紫光閣，甫成，上制贊嗟惜，諭曰：「海蘭察以病卒，例不入昭忠祠。念其在軍奮勉，嘗受多傷，加恩入祀。」

子安祿，襲公爵，授頭等侍衛。嘉慶四年，佐經略勒保征四川教匪，戰屢有功。賊渠茍文明等窺開縣，安祿與總兵硃射鬥合軍逐剿，賊不敢東竄。十一月，與射鬥逐賊枯草坪，乘雨登汪家山殺賊，賊多墜崖死。安祿望見數十賊匿山溝，率數騎逐之，賊潰散，獨策馬從其後，數賊自林中出，安祿倉卒中矛死。謚壯毅，賜白金千治喪，加騎都尉世職，合前賜騎都尉為三等輕車騎尉。是時奎林子惠倫亦戰沒。上以二人皆名將子，與烏合亂民戰，沒於行陣，深致惜焉。

奎林，字直方，富察氏，滿洲鑲黃旗人，承恩公傅文子也。自拜唐阿襲雲騎尉，擢雲麾使，襲承恩公爵，授御前侍衛。累遷鑲白旗護軍統領，管理健銳營。

乾隆三十七年，授領隊大臣，從副軍阿桂征金川，與侍衛和隆武攻納圍山梁，攻當噶爾拉。木果木師潰，命阿桂為定西將軍，召奎林入咨軍事。旋命佐副將軍明亮出南路，自墨壟溝進攻得里。賊築碉山嶺，奎林率兵晝伏夜行，至其側，突擊破之。攻拉約，夜渡河，鼓譟，克賊壘，遂抵僧格宗，連破石碉，獲軍糧火藥。時阿桂復美諾，明亮遣奎林往會師。復從明亮攻斯第，奎林率第一隊兵先占班得古水泉，與賊持兩晝夜，涉險鏖戰，飛石傷脊。兩賊握利刃突前，侍衛珠勒格德射之，殪，餘賊驚逸。上諭嘉奎林勇猛。攻達爾圖，賊碉綿亙數里，奎林冒雨先登，立拔第一碉。官軍乘勢疾擊，克碉十五，俘賊目八，獲糧械無算。復自木克什山梁進克賊碉一，中槍傷頂，上諭曰：「奎林平日戰甚力，今頂傷中要害。」時富德軍於馬爾那，令奎林代防，即以富德佐明亮擊賊。旋授鑲紅旗漢軍都統。

傷愈，復從明亮攻宜喜。阿桂遣領侍衛內大臣海蘭察會奎林度地勢，約兩軍隔河夾擊，直搗勒烏圍。勒烏圍、噶拉依，兩金川渠所居地也。奎林分攻甲索，又自薩克薩穀攻得楞，賊棄碉竄，乘勝追躡，墮崖死者相枕籍。攻基木斯丹當噶，奪碉二、卡九，又奪茹寨麥田十餘里，賜繃武巴圖魯名號。復趨噶西喇嘛寺，拔沙爾尼溝碉卡。阿桂破勒烏圍，奎林偕明亮、和隆武等攻扎烏古山，未克，請益兵。上諭奎林、和隆武：「毋以勇往好勝，愧激輕進。雖云『不入虎穴，焉得虎子』；亦當番度機要，權利害而行，不可冒昧。」旋自什扎古進兵，偕和隆武自山溝潛行，登其巔，碉內賊無一脫者。上諭明亮、奎林、和隆武：「宜黽勉立勛，毋讓西路專美！但當度利害，不可但知輕進。」進克扎烏古山梁。再進據納木迪、斯底葉安，奪三十餘寨。又自耳得穀下擊賊碉卡，斃賊百餘。復自碾占進攻，達撒谷，拔碉卡三十，斃賊百。趨獨古木思得，賊潰，平山上下八十餘寨。師經乃當，降其渠。攻甲雜，俘賊酋，降其眾千餘。克卡拉爾，抵舍斯滿，賊出降。奎林繞山巔行三百里，至底角河沿，撫定寨落數百，遂與阿桂軍合圍噶拉依。上加奎林一等男，命其子崇倫承襲，並賜雙眼花翎。遂俘金川酋索諾木。師還，凱旋，上郊勞，賜文綺十二、銀五百、御用鞍轡馬一。圖形紫光閣，列前五十功臣。授右翼前鋒統領，擢理籓院尚書。

四十五年，出為烏魯木齊都統。驍騎校常福杖斃披甲多羅，奎林論劾，上以多羅不孝，罪當死，責奎林誤劾。改授烏里雅蘇臺將軍。坐在烏魯木齊失察各州縣浮報糧值，命以公爵畀其叔傅玉承襲。復授烏魯木齊都統。遷伊犁將軍。

奎林貴戚有軍功，耆酒躁急。五十二年，參贊海祿疏劾，上命烏魯木齊都統永鐸勘奏。逮至京師，命諸皇子、軍機大臣會刑部按治，獄成，奎林坐擅殺罪人，擬杖；海祿所劾不盡實，亦有罪，坐誣告，死罪，未決，擬流；帝以奎林孝賢皇后侄，而祿海所論劾不盡虛，擬罪乃反重，失平，命俱奪職，在上虞備用處拜唐阿上效力。旋授奎林藍翎侍衛，再遷臺灣鎮總兵。時林爽文亂甫平，多盜，為民害。上欲嚴懲之，諭奎林：「勿拘泥，勿姑息，有犯必懲。」奎林屢捕治劇盜，復論誅裨將坐贓及營兵之為盜者，稱上旨，加提督銜。五十六年，擢福建水師提督。師征廓爾喀，改授成都將軍、參贊大臣，帥師入藏。五十七年，行至江卡，疽發於頂，遂卒，謚武毅。

珠勒格德，鈕祜祿氏，滿洲正白旗人。以三等侍衛從軍。其救奎林也，上命擢一等侍衛，賜號扎克博巴圖魯。戰於木克什，據水卡，斷賊汲道，設伏以待。賊乘霧分道來犯，守碉兵御之，伏起；賊復自山下援，珠勒格德突入陣，刃三人，大敗之，遂克木克什山下碉。復與都統和隆武等襲取日旁山後碉十餘，日旁近勒烏圍，賊碉寨相望，後路必爭地也。授正紅旗蒙古副都統。奎林攻什扎古，珠勒格德與和隆武設伏瑯谷，奎林兵至，夾擊，破木城；進攻扎烏古，克賊碉四、卡八。自日新滿至巴扎木，賊碉林立，珠勒格德與和隆武分兵進，連克賊碉十七。金川平，圖形紫光閣，禦制贊猶及救奎林事。尋卒。

和隆武，馬佳氏，滿洲正黃旗人，寧夏將軍和起子也。初隸鑲藍旗，以和隆武功，高宗命以本佐領抬入正黃旗。凡抬旗，或以功，或以恩，或以佐領，或以族，或以支，皆出特命。和隆武襲一等子爵，授三等侍衛。

乾隆三十七年，從護軍統領明亮征金川，自墨壟溝攻甲爾木山梁。師分道而進，和隆武為領隊侍衛，明亮攻美諾喇嘛寺，和隆武傍水夾攻，賊潰而復聚，盡殲之，夜克美諾諸碉寨，復分攻納圍正面山梁，敗賊於鳩寨，奪碉五十餘，遷鑲藍旗蒙古副都統。旋收僧格宗。從富德攻克絨布寨北沃什山、摩格、孟格、里格、穆圖德宗，進攻卡角。從奎林等取斯第，賊迎戰，和隆武麾眾蕩決，矢盡，以矛斗，被創，賜玉搬指、荷包。進攻克木克什第一碉，賜黃馬褂。師攻日旁，和隆武自周叟繞出其後，突入碉，賊驚潰，槍石不及施，短刃相搏，循山逐賊碉十餘，隳二百餘，日旁賊殲焉。復偕珠勒格德攻穀爾堤諸地碉寨，盡克之。上屢詔嘉眾，授正藍旗蒙古都統。進攻得楞以南碉卡，又進攻額爾替山梁，殺賊甚眾。賊據石真噶，和隆武與奎林乘勝運砲，軍甚囂，分隊突出攻據之，賊奔潰。四十年七月，阿桂師逼勒烏圍，而和隆武與明亮、奎林合軍出北路，自扎烏古山進。語已具奎林傳。

四十一年，金川平，進和隆武三等果勇侯，賜雙眼花翎。師還，賜御用鞍轡馬一，並賚銀幣。圖形紫光閣，列前五十功臣。出為寧夏將軍，移吉林將軍。卒，謚壯毅。

額森特，臺褚勒氏，滿洲正白旗人。以前鋒馬甲從征伊犁。右部哈薩克與塔什罕相攻，參贊大臣富德使額森特諭哈薩克內附，使入覲，額森特護至京師。擢藍翎侍衛。遷二等侍衛。乾隆三十四年，從經略大學士傅恆征緬甸，攻老官屯，賊出戰，額森特率索倫兵擊敗之。

三十六年，從定邊右副將軍溫福征小金川，攻巴朗拉，奪其東山峰，毀碉，賜號丹巴巴圖魯。師取達木巴宗，額森特由別道出山北，連破碉卡。至資哩，合師，奪北山。賊乘夜築卡，將兵邀擊，賊數百踵至，三卻三進，額森特中槍，力擊敗之，遂克資哩。復策取普爾瑪寨。攻東瑪，連戰敗賊，擢頭等侍衛。賊分兩道出戰，伏兵逆擊，賊大敗；薄其碉，身被創，大呼殺賊，遂克東瑪。進克美美卡，拔路頂宗山碉，授鑲黃旗蒙古副都統。至博爾根，奪山巔大寨。夜渡水，仰攻納拉覺山，克碉十二、卡十五。擊格實迪，破公雅山。逾木爾古山麓，取溝內寨卡，據嘉巴山，授領隊大臣。

小金川平，復從將軍溫福至功噶爾拉山。功噶爾拉者兩金川接壤要隘也，峰陡絕，積雪封徑，賊碉扼險。額森特督兵直上，副都統烏什哈達繼之，漸克旁碉，戰於固木卜爾山，敗賊。從溫福移營木果木，會攻昔嶺，賊碉密布，與海蘭察合攻，冰雪中相持數十日，木果木軍潰。副將軍阿桂在當噶爾拉，全師撤駐翁古爾壟。上命阿桂為定邊將軍，再進，額森特與總兵海祿奪北山橋卡。總兵成德至，三路合攻阿喀木雅山，乘勝取木蘭壩，平鄂克什官寨。師至路頂宗，額森特越山攀堞躍入，刃賊數十，墮崖死。進攻明郭宗，遂復美諾，授正紅旗護軍統領，賜御用黑狐冠。

偕海蘭察至穀噶山下，有橫梁曰喇穆喇穆，峰勢峻險。海蘭察與侍衛公保寧從旁進，額森特當其前，夜乘雪影穿箐越險，直前奮擊，轉戰至黎明，已二十餘里，始見高峰列大碉九，繚石墻。俄雪又作，乘晦抵碉趾，賊不敢出，乃攻取其左、右山梁及附近儹巴拉克山峰。夜擊梁東色依谷山，與海蘭察兵合。海蘭察據登古山，與羅博瓦山相對，險特甚。共率兵由石罅躍登，林中砲石如雨，及第三峰麓，賊數百分隊迎擊，卒敗之，攻克第二峰碉。上獎其奮勉，授散秩大臣。進剿得斯東寨，斫寨門，縱火，賊出，殺之。雪夜，賊劫副將常祿保營，額森特聞槍聲赴援，賊敗走。賊乘雨霧建二碉於羅博瓦山，額森特與海蘭察率兵八百，夜雨中薄碉，毀墻入，賊驚竄，平其碉。賊夜劫烏什哈達營，追擊敗之。

賊於羅博瓦峰下色淜普大岡置大碉六，左右相應援。海蘭察克其中三碉，額森特克其左二，烏什哈達克其右一，山砦皆平，上嘉之，制詩紀事。額森特於大雨中攻色淜普左偏，砍柵進，克二木城，遙見該布達什諾各砦煙起，知海蘭察兵至，遂乘機奪筆郎納克、該筆達烏諸砦，改墨爾根巴圖魯，賜白金二百。

師圍遜克爾宗，額森特與海蘭察毀平房、碉卡二百餘。克水碉，攻官寨，自叢木中驟逼寨墻，賊死戰，額森特傷鼻及足；撲第三寨，賊舉槍折其弓弰，傷指，易弓，連斃數賊。上以額森特被傷能易弓射賊，手詔嘉獎，賜貂冠、猞猁猻褂。攻默格爾山，與海蘭察共攻克密拉噶拉木碉及凱立葉官寨。敗勒烏圍援賊，馘百餘，授參贊大臣。乘勝取布拉克森及格斯巴爾二山，毀山下羅卜克鄂博溝口七碉，於是凱立葉上下及附近寨落皆平。上獎其奮勉超群，命在乾清門行走。

復與海蘭察分隊乘月黑度山溝，入格普古丫口，得碉卡十二。抵桑噶斯瑪特，破石城、木柵，奪擦庸、群尼二寨。攻上下巴木通，克之。下寨落百餘，賊不敢復拒。至直古腦山頂，與福康安兵合，直趨勒烏圍賊巢。賊負高阻深，力戰克之。額森特負傷不能乘馬，上命駐守勒烏圍。額森特隔河見明亮兵攻阿爾古，發砲助之。上聞，曰：「額森特不分畛域，無愧為參贊！」額森特望見攻西里官兵得捷，率保寧、常祿保等攻西里山麓，克其木城。勒烏圍前山曰克爾古什拉斯者，取噶拉依正道也。賊於山上城碉密布，額森特攻克之。乘勝取格隆古。師將逼賊巢，賊恃布哈爾、則朗噶克為門戶，斫木塞道。額森特率諸將烏爾納、那木扎、彰靄等進攻，賊伏積木中，發槍如雨。額森特乘柵以登，設伏兵夾擊，賊遂驚潰。進克喀爾巴山後，毀附近寨落，遂薄噶拉依。上嘉額森特勇，封一等嫺勇男，世襲。金川平，賜御用鞍馬、緞二十端、白金千。圖形紫光閣，列前五十功臣。

四十六年，循化回蘇四十三因爭立新教為亂，破河州，命從大學士阿桂討之，額森特與海蘭察、明亮等分攻華林山，力戰被傷。賊平，進三等子。四十七年，卒。

普爾普，額爾特肯氏，蒙古正黃旗人。父巴圖濟爾噶爾，本額魯特杜爾伯特部宰桑。來降，隸蒙古正黃旗。從征準噶爾，討霍集占，皆有功。官至內大臣，賜騎都尉世職，圖形紫光閣。

普爾普自閒散再遷三等侍衛。從征緬甸，擢御前侍衛，授公中佐領。乾隆三十七年，命率額魯特兵詣金川，從定邊右將軍溫福進討。師攻達克蘇，普爾普奪賊卡，斷賊來路。從參贊大臣豐升額攻明郭宗，命為領隊侍衛，偕巴雅爾取明郭宗南寨，加副都統銜。進攻噶爾拉，經丫口，盡得賊卡寨。偕副都統海蘭察攻昔嶺，克要路碉二。普爾普與海蘭察、額

前山曰克爾古什拉斯者，取噶拉依正道也。賊於山上城碉密布，額森特攻克之。乘勝取格隆古。師將逼賊巢，賊恃布哈爾、則朗噶克為門戶，斫木塞道。額森特率諸將烏爾納、那木扎、彰靄等進攻，賊伏積木中，發槍如雨。額森特乘柵以登，設伏兵夾擊，賊遂驚潰。進克喀爾巴山後，毀附近寨落，遂薄噶拉依。上嘉額森特勇，封一等嫺勇男，世襲。金川平，賜御用鞍馬、緞二十端、白金千。圖形紫光閣，列前五十功臣。

四十六年，循化回蘇四十三因爭立新教為亂，破河州，命從大學士阿桂討之，額森特與海蘭察、明亮等分攻華林山，力戰被傷。賊平，進三等子。四十七年，卒。

普爾普，額爾特肯氏，蒙古正黃旗人。父巴圖濟爾噶爾，本額魯特杜爾伯特部宰桑。來降，隸蒙古正黃旗。從征準噶爾，討霍集占，皆有功。官至內大臣，賜騎都尉世職，圖形紫光閣。

普爾普自閒散再遷三等侍衛。從征緬甸，擢御前侍衛，授公中佐領。乾隆三十七年，命率額魯特兵詣金川，從定邊右將軍溫福進討。師攻達克蘇，普爾普奪賊卡，斷賊來路。從參贊大臣豐升額攻明郭宗，命為領隊侍衛，偕巴雅爾取明郭宗南寨，加副都統銜。進攻噶爾拉，經丫口，盡得賊卡寨。偕副都統海蘭察攻昔嶺，克要路碉二。普爾普與海蘭察、額森特、巴雅爾、烏什哈達、馬全、阿爾納素戰尤力。復與諸將攻斯達克拉、阿噶爾布里、碩藏噶爾山梁，克之。進攻色布色爾山梁，得賊碉十餘。羅博瓦者，金川渠所恃為門戶者也，師進，悉據其諸峰，授散秩大臣。賊劫副將常祿保，援擊敗之。與海蘭察合攻喇穆喇穆，射殺紅衣賊渠。又拔該布達什諾木城二，賜御用黑狐冠。賊劫我軍所置卡，與烏什哈達赴援，賊潰。攻遜克爾宗，中創，復攻舍圖旺，斷遜克爾宗去路。偕臺斐英阿等攻章噶，得賊寨二十餘。又克隆斯得寨，賊貯鉛丸火藥處也，遂偕臺斐英阿等克勒烏圍，賜什勒瑪咳巴圖魯名號。進攻阿穰曲強達巴，克大碉三、木城四。仰攻西里山峰，賊越碉竄，普爾普逐捕，所殺傷過當。攻舍勒圖租魯，得碉一；攻開布智章，得寨一。又克薩爾歪，阿結占賊寨，據勒隈勒木通、科布曲山梁，斬獲甚眾。四十一年正月，合諸軍圍噶拉依，普爾普出其右，與海蘭察築壘逼賊巢，遂克之。金川平，封三等奮勇男，世襲。圖形紫光閣，列前五十功臣。

師還，上郊勞，賜御用鞍轡馬一。授正紅旗護軍統領，正白旗滿洲副都統，賜雙眼花翎。四十三年，扈蹕謁泰東陵。離營住宿，坐奪雙眼花翎。林爽文之亂，授領隊大臣，命從將軍福康安赴臺灣援嘉義，解圍，克大里杙。爽文逃小半天山頂，同海蘭察進攻，賊拒戰，山路險惡，普爾普率廣東兵及屯練降番攀木柵先登，賊潰，遂擒爽文。進軍瑯嶠，追剿賊目莊大田，賊來劫營，普爾普於大武壟隘口沖殺，敗之。諭於臺灣嘉義建生祠。事見福康安傳。大田就擒，臺灣平，再圖形紫光閣，晉封二等男，襲一次，以三等男世襲。五十五年，卒。

論曰：海蘭察勇而有智略。每戰，微服策馬觀敵，察其瑕，集兵攻之，輒勝。平生惟服阿桂知兵，福康安禮先焉，乃為盡力，師所向有功。奎林亦孝賢皇后諸侄，剛而不撓，勛名與群從並。和隆武、額森特、普爾普皆以克敵功最受封爵。乾隆中多將材，此尤其魁傑也。


\end{pinyinscope}