\article{志一百}

\begin{pinyinscope}
○食貨六

△征榷會計

征榷清興，首除煩苛，設關處所，多仍明制。自海禁開，常關外始建洋關，而釐局之設，洋藥之徵，亦相繼而起。三者皆前代所無，茲列著於篇。至印花稅、煙酒加徵，均試行旋罷，不具載。

常關。順治初，定各省關稅，專差戶部司員督徵。左、右兩翼，張家口稅，差滿官督徵。時京師初定，免各關徵稅一年，並豁免明季稅課虧欠。嗣浙、閩以次蕩平，復禁革明末加增稅額，及各州縣零星落地稅。三年，革明末加增太平府姑溪橋米稅、金柱山商稅。四年，定戶、工各關，兼差滿洲、漢軍、漢官。八年，減定關差員數，並停止關差議敘。九年，並西新關、江寧倉為一差，停獨石口差。嚴關差留用、保家委官之禁。凡額設巡攔，各制號衣、腰牌。

十年，令各關刊示定則，設櫃收稅，不得勒扣火耗、需索陋規，並禁關役包攬報單。十一年，用給事中杜篤祜言，清釐關弊四事：一，裁吏役；一，查稅累；一，關差回避本藉；一，批文核對限期。十六年，移潘桃口於永平，移古北口於密雲，並設關徵木植稅，十分取二。十七年，裁永平、密雲新關，歸並古北口兼督管理。十八年，定各口木植什一而稅。停臨清磚差。其板閘稅交北河分司徵收。

康熙元年，移設河西務於天津，更名天津關。更定各關兼差滿、漢官筆帖式各一，由六部咨送輪掣，停蒙古、漢軍差。其張家、殺虎二口，專差滿、蒙官。二年，定盤詰漕船，止於儀真、瓜州、淮安、濟寧、天津五關。免外國貨物入崇文門稅。四年，嚴禁各關違例徵收，永免溢額議敘之例。五年，命各關稅均交地方官管理。於是崇文門歸治中，天津歸天津道，龍泉等歸井陘道，紫荊歸直隸守道，臨清歸東昌道，挖運歸通薊道，居庸歸昌密道，西新歸鎮江道，蕪湖歸池太道，揚州歸驛傳道，滸墅歸蘇昌道，淮安歸淮海道，北新歸浙江布政使，荊歸荊州同知，九江歸九江道，贛歸吉南贛道，太平橋歸南雄知府，遇仙橋、浛光廠歸韶州知府，各稽徵稅課。又裁古北口差歸密雲縣管理，惟兩翼、張家口、殺虎口如故。只差戶部司員，申令直省關刊示稅則。罷崇文門出京貨物稅。

八年，臨清倉歸並臨清關。以給事中蘇拜言「地方官兼關稅，事務繁多，且恐畏懼上司，希圖足額，派累商民」，復定稅額較多之滸墅、蕪湖、北新、九江、淮安、太平橋、揚州、贛、西新、臨清、天津、鳳陽倉，仍差部員督徵，餘如故。是年定關差缺出，以六部俸深司員輪掣，其差過之員，不準重差。又定關差考覈法：欠稅不足半分者罰俸；半分至四分，分別降調；五分以上革職。旋又定不及半分者降留，全完者紀錄。凡部差官員，不令督撫管轄。

九年，定淮安關兼轄淮安倉及工部清江廠，兩翼專差滿官筆帖式。十年，裁西新戶關歸並龍江工關，裁蕪湖工關歸並蕪湖戶關，各兼理。既而改鳳陽倉歸鳳陽知府，正陽歸通判，臨淮交大使徵收，停差部員。十七年，裁北河分司，臨清閘稅歸濟寧道兼管。十九年，開山東海禁，令查船戶匿稅。差滿部員督收潼關、山海關稅課，潼關兼轄大慶關、龍駒寨稅務。二十一年，移九江關駐湖口，停潼關、山海關部員差，仍歸地方官管理。鳳陽仍差六部滿員。二十三年，更定各關輪差各部院司員例。

是時始開江、浙、閩、廣海禁，於雲山、寧波、漳州、澳門設四海關，關設監督，滿、漢各一筆帖式，期年而代。定海稅則例，免海口內橋津地方抽稅，分設西新、龍江二關課稅專官。二十四年，西新仍歸戶部。免外國貢船稅，減洋船丈抽例十之三。二十五年，定州縣海船隱匿處分。時海禁初開，沿海漁船，州縣既徵漁課，海關復稅梁頭，民甚苦之。上用福建巡撫張仲舉言，定漁船五尺以上，梁頭稅統歸地方官徵收。先是康熙四年罷抽稅溢額議敘例。至十四年，又定溢額多寡，分別加級升用。及是，上以苛取累商，復停止溢額議敘。二十六年，滸墅監督桑額徵收溢額二萬一千有奇，上以擾累閭閻，罪之。永減閩海稅額六千四百兩有奇。二十八年，蠲沿海魚蝦船及民間日用物糊口貿易之稅，著為令。先是沙溝於二十六年歸並淮關，其朦朧、軋東、岔河等處悉免稽查。至是以沙溝系朦朧、軋東總匯，不宜再增一稅，將朦朧歸海關，軋東歸淮關，沙溝免稅。復歸並西新戶關於龍江工關。

三十三年，仍差部員督收山海關稅，張家口稅歸宣化府兼收。三十四年，分設浙海關署於寧波、定海，令監督往來巡視。三十五年，定洋海商船往天津運米至奉天者，但收貨物正稅。三十六年，嚴關差官自京私帶年滿舊役謀占總科庫頭之禁。三十七年，永減粵海關額稅三萬二百兩有奇。三十八年，上恐各關差苛取瘠商，停罷額外盈餘銀。設河寶營，差滿官督收大青山木稅。四十年，裁陜西三原縣商稅，歸潼關、龍駒寨、大慶關兼收。裁通會河分司，通州木廠歸通永道管理。四十一年，大青木稅歸並殺虎口兼轄。

四十六年，以金州、牛莊交山海關監督巡察越關漏稅。設渝關於重慶，歸川東道徵收木稅。四十七年，仍差工部司員督收荊關稅。五十三年，以臨清關稅缺額，改歸巡撫監收。未幾，鳳陽、天津、杭州、荊州、江海、浙海、淮安、板閘及淮關，先後改交各巡撫監收。停瓜州稅，裁稅課大使。定臺灣收泊江、浙等省商船，經過廈門就驗者不重徵。福建糖船至廈門者，赴關納稅，其往江、浙貿易者免徵。設橫城稅口，歸山海關監督監收，增稅千兩，作為定額。六十一年，禁各番部落夾帶硝磺軍器出邊，其進口稅許從輕減。

雍正元年，移湖口關於九江，並設大孤塘分口。裁淮安、北新、鳳陽、天津、臨清、江海、浙海、荊州各關加增贏餘銀。嚴禁各省關及崇文門胥役分外苛求。是年定各關稅務俱交地方官管理，惟崇文門仍差內務府官；山海關、兩翼，古北、潘桃、殺虎三口，暨打箭爐，仍差部員。盛京呼爾哈河木稅，亦交將軍、府尹委沿河官徵收。明年，淮安仍差部員，滸墅改歸蘇州織造，鳳凰城中江稅，派盛京部員各督收。河西務運糧船料，改於通州徵收。三年，以暹羅進獻稻種果樹等物，免回空壓載貨物稅。禁邊關城門索取蒙古貢物稅，其假名匿稅者罪之。五年，宿遷關歸並淮關徵收，由徬稅交地方官管理。河寶營木稅，由殺虎口監督徵收。奉天牛馬稅，改差部院司員。

六年，更定臨清關米麥雜糧船稅。定各關稅則。龍江、西新二關，交江寧織造兼管。永免暹羅米稅。七年，夔州關改委專員督收。南北二新關交杭州織造兼收。移荊州之徐關於田家洲，更名田關。江蘇廟灣稅歸淮關兼管。定閩海關減折船稅丈尺例。裁古北口監督，交密雲縣徵收。以潼關商稅浮於部例，相安已久，照現徵之數，著為令。移潘桃口正關於潘家、桃林二分口徵收。八年，減各關餘平銀之半，革除天津戥耗例外徵收。定落地稅搜求溢額議處例。嚴黃金出洋之禁。十年，設交城縣水泉灘木廠，武元城設立稅口徵收。十一年，改天津關歸長蘆鹽政管理。十三年，設居庸關稅課大使，定潘桃、古北、殺虎三口給商印票，兼滿、漢、蒙三體文字。山東海口各州、縣、衛設兩聯印票，填註客商年貌籍貫、船隻字號、梁頭丈尺、豆石數目、出口年月，分給商船，回日查銷。

乾隆元年，革除龍江、西新二關衙規票銀。初，外洋夾板船到粵，起其砲位，候交易事畢給還。其稅法每船按梁頭徵銀二千兩左右，貨稅照則徵收。革除額稅外另徵置貨銀加一繳送稅。定閩省漁船稅，分上、中、下三則起科，除額外重徵。定各省稅課則例頒行。定九江、贛州二關三聯稅單例，一給商人，一交撫署，一存稅署。準張家口、居庸關收取車馱貨物過稅飯錢，以資養贍。禁偷運米穀接濟外洋，分別擬罪有差。免沿海採捕魚蝦單桅船稅。二年，定米穀稅，凡遇地方旱澇，米穀船到即放行，俟成熟後照舊徵收。永停徵廣東開建、恩平二縣米船稅。三年，裁滸墅關之轉水、柏瀆二口，改瓜州由閘稅歸兩淮鹽政。九江差內務府司員，蕪湖、鳳陽派部員，各管理監督。四年，定歸化城木稅額，歸殺虎口徵收。五年，復差部員監督荊關。用御史陸尹耀言，嚴捏名討關之禁。

六年，復定考覈關稅贏餘例，清查外省私增口岸。免領帑採銅錫鉛及米穀稅，仍徵船料，惟黃豆非麥秫比，雖歉歲照常徵收。改宿遷之豐、沛、蕭、碭四縣陸稅，仍交各縣分徵。永禁龍江關木稅飛量法。定各關贏餘，比較上年數目考核，著為令。七年，永免直省關豆米額稅。復設通州分司之黃村，臨清關之德州、魏家灣、尖塚、樊口等口岸。免徵臨清關船料。以揚州關歸兩江總督遴員徵收。停止閩海關之南山邊口徵稅，專司稽查。八年，定官運米穀免徵船料。九年，嚴蒙古來京漏稅，及為奸商私運貨物之禁。

十年，交阯亂平，復開徵雲南馬臼稅。禁止宿遷關通船一載收稅例，改按擔數徵收。定一官兼管兩關，其徵額有此贏彼絀者，準其抵補；再有短歉，仍著追賠。移福建詔安之雅溪稅館於懸鐘，以閩省舊有子頭船包攬走私，永禁制造。十三年，復徵米豆稅。十四年，定各關贏餘，以雍正十三年為準，短少者按分數分別議處，罰俸降調有差。十五年，移福建寧德縣稅口於酒嶼。十七年，改渝關木稅歸並夔關徵收，十八年，移廈門查稅之玉洲館駐石美，鳳陽關查稅之濉陽口駐虹縣，改虹縣徵稅之青陽鎮駐濉河口。二十年，移淮南關之流均口駐涇河。

二十二年，增定浙、閩二海關稅則，照粵海關例。尋又申禁洋船不準收泊浙海，有駛至者，乃令回粵貿易納稅。二十四年，定葉爾羌、喀什噶爾牲畜稅二十取一，緞布皮張稅十之一，自外番販入者倍徵，嚴絲斤出洋之禁。二十五年，始派員徵收多倫諾爾皮張等稅，並設盛京拉林、阿勒楚喀稅局，派員徵收，如寧古塔、伯都訥例。革除粵海關陋規銀，歸公造報。二十六年，設淮安關石稅口，又設歸化城總稅局，並綏遠、歸化、和林格爾、托克托、薩拉齊、西包頭、昆都侖、八十家子等口，差蒙古筆帖式二員，分督徵收牲畜稅。

二十七年，以龍江、淮安二關歸兩江總督，滸墅歸江蘇巡撫，各稽查嚴禁榷關漏稅積弊，並定漏稅罰數。江蘇巡撫陳宏謀條上滸墅關四弊：一，鋪戶代客完稅，包攬居奇，仍令商人自行完納，按簿親填；一，貨船抵關，簽驗納稅，給票後始準過關，以杜偷越；一，官員遴委佐雜官，半年而代；一，督撫與監督原相助為理，所徵數目，應令監督按月知會督撫，再於年滿奏報時統咨知會。從之。是年弛絲斤出洋之禁，仍示限制。定崇文門、兩翼稅差期滿，由部開列滿、蒙大學士、尚書、都統、侍郎、副都統等職名，請簡更代，遂為永制。二十八年，畫一天津各口稅則。定商販山東豆石由海運浙，照運赴江南例輸稅。張家口出口鐵器，照殺虎口例納稅。革除蕪湖關之戶、工幫貼飯費，江海關之駁票給單掛號、油燭飯費、看驗艙錢文、揚關由閘之給串錢。

二十九年，更定臨清關船隻補稅例。定外番商貨至回部貿易者，三十抽一，皮貨二十抽一；回商往外番貿易，二十抽一，皮貨十之一；其牲畜貨物不及抽分之數，視所值折算。三十年，更定吉林等處稅額，裁潘桃口監督稅歸張家口徵收，所屬六小口，改歸通永道管理。明年，復改潘桃口稅歸多倫諾爾同知徵收。設局大河口，差理籓院司員督收歸化城稅。既而改歸山西巡撫遴員徵收。岫巖城屬之鮑家馬頭等七口岸海船商稅，歸山海關監督設局徵收。三十三年，定山海關、張家口、八溝、塔子溝、三座塔、烏蘭哈達、多倫諾爾交直隸總督，殺虎口、歸化城交山西巡撫，盛京牛馬稅、中江稅交盛京戶部侍郎，坐糧交倉場侍郎，打箭爐交四川總督，荊關交湖廣總督，均兼管稽差。各監督有侵蝕、情弊、參處後不能完項者，即令兼管之員代賠。三十四年，準九江關正稅一兩加平餘一分，以供飯食費需之用。停洋船入口夾帶硫磺之禁，著為令。三十五年，裁潯、梧二廠公費歸入正稅。

三十八年，裁多倫諾爾監督，歸多倫諾爾同知管理。移由閘、南壩稅口於中閘。四十年，封閉廣西由村溢口，禁內地商民越關交易。四十一年，改通州分司及河西務計價科稅為計數科稅，並革除張家灣油面等出店進店稅。改定打箭爐商貨按數徵稅例。明年，定打箭爐稅差，照山海關例，於宗人府及部院司員內選派。四十五年，停荊關、打箭爐司員差，交各督撫遴員管理。四十六年，裁荊關監督養廉銀，於荊宜施道、荊州知府遴派一員監收。四十九年，定粵海關珍珠寶石概不徵稅，著為令。五十一年，裁荊州之郝關及郝支關，另設口於越市，更名越關。移楊關於調賢口，更名調關。定除暹羅貢使船外，其帶貨私船，照例徵收。

五十二年，定各關預期請領收稅冊檔，及請領遲延，擅用本關簿冊參處例。以安南奉貢請封，弛水口等關之禁。越四年，緬甸效順，亦準開關通市，於永昌、騰越、順寧收徵出口稅，杉木籠、暮福、南河口徵收入口稅。以福建五虎門與臺彎淡水八里岔設口開渡，由閩安鎮徵收進口稅，南臺口徵收出口稅。貨物進口，復運往他處，限一月內免重徵；若逾限出口，或限內移貨別船，均徵出口稅。

五十七年，定粵海關到關船貨，責成督撫查明，按月冊咨。一年期滿，與監督清冊覈對不符，參辦。五十八年，定西洋除貢船外，別項商船不得免徵。以杭州織造改歸鹽政，南北二新關交巡撫管理。開山西得勝口歸殺虎口監督稽徵。時英吉利貨船求往江、浙寧波、珠山及天津、廣東等處收泊交易，上不許，仍令照例於澳門互市，向粵海關納稅，並徵船料。

嘉慶二年，並左、右翼為一差。越二年，復簡派二員。定辰關、渝關、潘家口、通永道、古北口五處各關例。是年命覈減各關贏餘額數，於是定戶關之坐糧六千兩，天津二萬，臨清一萬一千，江海四萬二千，滸墅二十三萬五千，淮安十一萬一千，海關廟灣口二千二百，揚州六萬八千，西新二萬九千，九江三十四萬七千八百，贛關三萬八千，閩海十一萬三千，浙海三萬九千，北新六萬五千，武昌一萬二千，夔關十一萬，粵海八十五萬五千五百，太平七萬五千五百，梧州七千五百，潯州五千二百，歸化城一千六百，山海關四萬九千四百八十七，殺虎口一萬五千四百十四，張家口四萬五百六十一，打箭爐侭收侭解；工關之辰關三千八百兩，宿遷七千八百，蕪湖四萬七千，龍江五萬五千，荊關一萬三千，通永道三千九百；閘、南新、渝三關，潘桃、古北、殺虎三口，竹木稅向無贏餘，無庸更議。

五年，議準回空漕船於六十石例額外夾帶二十石，均免輸稅。嚴禁崇文門、盧溝橋及各省關役訛索行旅。以辰州知府李大（隆）接管稅額外贏餘萬兩有奇，下部議敘。六年，定盛京牛馬稅差，於盛京五部侍郎內簡派。定打箭爐正稅額二萬兩。革除閩海徵收二八添平銀。七年，改密雲縣徵收古北口木稅為侭收侭解，並繳銷原額監督關防。九年，復增定各關贏餘額數，浙海四萬四千，西新三萬三千，九江三十六萬七千，滸墅二十五萬，淮安十三萬一千。十一年，定辰關歲徵加一耗銀二千七百七十餘兩。十五年，定崇文門蓡稅則例。令營汛官分查崇文門私放私收冒充白役之弊。二十二年，飭各海關查禁例不出洋之貨。

道光元年，裁浙江鹽政，改設杭州織造，兼管南北新關稅務。三年，飭各省關整頓奸蠹包攬、書吏徇縱等積弊，嚴各關員例外橫徵及糧船夾帶偷漏之禁。定多倫諾爾木稅。更定浙海關稅則。九年，申定回疆稅課三十抽一。時英吉利大班等以洋行閉歇，拖欠貨銀，商船停泊外洋，延不進口。每言在粵海關年納稅銀六七十萬，以為居奇。上曰：「洋商私帶鴉片入口，偷買紋銀出洋，得不償失。倘故刁難，即不準開艙。少此一國貨稅，所損幾何！至請分別商船大小納餉，尚可變通。」

十年，定各關盈餘銀以六成為額內，四成為額外，覈其溢額絀額分別功過例。先是御史許乃濟言崇文門稅局需索，曾令巡視五城御史隨時稽查。至是，御史晉昌復言巡役勒索，胥吏賣放，特派滿、漢御史各一，專司稽查，一年而代。十一年，減滸墅盈餘二萬兩，淮安二萬一千兩。定賠繳短徵關稅，按數多寡分別限期久暫例。命廣東嚴緝快蟹船為洋商運私偷稅。十二年，停止白鉛出洋。十三年，革除各關標禮並查船謝儀，及地棍報單等名目。以霍罕悔罪輸誠，復準入卡貿易，並免稅課。十四年，嚴禁各關家丁需索賣放，及書役盤踞、地棍包攬之弊。又查禁粵商增收洋商私稅。定貢物到京，崇文門免稅驗放。

十七年，嚴禁紋銀出洋。查辦粵省匪艇及窯口走私漏稅。十九年，設韶州、東江二關，歸南韶連道管理。二十一年，移設荊州正關於柳家集，更名柳關，並改支關為柳支關。二十四年，免暹羅接正貢使船貨稅。二十五年，裁龍江關查驗木植稅局。

咸豐二年，查禁沿海各關走私積弊。三年，以捻匪擾江南，滸墅、淮安、蕪湖、鳳陽等關，紛請侭徵侭收，漫無限制，令仍遵定額照常徵收。六年，定打箭爐稅額二萬兩。八年，定盛京盈餘稅以錢抵銀，及漁船、大小牛船交納船規例。九年，設山東煙臺稅局。十年，以士子會試入京，照例驗放，嚴禁崇文門巡役訛詐。更定奉天海口稅則，增收黃豆、豆餅、包頭、油簍四稅，加贏餘八萬兩。又定各關監督未及一年離任者，交後任接徵，扣足一年分晰匯報例。革除北新關南北二口貨稅過關五日十日之限。是年，俄羅斯於黑龍江互市免稅課。

同治二年，免巴爾楚克過稅，加徵葉爾羌正稅。三年，設福建臺南之打狗口海關，歸巡撫管理。暫停北新關徵稅。四年，暫停龍江、西新關、滸墅三關徵稅。湖北新關竹木稅，遴本省道府一員督徵。先是粵海關額徵，常洋不分。至是，定貨由華船裝運者為常稅，額徵五萬六千五百餘兩，贏餘十萬兩；再有贏餘，侭徵侭解。是年裁革太平關文武各署規費，並飭粵海關嚴查各口偷漏隱匿。裁山海關監督，改設奉錦山海關道稽徵。七年，定太平關歸南韶連道專管，其四分廠委員，仍由巡撫遴派。八年，申定貢物解京，崇文門放行，毋許留難勒索。十一年，停江蘇淮關傳辦活計。

光緒二年，復開蕪湖、鳳陽兩關。三年，嚴定考核各關章程。四年，定輝發、穆欽等處及寧古塔、三姓稅務，均由吉林將軍委員徵收。山西交城縣木稅，由知縣設口於武元城故交村徵收。八年，定蕪湖關稅額十三萬六千餘兩。九年，中江稅務改歸東邊道徵收。十三年，改廣東黃江廠稅委員專管，裁廠書、簽子、官房、總散房名目，並革除額外加平、辦用官錢、釐頭、船錢、墟艇錢、黑錢、包攬錢七項陋規，榜示通衢。定梧、潯二廠贏餘六萬兩。改滬尾、打狗兩關歸臺灣巡撫監督。二十五年，敕各將軍、督撫綜核各關卡陋規中飽之數，酌量歸公，勒限稟報。三十四年，減崇文門華商稅為值百抽三，如洋商稅例；免日食蔬菜等物稅。宣統元年，設立吉林省稅務處，分設稽徵、庶務、支應、核銷四所，所有捐稅各局、所、公司概行裁撤歸並。更定四川常關徵收章程及辦事規則。

洋關之設，自五口通商始。前此雖有洋商來粵貿易，惟遵章向常關納稅而已。道光十九年，有躉船繳煙之役。是秋各商船來粵者，皆為英兵船所阻，不得入口。粵海稅課，以洋貨為大宗，至是徵收短絀。二十二年秋，英人要求通商口岸，允於沿海廣州、福州、廈門、寧波、上海五口開埠通商。明年，定洋貨稅則值百徵五，先於廣州、上海開市。洋貨進口，按則輸納。後由華商運入內地，所過稅關，只照估價若干，每兩加稅不過某分。

二十四年，定法商條約：一，允法人赴五口通商船隻，不得進別口及沿海岸私行交易，違者貨沒官；一，法商出入五口，照則輸貨稅船鈔外，不再收別項規費；一，商船進口，二日不繳船牌貨單，由領事照會海關者，每逾一日罰洋五十元，但不得過二百元，倘未領海關牌照，擅自開艙卸貨，罰銀五百元，貨並沒官；一，船進口未卸貨，在二日內可往別口，即在彼口納稅；一，船進口二日外全完船鈔，百五十噸以上噸納銀五錢，以下噸納一錢；一，估價之貨有損壞者，得核減稅銀；一，船進口按卸貨之多寡輸納，餘貨如帶往別口卸賣，即在彼口輸稅。二十五年，定比利時商約，照章納稅輸鈔。二十七年，定瑞典那威商約，稅鈔亦如之。

咸豐四年，設江海關於上海。八年，復定英約：一，牛莊、臺灣、登州、潮州、瓊州等口，均準開埠通商；一，值百抽五之貨，多有價值漸減者，應將舊則重修，此次新定稅則，如欲重修，以十年為限，須先六月知照，否則照前章完納，復俟十年；一，子口稅按值百抽二五，如原一次輸納，洋貨在進口、土貨在經過第一關納稅給票後，他口不再徵；一，英船納鈔給照後，四月內不重徵；一，貨船進口二日，即全納鈔；一，英商自用艇，如帶例應納稅之貨，每四月納鈔一次；一，商貨納稅後，改運他口，系原包，免重徵。是年，允法商于潮州、瓊州、臺灣之淡水、登州、江寧通市，納稅輸鈔均同有約國。

九年，設粵海關於廣州。允俄人於上海、寧波、福州、廈門、廣州、臺灣、瓊州七口通商，稅則視各國例。定美約亦如之，並允於潮州、臺灣兩口開市，照新章完納稅鈔。十年，設潮海關於汕頭。允英人於漢口、九江通商。以英人李泰國為總稅務司，幫司各口稅務。設天津、牛莊、登州三口通商大臣。十一年，設浙海關，歸寧紹臺道監督，津海關歸通商大臣統轄。並設閩海、鎮江、九江三關。定各國洋稅自上年八月始，每三月結報一次，四結奏銷一次。英、美二國於九江、漢口開埠，俄亦於漢口通商，於是定長江及各口通商章程。洋貨入江，於上海納正稅及子口稅；土貨出口，納出口稅；復進口時，完一正稅，準扣二成；若完半稅，不扣二成，再入內地，仍照納稅釐。又定德商約，其稅約與英同。

同治元年，設廈門關。以五口商務歸通商大臣兼理。二年，設東海、臺南、淡水三關。免英租界洋貨釐金，並準添開宜昌、蕪湖、溫州、北海四口岸，其沿江之大通、安慶、湖口、武穴、陸溪口、沙市，均準英輪船暫時停泊，用民船上下貨物。除洋貨半稅單照章查驗外，土貨只準上船，不準卸賣。又英商自置土貨，非運出海口，不得援子口半稅例。是年定丹麥及荷蘭商約，輸納稅鈔如英例。三年，設山海關於牛莊。定日斯巴尼亞稅則，視咸豐八年各國例。明年，定比約，稅鈔亦如之。又改定法船鈔章程：凡商船進口已納稅，往他口，並往來安南之法國各埠，與附近之日本碼頭，由海關給照，逾四月再納鈔。初粵海關稅常、洋不分，至是始定由洋船裝運者為洋稅。五年，定義商約稅鈔，商船入口漏捏者，罰船主五百兩，餘如法約。

八年，定奧商稅鈔，均視義約。又定俄商約：一，邊界百里內及往蒙古各盟貿易者，不納稅；一，俄商運貨至天津，納進口稅減三之一，其酌留張家口之貨納正稅，如再運赴通州、天津，不再徵，並將張家口多納之一分補還；一，由天津運俄貨至各口，須補足減一之稅，他口不再徵，如由他口復入內地，另納子口半稅；一，運土貨及洋貨由水路進口，納稅視各國例；一，在天津、通州運土貨由陸路返國，照例納正稅，不再徵，沿途不得銷賣；一，在津運復進口土貨由陸返國，納稅後，限一年起運，不再徵，並給還復進口稅，沿途不得銷賣；一，在津或他口運別國貨由陸返國，已交正稅子稅，不再徵，如只交正稅，應補交子稅；一，議定稅章，試行五年，限滿欲修改，先六月照會。九年，設江漢關。裁三口通商大臣，東海、山海二關均歸直隸總督統轄，另設津海關道，監督新、鈔兩關。

光緒三年，設蕪湖、宜昌二關，歸徽寧池太廣道、荊宜施道各監督；瓊海、北海二關，歸粵海關兼理。又設甌海關於溫州。六年，續定德商約：一，中國允除宜昌、蕪湖、溫州、北海前已添開岸並沿江之大通、安慶、湖口、武穴、陸溪口、沙市前已作為上下客貨之處外，又允德船於吳淞口停泊，上下貨物；一，夾板進口，停泊十四日，應納減半之鈔；一，船貨報關有漏捏，應罰船主，不得過五百兩；一，德商運土煤出口，噸納正稅三錢；一，無照冒充引水者，罰銀不得過百兩；一，船只損壞，準在各口修理，飾詞偷漏，罰倍圖免噸鈔之數；一，中船掛德旗而德人知情，與德船掛中旗而貨主知情，貨均沒官。是年定美商約，稅鈔視各國例。

七年，設嘉峪關，歸安肅道監督。改定俄陸路商約：一，俄貨至嘉峪關，照天津關例，納三分減一之稅，再運內地，納稅亦視天津例；一，貨至天津與原照不符者，沒官，查僅繞越避查驗者，罰令完一正稅；一，在通州運土貨回國，完出口正稅，在張家口運回，暨在內地運土貨至通州、張家口回國者，均納子口稅，沿途不得售賣。餘同前約。

十二年，復定法商約：一，中國準於北圻界擇開兩處通商，設關徵稅；一，洋貨入雲南、廣西兩邊關，納減半正稅三之一；一，洋貨入此關納稅，轉往彼關者，三十六月內不再徵，如轉入各口，另納正稅，土貨在此關納稅復轉彼關，只徵復進口稅，如轉入各口，另徵正稅，入內地仍納子口稅；一，進出口貨到關逾十八時不報驗，日罰五十兩，惟不得過二百兩，報有漏捏，貨並沒官。餘同前約。十三年，允法人於廣西之龍州、雲南之蒙自及蠻耗，開埠通商，並減洋貨進口稅十之三，出口稅十之四。尋改蠻耗為河內，並添雲南之思茅口岸。由通商各口運土貨前往四口時，徵出口十成正稅，到四口照十分減四徵復進口半稅。又定葡約，其稅鈔及罰例均視上年法約。是年設拱北關於澳門，九龍關於香港，由粵海關監督。改臺南、淡水兩稅歸臺灣巡撫監督。十五年，設鎮南、蒙自二關。十六年，設重慶關。

二十年，開西藏之亞東關，允英通商。除禁運貨物外，自開關日始，免進口稅五年。限滿再定稅章照納。又允由蠻允、盞西兩路販運各貨，限六年內減進口稅十之四。二十一年，設思茅關及猛烈、易武二分關，歸思茅同知兼理。

二十二年，定日本商約：一，進出口貨視各國例，只輸進口或出口稅；一，已進口貨再運各口，不論貨主及運貨系何國人及何國船，所有鈔稅釐金雜派各項一概豁免；一，運貨入內地，再納子口稅，系免稅者，按值百抽二五；一，出口土貨，完正稅子稅後，限十二月運往外國，如系禁運出外洋之物，出口時只完正稅；一，洋貨已完進口稅，三年內復運出口，不再徵；一，船鈔視各國例。是年設杭州、蘇州及沙市三關。明年，設梧州、三水二關，並甘竹、江門二分關。改定英人長江通商章程：一，在長江貿易輪船，由上海稅務司給專照，年換一次，或在漢口及宜昌換領亦可，船鈔在給照之關交納，違者照罰，再犯繳銷專照；一，撤銷出口正稅復進口半稅同時完納之例，有專照江輪，出口及復進口稅照各口例，在裝貨起貨之口分次完納，至裝貨撥貨卸貨，亦如各口例。

二十四年，設嶽州關及江海之吳淞分關。明年，設膠州關。與德會定徵稅辦法：一，青海設關，應揀派德人充稅務司；一，海運進口之貨不徵稅，若膠州界口運赴內地，徵進口稅，惟無海關準單不準出膠州界；一，土貨陸運入租界，再水運他口，徵出口稅，惟租界內產土貨並土產，及海運入口之物料制成各貨，出口時不徵；一，土貨進口復運內地，照約納稅；一，土貨納出口稅，復運他口納半稅。又定韓暨墨國稅鈔及各費，悉視海關例。是年設金陵關。又設福海關於三澳。二十六年，設騰越關及蠻允、弄璋二分關。二十七年，定常關距口岸在五十里內，稅由洋關兼徵。二十八年，設秦皇島分關。

先是商約大臣盛宣懷、聶緝椝等言，稅務司赫德籌擬洋貨進口稅，援照洋藥稅釐並徵之法，核估時值，按正稅子口稅七二五，統加釐金一倍，為值百抽十五，由海關並徵，以免各處釐局留難紛雜，貨可暢銷，洋商或可允從。並擬出口土貨向完半稅者，改完釐金，以抵洋貨釐捐改歸海關並徵之數，於各省釐金亦無所損。上以此事利害出入關系甚大，下南北洋大臣、各督撫參酌各省情形，妥議具陳。至是，始與英定裁釐加稅之約：一，約款照行時，中國允除現有各常關外，向設各釐卡及抽類似釐捐之關，概行裁撤；一，英國允於進口洋貨增至切實值百抽五加一額外倍半之稅，以抵撤釐金子口稅及各項稅捐，至土貨出口稅總數，不得逾值百抽七五之數；一，現有常關仍舊存留，其有海關而無常關，及沿海沿邊非通商口岸處，均可添設常關，如新開口岸應設海關者，可並設常關；一，民帆各船運貨所納出入口稅，不得少於輪船進口正稅及添加稅之總數，土貨運出至第一常關，照海關例徵出口加稅，給照單，限一年內無論經何關出口，不再徵，如運出各租界外銷售，應納銷場稅；一，土貨運出，除正稅外，加徵半稅，以為裁撤釐捐之抵補，至絲斤出口正稅，不得逾值百抽五之數；一，向不出洋之貨，於銷售處徵銷場稅，凡民船運至口岸之土貨將銷售本地者，無論貨主何國，均徵銷場稅，惟不在租界內徵收；一，華洋各商在內地用機器紡織之紗布，只納出場稅，餘概豁免，凡機器織成類似之洋貨視此，惟漢陽大冶鐵廠，及國有免稅各廠，與後設之制造局、船澳等廠所出物件，不在此例。尋與美、日、大西洋各國均定此約，卒以事費調查，迄未能實行也。

二十九年，與俄協定北滿稅關試辦章程：一，鐵路運貨減三之一納稅，指定界限，按車站大小，四面各距十里或五里三里不等，如運出指定界限外，應補足正稅，並照運貨入內地章程辦理；一，鐵路運貨減價，此中俄特約，除俄貨外，各國貨經東省鐵路運入者準此；一，章程稅項有應更改者，俟一年再商定。又定通商進口善後章程：一，進口洋貨稅則不載者，照值百抽五例，按市價估貨，以市平合足關平，並扣除使費，方為貨物實價；一，貨未報關已售於華商，即視合同價值之總數為市價；一，由海關估定之價與該商不合，即由海關與該商本國領事，並領袖領事，各派一人公同斷定，若查出該商所報每百少至二十四兩，按估定價值徵正稅，並按所報應完之正稅罰繳四倍；一，洋船專載免稅之米糧等仍稅鈔。是年設澳門分關。

三十年，與德會定青島設關徵稅辦法，附件一。無論華洋輪船，行駛內港，應領關牌，一年而易。初次納牌費十兩，換領只納二兩，每四年納鈔一次。明年，與德修改青島徵稅辦法：一，改青島口岸，概行免稅，惟擇定稅界內一區為無稅地，餘均起徵；一，無稅區外制成各貨，出口納稅，不得逾運原料應完之稅數。改三水之江門為正關。三十三年，設南寧、大連二關，又設安東關及大東溝分關。三十四年，設濱江關及滿洲里、綏芬河二分關。宣統元年，設璦琿、三姓二分關。二年，設琿春關及延吉分關。三年，更定東海關各口稅則為值百抽二五，再收一二五內地捐，所有規費概行裁免。

自光緒二十二年裁撤臺南、淡水、漢城各關外，為關二十七。宣統三年，續增南寧、梧州、三水、岳州、福海、吳淞、金陵、膠海、騰越、江門、安東、大東溝、大連、濱江、滿洲里、綏芬河、璦琿、三姓、琿春、延吉等，為關四十七。

先是土藥各稅列入進口。同治十二年始列專款，合計洋關歲徵各稅。咸豐末年，只四百九十餘萬。同治末年，增至千一百四十餘萬。光緒十三年，兼徵洋藥釐金，增為二千五十餘萬。三十四年，增至三千二百九十餘萬。宣統末年，都三千六百十七萬有奇，為歲入大宗云。

釐金抽捐，創始揚州一隅，後遂推行全國。咸豐三年，刑部右侍郎雷以諴治軍揚州，始於仙女廟等鎮創辦釐捐。是年蘇、常疊陷，丁、漕無收，乃設釐局於上海，藉資接濟；又設江北釐捐，歸大營糧臺經理。五年，江西設六十五局卡，湖北設四百八十餘局卡，湖南亦設城內外總分各局，江蘇揚、常、鎮各府屬添設小河口、普安、新港、三江營、荷花池五局。御史宗稷辰言：「大江南北設卡過多，收捐太雜。」刑部左侍郎羅惇衍亦言：「泰州仙女廟釐局官紳弁兵，刁難勒索。」上令酌量裁並，嚴禁查辦。

六年，盛京抽收商貨及糧石捐，值百取一，吉林亦如之。烏魯木齊之吐魯番亦抽收棉花釐金。七年，設湖北釐金總局。八年，定豫省釐捐除水煙、藥材、茶葉外，餘概不抽收，並裁撤陜州、荊子關及沿河各局卡。是年福建、廣西均設局卡，抽收貨釐。九年，登、萊、青三府屬海口設局抽釐。山西設籌餉局，收行商藥稅及百貨釐捐，於各隘口設七總卡及各分卡。十年，以張家口辦理釐金不善，激成事變，文武各員俱獲嚴譴。兩江總督曾國籓以湘軍援鄂，請於長沙設東征局，克復一處，即酌添局卡，以濟軍儲。凡貨物皆於本省釐金外加抽半釐。允之。是時江北八里鋪及廣東韶關、肇慶府俱設局卡抽釐。十一年，改山西行商藥釐為稅。安徽抽收釐金，設立正卡，省局所屬四，皖南及淮北局屬各三，並設分卡分巡五十九。貴州亦設貨釐局於川、楚鄰近之區。時各省釐局過多，上恐有累商民，命除各省通衢要口外，其餘局卡概行裁撤。

同治元年，以廣東官紳辦理釐捐，營私病民，特命三品京堂晏端書駐扎韶關，督辦廣東釐金。四川總督駱秉章亦以粵省釐捐積弊為言。上誡端書以「釐捐原出於不得已，總期有益軍餉。無戾民情」。御史丁紹周言：「釐捐各委員徒事中飽，民怨沸騰。」命裁革各委員，統歸地方官管理。其通都大邑釐捐事繁，著派道府等官辦理，並照部章分晰開載，榜示通衢。是年設江寧大勝關釐卡。河南禹州、陜州暨河內縣、清化鎮均設藥材釐金分局，禹州並抽收百貨。移設衢州府牙釐總局於浙江省城。除杭州、金華、嚴州三府外，餘八府均設分局分卡。設周口、三河尖兩釐稅局。

二年，幫辦揚州軍務漢軍統領富明阿言：「里下河一帶，南北糧臺設立捐卡百餘處。有一處而設數卡，一卡而分數局。每月局用少者二百金，多者至千餘金。委員既繁，局費尤濫。」上以江北如此，他省可知，嚴飭各督撫歸並裁革，遴委賢能地方官經理。尋湖北巡撫嚴樹森言：「胡林翼創辦湖北釐金，仿劉晏用士類不用吏胥之法，歷久著有成效。若改歸地方官，諸多窒礙。」並臚陳八弊，請仍舊章。又言：「湖北釐金年收百三十四萬，全賴分設小局，稽查偷漏，大局之徵收始旺，零卡勢難議裁。且以一省之財力，協濟數省軍餉，多藉資釐金，輕議更張，恐入款頓減。」均允之。是年江北設釐捐總局，裁並各卡，留存大勝關等二十六卡。江蘇亦設牙釐捐總局，裁並各卡，留存蘇城等十四卡。浙江定百貨釐捐值百抽九，浙東兩起兩驗，間卡抽收，貨值千文，起卡抽三十，驗卡減半，捐足兩起兩驗不重徵。浙西則一起一驗，由第一卡並徵，餘皆驗放。

三年，直隸設天津雙廟卡。淮南亦設卡抽收鄰私釐金。浙江定絲斤捐。河南以捻匪肆擾，停止禹州釐捐，尋復之。時湖廣總督官文言：「直隸、山東、山西、河南、陜、甘、雲、貴、廣西等省釐金不多，軍務告竣，即可議撤。其餘東南各省釐金，不可驟裁，留作善後之費。」曾國籓則以江寧克復，請停廣東釐金。上恐餉項不繼，未之許也。四年，撤湖南東征局，改江北總局為金陵釐捐總局。福建設稅釐總局，徵收百貨及茶釐。六年，湖北裁存釐局分卡八十六。湖南合並分局，統名釐金鹽茶總局。七年，定釐金報部，照兩淮鹽釐排式，年分兩次。時軍務漸平，督撫、臺諫屢以裁撤釐金為言。上飭各省酌留大宗，裁去零星分局。於是湖北又裁去五十四局卡，浙江裁並十六卡。

八年，甘肅開百貨及鹽茶釐捐。定廣東省城及佛山、江門、陳村各繁盛處所，補抽百貨坐釐，由商承辦。九年，廣西減釐，改徵西稅。十年，用御史黃槐森言，禁革廣東釐局幫費名目，並裁汰吏胥。直隸改天津府捐輸義館為百貨釐捐局，設東河、西河、南河、海河四分卡，並於東關設洋藥釐捐局。十三年，停止山海關之臨榆縣釐局。雲南省城設牙釐總局，各府屬設分局二十三，及各井鹽釐局。

光緒元年，浙江復裁並十四卡，存留六十五卡。免湖北米穀釐金。二年，安徽規復，蕪湖、鳳陽兩關分別裁撤釐卡，永免湖南境內運售米穀釐金，販運出境者，仍於首卡完釐一次。三年，山西大祲，商貨滯銷，裁並各路添設之分卡。吉林於雙城堡、農安城抽收七釐貨捐。四年，貴州貨釐減收二成五。七年，給事中劉瑞祺言釐捐無裨國計，飭各督撫酌量截留。山西以釐金減收，復設各分卡。八年，江、揚裁撤分卡一、巡卡二，滬釐局裁並布貨捐局，閩、廣三幫雜貨捐局暨東溝四釐卡，並撤古山、水橋巡卡。明年，滬局又裁東溝、大涇兩巡卡。十年，陜西裁留二十八卡。十三年，貴州增設二十五分局。先是各省局卡林立，擾民病商，屢經奉飭裁並，而江西一省尚多至七十餘局。御史鄭思賀又以為言，核實刪減。

二十三年，戶部疏言：「各省釐局中飽，弊在承辦之員不肯和盤托出。各省例不應支而非得已者，輒於釐稅收款提留濟用，所謂外銷者也。院司類有存案，原非自謀肥己。然既有外銷之事，即有匿報之款，否則從何羅掘？無惑乎人言藉藉，僉謂各省實收之數，竟數倍報部之數。現在中飽之弊，已諭飭各將軍、督撫認真整頓，自不至仍前洩沓。惟外銷之數若不和盤托出，臣部總握度支，歲入歲出，終於無可句稽。即外銷款目不能驟議全裁，亦宜咨報臣部，權衡緩急，內外一氣，共濟時艱。擬準將外銷最要之款，切實聲明，量予留支，使無窘公用。此後再有隱匿，甚或巧立名目，謬稱入不敷出，則典守之官，不能辭咎。」上下大學士及廷臣議。越二年，上從諸臣議，飭各將軍、督撫詳細稽核，究竟裁去陋規中飽之數若干，酌量提歸公用之數若干，勒限奏明。其外銷款項，應準臚列報部，以昭核實。所有水陸總分各局卡，應如何因地制宜，官紳並委，著體察情形辦理。

二十九年，江西巡撫柯逢時言：「江西釐局積弊過深，改辦統捐，凡納捐貨物，黏貼印花，概不重徵。」報聞。宣統元年，四川以實行禁煙，籌抵土藥各稅釐，加倍徵收肉釐，允之。二年，貴州三江釐局改辦木植統捐局。陜西百貨釐捐亦改照統稅辦法，減為二十七局。

洋藥。道光初，英吉利大舶終歲停泊零丁洋、大嶼山等處，名曰躉船，凡販鴉片煙至粵者，先剝赴躉船，然後入口。省城包買戶謂之窯口。議定價值，同至夷船兌價給單，即雇快艇至躉船，憑單取土。其快艇名快蟹，械砲畢具，行駛如飛，兵船追捕不及。灌輸內地，愈禁愈多。各項貨物，亦多從躉船私售。紋銀之出洋，關稅之偷漏，率由於此。疊經諭飭驅逐嚴拿，而躉船停泊、快蟹遞私如故。

十八年，鴻臚卿黃爵滋言：「自煙土入中國，粵奸商句通巡海弁兵，運銀出洋，運土入口。查道光初年，歲漏銀數百萬；十四年以前，歲漏二千餘萬；近年歲漏三千餘萬。此外各海口合之亦數千萬。年復一年，伊於胡底。耗銀之多，由於販煙之盛。販煙之盛，由於食煙之眾。實力查禁，宜加重罪名。」上韙其言，特命林則徐為欽差大臣，赴粵查辦。明年，截獲躉船煙土二萬八百八十餘箱，焚之。時定禁煙章程，凡開設窯口及煙館，與興販吸食，無論華洋，均擬極刑。

咸豐七年，閩浙總督王懿德等，始有軍需緊要，暫時從權，量予抽捐之請。朝旨允行。八年，與法定約。向來洋藥不準通商，現稍寬其禁，聽商貿易。每百斤納稅銀三十兩，只在口銷售，離口即屬中國貨物，準華商運往內地，法商不得護送。嗣與各國定約皆如之。九年，上以洋藥未定稅前，地方官多有私收情弊，現既議定稅章，自應一律遵辦。上海為各商薈萃之區，尤宜及早奉行，不得以多報少，藉肥私囊。兩江總督何桂清請減輕洋藥稅，下廷議。尋議：「洋藥稅則，各省關均照辦，江蘇何得獨異？所徵稅銀，每三月報解，不準留支。至洋藥釐捐，與關稅有別，原定銀二十兩，毋庸再加十兩，惟不得以洋稅抵作釐捐。」允之。雲貴總督張亮基言滇省向無洋藥，上命先將所產土藥分別徵收稅釐，不得以洋藥混土藥。

十一年，上海新行洋藥稅章程，而普魯斯領事密迪樂以洋商既定進口稅，重徵華商，有礙洋商貿易。上曰：「洋商進口，華商出口，兩稅各不相礙。」不允其請。時稅務司赫德言：「洋藥抽稅，今昔情形不同，收稅愈重，則走漏愈甚。」上以其言可採，下所司酌議施行。

光緒初元，廣東招商包收洋藥捐，年認交四十二萬元，五年限滿，每年遞增二萬元。二年，與英定約，洋藥入口，由官稽查，封存棧房或躉船，俟售賣時，照則納稅；並令購者輸納例稅，以防偷漏：其數由各省酌定。六年，廣東新商接辦洋藥捐，年認交九十萬元，仍五年為限。

七年，大學士左宗棠言：「禁食鴉片，宜先增稅。洋藥百斤，擬徵稅釐百五十兩。土藥價低，準依洋藥推算。」上命將軍、督撫及海關監督各就情形妥議以聞。尋直隸總督李鴻章言：「洋藥既難驟禁，只可先加稅釐。煙價增，則吸者漸減，未始非徐禁示罰之意。惟釐稅太重，恐偷漏愈多，亦須通盤籌計。查洋藥由印度先到香港，然後分運各口，奸商即于該港私相授受。檢閱貿易總冊，同治十三年至光緒四年，到港洋藥，每年八萬四千至九萬六千餘箱，運銷各口有稅者，只六萬五千至七萬一千餘箱。五年到港十萬七千餘箱，運銷各口有稅者，只八萬六千餘箱，年計私銷二萬數千箱。加捐易辦，偷漏難防。擬於洋藥每百正稅三十兩外，加徵八十兩，統計釐稅百一十兩。土藥不論價之高下，每百徵四十兩。」帝用其議。又以洋藥來自英商，命出使大臣曾紀澤與英確商。至九年，始如前議定約，並在進口時輸納。

十年，定不分洋土藥，給華商行坐部票例。其行票每限十斤，斤捐銀二錢，經過關卡，另納稅釐。無票，貨沒官。其行店坐票，無論資本大小，年捐二十兩，換票一次。無票不得售賣。十一年，定洋藥入口，由官驗明封存，俟每箱百斤，完納正稅三十兩、釐金八十兩，方允出運。十三年，與葡定議，在澳門協助中國徵收運往各口之洋藥稅釐，一如英香港辦法。

二十八年，定洋藥稅釐並徵，仍照現行約章，嗣後應以釐金作為加稅。又定英商莫啡鴉之禁。其為醫藥用者，進口仍照則納稅，俟領海關專單，方準起岸，違者沒官。是年裁浙江洋藥釐金局，歸海關釐稅並徵。三十二年，德宗銳意圖強，命限十年將洋藥一律革除凈盡。又以鴉片為生民之害，禁吸尤必禁種，為清源辦法，務令遞年減種，統限十年將洋土藥盡絕根株。是年開廣西巡撫柯逢時缺，賞侍郎銜，督辦各省土藥統稅，設總局於湖北，各省並設分局。逾年，以洋土兩藥稅釐為歲入鉅款，既嚴行禁斷，應預籌的款以資抵補。初定莫啡鴉進口每兩徵稅三兩，至是以既準醫藥需用，減輕照百貨例，值百徵五。

宣統二年，度支部奏言：「各省土藥減收，業將浙江、福建、江蘇、安徽、山東、山西土藥統稅分局先後裁撤。其兩湖、陜、甘、兩粵，略有收數，自應及時收束。惟稅局之應否裁撤，以有無稅項為斷，而統稅之應否停徵，以有無產土為衡。」於是分遣司員，派赴各省調查。明年，又奏言：「現在擬裁土藥統稅分局，尚未據各省議定辦法，派員接收。而洋藥進口，已與英定約，稅釐並徵，每百兩增收二百五十兩，土藥亦須同時比例加稅。查土藥價值不及洋藥三分之二。以徵為禁，稅則無妨略重，即照洋藥稅推算，定土藥百斤加徵二百三十兩。凡未禁運及本產本銷地方，即按新章徵收。」從之。時與英議定，禁煙遞減，已滿三年，如於未滿之七年期內，土藥禁絕，則洋藥亦禁進口。以洋藥加稅實行，停止各項捐收。

會計順治初，既除明季三餉，南服諸省尚未底定，歲入本少，而頻年用兵，經營四方，供億不貲，歲出尤鉅。至九年，海宇粗定，歲入則地丁等款徵銀二千一百二十六萬兩有奇，鹽課徵銀二百一十二萬兩有奇，關稅等銀一百餘萬兩，米、麥、豆之徵本色者五百六十二萬石有奇。歲出則諸路兵餉需千三百餘萬兩，王公官俸各費需二百餘萬兩，各省留支驛站等款三百餘萬兩。其後兵餉增至二千四百萬兩，地丁亦至二千五百餘萬兩。

康熙之初，三籓叛逆，歲入地丁等款，自二千六百餘萬減至二千一百餘萬。二十一年，三籓削平，歲入地丁等銀復至二千六百三十四萬兩有奇，鹽課銀亦至二百七十六萬兩有奇，關稅等銀二百餘萬兩，米、麥、豆之徵本色者為六百三十四萬石有奇。雍正初年，整理度支，收入頗增。

至乾隆三十一年，歲入地丁為二千九百九十一萬兩有奇，耗羨為三百萬兩有奇，鹽課為五百七十四萬兩有奇，關稅為五百四十餘萬兩有奇，蘆課、魚課為十四萬兩有奇，茶課為七萬兩有奇，落地、雜稅為八十五萬兩有奇，契稅為十九萬兩有奇，牙、當等稅為十六萬兩有奇，礦課有定額者八萬兩有奇，常例捐輸三百餘萬，是為歲入四千數百餘萬之大數，而外銷之生息、攤捐諸款不與焉。

歲出為滿、漢兵餉一千七百餘萬兩，王公百官俸九十餘萬兩，外籓王公俸十二萬兩有奇，文職養廉三百四十七萬兩有奇，武職養廉八十萬兩有奇，京官各衙門公費飯食十四萬兩有奇，內務府、工部、太常寺、光祿寺、理籓院祭祀、賓客備用銀五十六萬兩，採辦顏料、木、銅、布銀十二萬兩有奇，織造銀十四萬兩有奇，寶泉、寶源局工料銀十萬兩有奇，京師各衙門胥役工食銀八萬兩有奇，京師官牧馬牛羊象芻秣銀八萬兩有奇，東河、南河歲修銀三百八十餘萬兩，各省留支驛站、祭祀、儀憲、官俸役食、科場廩膳等銀六百餘萬兩，歲不全支，更定漕船歲約需銀一百二十萬兩，是為歲出三千數百餘萬之大數，而宗室年俸津貼、漕運旗丁諸費之無定額者，各省之外銷者不與焉。

自是至道光之季，軍需、河工、賑務、賠款之用，及歷次事例之開，鹽商等報效修河工料之攤徵，凡為不時之入與供不時之出者，為數均鉅。然例定之歲入歲出，仍守乾隆之舊。是以乾隆五十六年，歲入銀四千三百五十九萬兩，歲出銀三千一百七十七萬兩。嘉慶十七年，歲入銀四千十三萬兩，歲出銀三千五百十萬兩。道光二十二年，歲入銀三千七百十四萬兩，歲出銀三千一百五十萬兩，均有奇。咸豐初年，粵匪驟起，捻、回繼之，國用大絀。迄於同治，歲入之項，轉以釐金洋稅大宗，歲出之項，又以善後籌防為鉅款。

光緒五年八月，翰林院侍讀王先謙奏：「舊入之款，如地丁雜稅、鹽務雜款等，共四千萬，今止入二千七八百萬。新入之款，如洋稅一千二百萬，鹽釐三百萬。舊出款，如兵餉、河工、京餉、各省留支四千萬，今止支二千四五百萬。新有出款，如西征、津防兩軍約一千萬，各省防軍約一千萬。」

十七年，戶部奏更定歲出歲入，以光緒七年一年歲出入詳細冊底為據。言：「臣部為錢糧總匯之區，從前出入均有定額。入款不過地丁、關稅、鹽課、耗羨數端，出款不過京餉、兵餉、存留、協撥數事，最為簡括。乃自軍興以來，出入難依定制。入款如扣成、減平、提解、退回等項，皆系入自出款之中。出款如撥補、籌還、移解、留備等項，又皆出歸入款之內。匯核良非易易。此次所辦冊籍，以地丁、雜賦、地租、糧折、漕折、漕項、耗羨、鹽課、常稅、生息等十項為常例徵收，以釐金、洋稅、新關稅、按糧津貼等四項為新增徵收，以續完、捐輸、完繳、節扣等四項為本年收款。除去蠲緩未完各數，通計實入共收銀八千二百三十四萬九千一百九十八兩，是為銀收。以陵寢供應、交進銀、祭祀、儀憲、俸食、科場、餉乾、驛站、廩膳、賞恤、修繕、河工、採辦、辦漕、織造、公廉、雜支等十七項為常例開支，以營勇餉需、關局、洋款、還借息款等四項為新增開支，以補發舊欠，豫行支給兩項為補支豫支，以批解在京各衙門銀兩一項為批解支款。除去欠發未報各數，通計實出共支銀七千八百十七萬一千四百五十一兩，是為銀支。原奏並及錢收、糧收、錢支、糧支，實為明覈。今按十七年歲入歲出之籍，入項為地丁二千三百六十六萬六千九百一十一兩，雜賦二百八十一萬有一百四十四兩，租息十四萬一千六百七十二兩，糧折四百二十六萬二千九百二十八兩，耗羨三百萬四千八百八十七兩，鹽課七百四十二萬七千六百有五兩，常稅二百五十五萬八千四百一十兩，釐金一千六百三十一萬六千八百二十一兩，洋稅一千八百二十萬六千七百七十七兩，節扣二百九十六萬四千九百四十四兩，續完七百十二萬八千七百四十四兩，捐繳一百八十七萬五千五百七十六兩，均有奇。統為歲入八千九百六十八萬四千八百兩有奇。出項為陵寢供應等款十三萬五百五十九兩，交進十八萬兩，祭祀三十三萬六千七百三十三兩，儀憲七萬四千八百七十九兩，俸食三百八十四萬一千四百二十四兩，科場十萬五千二百七十兩，餉乾二千三十五萬六千一百五十九兩，驛站一百七十三萬四千七百有九兩，廩膳十一萬二千有二十九兩，賞恤五十二萬五千二百十六兩，修繕二百二十萬九千七百四十八兩，採辦四百有三萬三千九百有三兩，織造一百有三萬四千九百十五兩，公廉四百五十七萬五千七百八十三兩，雜支三十萬三千二百七十八兩，勇餉一千八百二十六萬八千三百十三兩，關局經費三百十四萬四千六百十六兩，洋款三百八十六萬一千五十一兩，補支一千二百七十七萬五千五百二十五兩，豫支一百七十四萬二千七十三兩，解京各衙門飯食經費各項支款三百四十七萬二千五百三十三兩。統為歲出七千九百三十五萬五千二百四十一兩。」

再三年為甲午，朝鮮役起，軍用浩繁，息借洋款、商款。及和議既定，又借俄、法、英、德之款付日本賠款，增攤各省關銀一千二百萬兩，益以匯豐、克薩、華商各款本息，及新增宋慶等軍餉，共八百萬。蓋歲出之增於前者二千萬。迨於庚子，復釀兵禍。辛丑約成，遂有四萬五千萬之鉅，派之各省者一千八百萬兩有奇。二十九年，以練新軍，復攤各省練兵經費，而各省以創練新軍，辦巡警教育，又有就地自籌之款。奉天一省警費至三百餘萬兩。湖北一省撥提地丁錢價充學費者六十萬兩。捐例停於二十七年，以練兵復開，至三十二年復停。

庚子以後新增之徵收者，大端為糧捐，如按糧加捐、規復徵收丁漕錢價、規復差徭、加收耗羨之類；鹽捐如鹽斤加價、鹽引加課、土鹽加稅、行鹽口捐之類；官捐如官員報效、酌提丁漕盈餘、酌提優缺盈餘之類；加釐加稅如菸酒土藥之加釐稅、百貨稅之改統捐、稅契加徵之類；雜捐如彩票捐、房鋪捐、漁戶捐、樂戶捐之類；節省如裁節綠營俸餉、節省河工經費、核扣驛站經費、節省各署局經費之類；實業如鐵路、電局、郵政收入，及銀行、銀銅元局、官辦工廠商局餘利之類。出款自賠款、練兵費、學、警、司法諸費外，各官署新增費亦為大端。

宣統二年，度支部奏試辦宣統三年預算，歲入為類八：曰田賦，經常四千六百十六萬四千七百有九兩，臨時一百九十三萬六千六百三十六兩，皆有奇。曰鹽茶課稅，經常四千六百三十一萬二千三百五十五兩。曰洋關稅，經常三千五百十三萬九千九百十七兩。曰常關稅，經常六百九十九萬一千一百四十五兩，臨時八千五百二十四兩。曰正雜各稅，經常二千六百十六萬三千八百四十二兩。曰釐捐，經常四千三百十八萬七千九百七兩。曰官業收入，經常四千六百六十萬八百九十九兩。曰雜收入，經常一千九百十九萬四千一百有一兩，臨時一千六百有五萬六百四十八兩。附列者為類二：曰捐輸，五百六十五萬二千三百三十三兩。曰公債，三百五十六萬兩。皆臨時歲入。歲出為類十八：曰行政，經常二千六百六萬九千六百六十六兩，臨時一百二十五萬八千一百八十四兩。曰交涉，經常三百三十七萬五千一百有三十兩，臨時六十二萬六千一百七十七兩。曰民政，經常四百四十一萬六千三百三十八兩，臨時一百三十二萬四千五百三十一兩。曰財政，經常一千七百九十萬三千五百四十五兩，臨時二百八十七萬七千九百有四兩。曰洋關經費，經常五百七十四萬八千二百三十七兩，臨時九千一百六十三兩。曰常關經費，經常一百四十六萬三千三百三十二兩。曰典禮，經常七十四萬五千七百五十九兩，臨時五萬四千有三十七兩。曰教育，經常二百五十五萬三千四百十六兩，臨時一百四萬一千八百九十二兩。曰司法，經常六百六十一萬六千五百七十九兩，臨時二十一萬八千七百四十六兩。曰軍政，經常八千三百四十九萬八千一百十一兩，臨時一千四百萬有五百四十六兩。曰實業，經常一百六十萬三千八百三十五兩。曰交通，經常四千七百二十二萬一千八百四十一兩，臨時七百有八十萬四千九百有八兩。曰工程，經常二百四十九萬三千二四百兩，臨時二百有二萬二千有六十四兩。曰官業支出，經常五百六十萬四百三十五兩。曰各省應解賠款、洋款，三千九百有十二萬九百二十二兩。曰洋關應解賠款、洋款，一千一百二十六萬三千五百四十七兩。曰常關應解賠款、洋款，一百二十五萬六千四百九十兩。曰邊防經費，一百二十三萬九千九百有八兩。附列者為類一：曰歸還公債，四百七十七萬二千六百十三兩。統為歲入二萬九千六百九十六萬二千七百兩有奇。歲出三萬三千八百六十五萬兩有奇。十二月，資政院覈覆，於歲入有增加，於歲出有減削。次年即值變更國體，故有預算而無決算。蓋自光緒三十三年，度支部即奏準令京師各衙署及各省實報歲入歲出，又於各省設財政監理官以督之。凡昔日外銷之款項，與夫雜捐陋規之類，及新定之教育、司法、實業、軍政、外債諸費，皆列於簿書期會，故較順治、康熙之出入多至十倍。茲錄之以見一代財政之盈虧焉。

其軍需、河工、賑務、賠款之鉅者，乾隆初次金川之役，二千餘萬兩。準回之役，三千三百餘萬兩。緬甸之役，九百餘萬兩。二次金川之役，七千餘萬兩。廓爾喀之役，一千有五十二萬兩。臺灣之役，八百餘萬兩。嘉慶川、湖、陜教匪之役，二萬萬兩。紅苗之役，湖南一省請銷一千有九十萬。洋匪之役，廣東一省請銷三百萬兩。道光初次回疆之役，一千一百餘萬兩。二次回疆之役，七百三十萬兩。英人之役，一千數百萬兩。咸豐初年粵匪之役，二千七百萬，其後江南大營月需五十萬兩，徽寧防營月需三十萬兩，則一年亦千萬。湖北供東征之需者，歲四百餘萬，湖南亦不貲。而北路及西南各省用兵之費不與焉。同治中，曾國籓奏湘軍四案、五案，合之剿捻軍需，共請銷三千餘萬兩。李鴻章奏蘇滬一案、二案，合之淮軍西征兩案，共請銷一千七百餘萬兩。左宗棠奏西征兩案，共請銷四千八百二十餘萬兩。此外若福建援浙軍需，合之本省及臺灣軍需，截至三年六月，已逾六百萬兩。四川、湖南援黔軍需，歲約四百萬兩，積五年二千萬兩。雲南自同治二年至同治十二年，請銷軍需一千四百六十餘萬兩。而甘肅官紳商民集捐銀糧供軍需者，五千餘萬兩，再加各省廣中額學額計之，當不下數萬萬。光緒中，惟中法之役用三千餘萬兩。若西征之餉，海防之餉，則已入年例歲出，不衣復列。

河工，自康熙中即趨重南河。十六年大修之工，用銀二百五十萬兩。原估六百萬兩，迨蕭家渡之工，用銀一百二十萬兩。自乾隆十八年，以南河高郵、邵伯、車邏壩之決，撥銀二百萬兩。四十四年，儀封決河之塞，撥銀五百六十萬兩。四十七年，蘭陽決河之塞，自例需工料外，加價至九百四十五萬三千兩。浙江海塘之修，則撥銀六百餘萬兩。荊州江堤之修，則撥銀二百萬兩。大率興一次大工，多者千餘萬，少亦數百萬。嘉慶中，如衡工加價至七百三十萬兩。十年至十五年，南河年例歲修搶修及另案專案各工，共用銀四千有九十九萬兩，而馬家港大工不與。二十年睢工之成，加價至三百餘萬兩。道光中，東河、南河於年例歲修外，另案工程，東河率撥一百五十餘萬兩，南河率撥二百七十餘萬兩。逾十年則四千餘萬。六年，撥南河王營開壩及堰、盱大堤銀，合為五百一十七萬兩。二十一年，東河祥工撥銀五百五十萬兩。二十二年，南河揚工撥六百萬兩。二十三年，東河牟工撥五百十八萬兩，後又有加。咸豐初，豐工亦撥四百萬兩以上。同治中，山東有侯工、賈莊各工，用款二百餘萬兩。光緒十三年，河南鄭州大工，請撥一千二百萬兩。其後山東時有河溢，然用款不及道光之什一。

賑務，康熙中，賑陜西之災，用銀至五百餘萬兩。乾隆七年，江蘇、安徽夏秋大水，撫恤、正賑、加賑，江蘇給被災軍民等米共一百五十六萬石有奇，銀五百五萬兩有奇。安徽給被災軍民等米八十三萬石有奇，銀二百三十三萬兩有奇。十八年，以高郵運河之決，撥米穀一百十萬石，銀四百萬兩，賑江蘇災，此其最鉅者。其後直隸、山東、江蘇、河南、湖北、甘肅諸省之災，發帑截漕及資於捐輸者，不可勝舉。嘉慶初，山東曹、單等縣災，賑銀米合計三四百萬兩。六年，以直隸水災，撥賑銀一百萬兩，截漕米六十萬石。江蘇、安徽、山東、河南諸省之因災賑恤者，節次糜帑，均不下數十百萬。資於捐輸者，如十九年江蘇、安徽之災，至二三百萬兩。道光十一年，撥江蘇賑需銀一百餘萬兩。二十七年，賑河南災銀一百餘萬兩。二十八年，賑河北災銀一百三十八萬兩。二十九年，撥江蘇等四省賑災銀一百萬兩。而安徽、浙江之截留辦賑者，皆近百萬，江蘇一省則一百四十餘萬，此外尚多，而官紳商民捐輸者尚不與。光緒初，山西、河南、陜西之災，撥帑截漕為數均鉅，合官賑、義賑及捐輸等銀，不下千數百萬兩。鄭州河決，賑需河南用銀二百五十餘萬兩。時各省有水旱之災，輒請開賑捐。直隸自十六年之水至二十一年海嘯之災，用銀七百餘萬兩。山東自十一年後，頻年河溢，至二十五年，用銀七百餘萬兩。江蘇自十五年之水至二十四年淮、徐、海之災，用銀五百餘萬兩。二十七年秦、晉之災，則開實官捐以濟之，為數至七百六十萬兩有奇。

賠款，始於道光壬寅江寧之約，二千一百萬兩。咸豐庚申之約，一千六百萬兩。光緒辛巳伊犁之約，六百餘萬兩。乙未中日之約，並遼南歸地，二萬三千萬兩。至辛丑公約，賠款四萬五千萬兩而極。以息金計之，實九萬萬餘兩。

清代田賦徵糧之數，乾隆三十一年，為八百三十一萬七千七百石有奇。江蘇、安徽、山東、河南、浙江、江西、湖北、湖南八省，自歲漕京師外，留充本省經費。直隸、奉天、山西、陜西、甘肅、福建、四川、廣東、廣西、雲南、貴州則全充本省經費。光緒十年，新疆改行省，歲徵糧二十七萬一千石有奇，亦全充本省經費。吉林、黑龍江之徵米者亦如之。各省駐防旗營官兵、綠營兵丁皆支月米。凡留充本省經費者，大率供旗綠營月支米豆之需，有餘則報糶易銀候撥雲。


\end{pinyinscope}