\article{志四十五}

\begin{pinyinscope}
地理十七

△福建

福建：禹貢揚州南境。明置福建行中書省，改承宣布政使司。清初為福建省，置閩浙總督。康熙二十三年，海島平，以其地置臺灣府。雍正十二年，升福寧州為府，永春、龍巖為直隸州。增置霞浦、屏南、福鼎。光緒十三年，升臺灣府為行省，與福建分治。後入日本。東至海；百九十里。西至江西石城；千五百五十五里。南至海；二百七十里。北至浙江景寧。四百六十里。廣九百一十里，袤九百七十五里。南至詔南縣南境，北極高二十三度四十四分。北至浦城縣北境，北極高二十八度。東至長樂縣東境，京師偏東三度一十七分。西至武平縣西境，偏西二十二分。宣統三年，編戶二百三十七萬六千八百五十五，口一千四百二十二萬九千九百六十三。領府九，直隸州二，一，縣五十七。

福州府：沖，繁，疲，難。清為省治。閩浙總督兼巡撫，布政、提法、交涉、提學四司，鹽、糧、巡警、勸業四道，福州將軍、副都統駐。道光二十三年，與英訂約五口通商之一。租界在閩江北岸，曰南臺，與府城對。航路：廈門、福州、三都澳。驛路：北逾仙霞嶺達浙江江山；西南達廣東黃岡。電線由福州北通杭州，西南通廣州，東通馬尾、川石山，東北通三都澳。海線由川石山東通臺灣淡水，由廈門東北通上海，西南通香港。北至京師六千一百三十四里。廣三百七十七里，袤四百十二里。北極高二十六度三分。京師偏東三度。領縣十。閩沖，繁，疲，難。倚。府東偏。東：鼓山，為郡之鎮。東南：九仙、大象、南臺。南：方山。海自浙江溫州迤西南入福寧，環府之羅源、連江，至縣東百九十里，為五虎門。其外大洋，其內閩江口。閩江，閩大川，上匯富屯、沙、建三溪，至侯官分二派入：北派承洪山江，東逕中洲為南臺江，至中岐為馬頭江，合大定江、演江，亦曰東峽江，至羅星塔；南派澤苗江入，為陶江，逕螺洲，左合黃山水，又東南為陰崎江，又東為烏龍江，右合榕溪，又東，亦曰西峽江，又東來會。又東過青洲，右納太平港水，逕員山，又北支津北抵亭頭鄉。又東為瑯琦江，復歧為二，一西北出五虎門，一東南與長樂分岸，為廣石江。梅花江出白猴嶼，並入焉。其下歷興化、泉、漳至粵，水程二千里，陸千二百里。閩海關總口二：一駐南臺，海防同知同；一駐閩安鎮，副將同。順治十五年築城，置戰船，南北岸砲臺。縣丞駐營前，雍正十二年徙三水部。關外、鎮口、中洲三鎮。巡司三：閩安、五虎門、永慶。三山、大田二驛。侯官沖，繁，疲，難。倚。府西偏。西南隅：閩山。北隅：越王。東北隅：冶山。南：方山。西南：怡山。西：清泉。西北：雪峰。北：蓮花、壽山。西北：梧桐嶺。城南閩江，西北上承閩清大溪入，逕大竺，左合陳溪，至小箬，仍錯出復入，右合黿溪，左大目溪。又東南，左合黃石溪，至過山洲，合陳塘溪，為馬瀆江。又東過懷安洲，歧為二：北派東南左合五峰山水，為石岊江，又為螺江、金鎖江，至城西為洪山江，分流復合，左合西湖水；南派右納樓梯嶺水，又南大樟溪自永福入，合浯溪、潢溪、喆溪、印溪，歧為澤苗港，先後來會，為澤苗江，又東南並入閩。北宦溪出蓮花山，北會板橋塘水，折西，右合長箕嶺水，逕下密，折東北為日溪，為密溪，入連江。西湖、東湖、南湖並堙。西河場。縣西：西江口，大使駐。閩畫地為埕，漉海水曝之，與江、淮、浙煮鹽異。縣丞駐大湖。梅嶺、大穆、芋原、遼沙四鎮。竹崎、五縣寨二巡司。白沙、芋原二驛。長樂疲，難。府東南百里。東：壺井山。東南：龍泉。西南：岱遇。東北：越遷。北、東、南際海。北界閩之馬江口。太平港自七巖山循界西北分入，一入其營前，一合資聖溪及文洽浦，自東水關貫城東出。又北，合考溪入洋嶼。又東至籌港為廣石江、梅花江、陳塘港，入貓嶼。其外東沙、北犬、南犬，南為磁澳。江西有仙岐寨、蕉山寨，西至漳港為漳江。又南至壺井澳為壺井江。又南至鐵爐嶼為巴頭港，三溪入。其外雙帆石、東洛嶼、西洛嶼。又南逕御國山、小祉、大祉，為松下江口，至福清界。宋建炎初，陳可大始興水利。乾道四年，徐謩為斗門及湖塘陂堰，溉田都二千八十三頃。磁澳鎮。廣石、籌港、澤里、厚福四汛。貓嶼、蕉山、小祉廢巡司。福清沖，繁，疲，難。府南少東百三十五里。城北隅：靈鷲山。東：瑞巖。東南：郭廬、海壇、南日。東南際海。自長樂迤西南為鼓嶼、貓嶼。嶼頭龍江口、海口。江上源崔溪，出西北百丈嶺，東匯龍潭山水、無患溪，曰西溪。至城南，左合東皋山水，為龍首河，瀦為琵琶洋入。又東南三山、高山、天馬山，至蓮盤。北際御國山。有大扁嶼、東沙。自鼓嶼迤東南為大練門。海壇南有三十六派湖。其北：軍山、鐘山，西：水馬山，南：南茭山、草嶼、東甲、西甲。又西：南日山，迤北：大岴、小岴，至逕江口。南日江上游，逕江上承蘇漁溪入，西南江口橋至莆田界。牛頭門、薛峰頭、上逕諸汛。錦屏、江口二廢巡司。宏路、蒜嶺二驛。連江疲，難。府東北百里。城北：龍漈山。西北：白巖、雲居。城南：金鼇。東南：定岐。東北：馬鞍。東際海。自羅源迤南為北茭。其南北竿塘山，與閩南竿塘直連江口。江即鼇江，上匯羅源羅溪、長潭溪及鳳板溪，閩清雪峰水，寧德排樓溪於五縣寨口。又東至羅侖渡為寶溪，又東為鼇江。左合財溪、利安溪及雪溪；又東逕東岱為岱江。右合蟾步江，左珠浦，又東與東北鯉溪逕燕窩並入焉。東湖溉田四萬餘畝。定海、北茭、小埕三鎮。東岱巡司。羅源沖。府東北百六十里。治鳳山南麓。城北：文殊山、席帽。西：四明。西北：洪福萬。東南：松崎。東北際海。自寧德迤南為鑒江口，東與東沖口直循東洛、西洛，又西可門、濂澳門、松崎江口。城西：羅川出蔣山，合九溪、四明溪，歧為南北溪。復合，東逕禹步跡，縣北九龍溪合起步溪來會，與白水溪、小護溪、大護溪並達於松崎江。其東南至連江界。西南：鳳板溪、長潭溪，西：霍口溪，上承侯官密溪。左納蘇洋溪，屈東，南為羅溪。左納老人山水，又東南入連江。西北楊溪入寧德。鑒江、濂澳、松山、上地四鎮。古田沖，疲。府西北二百七十里。城北：翠屏山。城西：北臺。西南：九龍。東：蓋竹。大溪二源，東溪出杉洋鎮黃居嶺，西南右會太平山水，左納甘棠溪，又西南，左合石馬山水，右納富洋溪，又東，逕城東，為東溪。屈南，西溪自其右來會。南逕鳴玉灘，錯閩清復入。劍溪自南平入，左合赤凌溪、嶺頭水，折東南，逕小武當山北來會。曰水口，亦名塔溪，又東南入閩清。東：蘇洋溪、老人山水，西南入羅源。柯潭、平湖，各溉二十頃餘。縣丞駐水口。黃田鎮。並有驛。白溪、西溪二廢巡司。屏南疲，難。府西北二百二十里。雍正十二年析古田置。東南：羅經山。南：仙字巖。西南：靈峰。城西：雙溪，南源出水竹洋，北源出天臺嶺，合為龜溪。又南至棠口為棠口溪。右合白溪，折東南，其南龍漈溪、黛溪，並入寧德。西南：甘棠溪。西：富洋溪、牛溪。閩清簡。府西北百二十里。城西南：臺山。西：鼎峰。西北：白雲。南：金鐘。東北：鳳皇。城東建江，西北自古田入，合東溪，錯入，合石步坑水；又東南，右合大雄溪，錯侯官東北，陳溪注之。又南，梅溪，出馬坑嶺，會瞿曇溪。又西，左合峰洋溪，折東北，左合演水溪。又北逕城西，環而東南，合蓋平、仁壽、孝順、金沙諸里小溪來會，曰閩清口，屈東北入侯官。清窯鎮。洋頭塘汛。永福疲。府西南百四十里。東北：摩笄山。北：文殊巖。城南：大張。南：陳山。東：觀獵。西南：高蓋，道書第七福地。城東大樟溪，西南上承德化滻溪入，合洑溪為洑口溪。又東北，左合東洋村及上下漈水，又東逕嵩口，至重光寺。右納游溪，為西溪、為東溪，又東北，左合龜洋溪、漈溪，為雙溪。右納游洋支津為大溪。又東北，左合梧嶺水，右十八溪，又東北逕大樟山北，是為大樟溪，入侯官。白葉湖，宋乾道二年修，溉十頃。大樟鎮。漈門巡司。

福寧府：沖。隸福州道。總兵駐。明，州，領縣三。雍正十二年為府，割福建之壽寧來隸，增霞浦。乾隆四年，復析置福鼎。西南距省治五百四十五里。廣三百二十四里，袤二百三里。北極高二十六度五十四分。京師偏東三度四十一分。領縣五。霞浦沖，繁。倚。西南：霞浦山，縣以此名。城北：龍首。南：羅浮。東：箬山。西：慧日。西北：望海。東、南、西際海。自福鼎迤南，小俞山、烏崎港。楊家溪納梓柏洋溪為赤溪，折東為雉溪入。又南三沙，迤西小皓，瓜溪入。又西松山，赤岸溪合倒流溪、三澗水入。又西百茶村，歐公河入。又西南漁洋垾，後壟溪入。又迤東南武崎山。又南廢大金山千戶所。又南羅浮山，是為三都澳，商埠、海關在焉。又西葉山。又南北壁。又南東沖口。又西至福安界。其北獃頭山，霞浦溪入。又北鹽田關，柘溪入。其西坪溪、坑口溪、富溪，並入福安。斗門閘溉田萬頃。東沖、大金、古鎮、斗米、牙城五鎮。柘洋、三沙二巡司。高羅、楊家溪二廢司。福鼎沖，繁。府東北二百十里。治桐山南麓。東：福鼎山，縣以此名。東：福全。東南：茭陽。西：鐵樟。南：太姥。東南際海。自浙江平陽迤西南為沙埕港。桐山溪出西北金尖山，屈東北，合金釵溪、茭溪、南溪，折南為烏溪。合透埕溪、貫嶺溪，逕城東而南，合龍山溪為夾城溪，又東南為關盤港。會三叉河、前歧溪、象溪，其西南會董江為白水江，又東南逕金嶼門入。又西屏風山，有福安塘、彈江入。又西黃崎山，筼簹溪入。又西北九曲港，王柄溪會才溪、蔗溪、躍鯉溪、秋溪入。又西峽門，硤門溪合濮陽溪入，又西至霞浦界。西南：樟柏洋溪入霞浦，管洋溪入浙江泰順。沙埕、峽門、南關三鎮。秦嶼，參將駐。有巡司。瀲城廢司。福安疲，難。府西北百三十里。城北隅：銅冠山。城東：鶴山。北：扆山。東北：大東。西：福源。東南：馬頂、城山。南：重金。南際海。自霞浦迤西南，為官井洋、白馬門口。大溪二源：東溪北上承浙江泰順，寧壽後溪，自緣界入，右會蟾溪；西溪上承寧壽托溪來會，為交溪，至城西棲雲潭，右合秦溪，是為大溪。又東南，左納坑口西坪水，折西南，會松洋溪，為三江口。又南為蘇江，右合薛阪，左赤石關水。又東南為印江，黃崎江入。又東南，逕白馬門、達官井洋，入於海。有白石關巡司。白石鎮廢司。寧德疲，難。府西南百三十里。西：白鶴山。東：官扈。東南：金甌。南：勒馬。北：霍童山，白玉蟾云「三十六洞天第一」，高二十里，周五十里。東南際海。自福安迤西南為雲淡門，松洋溪支津西北自壽寧入，納麻陽峽水為南門溪。顯聖溪緣屏南界合雙溪來會，為外渺溪。又東南，左合赤溪，逕銅鏡為金乘港入。又西南北溪，西北上承屏南龍漈溪入，逕石堂山合黛溪。又南，東為金溪。又東南，覆鼎嶼、白匏山、青山。其南，青嶼門。北溪南支合鐘洋溪，納楊溪，逕城北為藍田溪。又東南合古溪，又東合蒲嶺水，為飛鸞江，合焦溪入。又西南至羅源界。其松洋溪經流東南入福安。東湖、飛鸞鎮。霍童巡司。石堂二廢司。壽寧簡。府西北二百八十里。城北隅：真武山。北：立茂。東：叢珠。西：天馬。托溪即北溪，西北自浙江慶元入，為九嶺溪。又東南合西溪，至斜灘會南溪。其北蟾溪出西北大熟嶺，會茗溪貫城東出，逕筆架山，屈東南，緣界並入福安達交溪。又北，西溪出慶元界青田隘，東合官臺山官田洋水，又東為葛家渡溪。又北後溪自浙江景寧入，為上地溪，合小東水。又東，折北，錯泰順復入。又東南為百步溪，右合武溪，復錯泰順與西溪合。下游亦注交溪。西南松洋溪自政和入，逕芹山至泗洲橋，支津西南出，又東南至溪口，並入寧德。里老橋陂溉田二百餘畝。漁溪巡司。

延平府：沖，難。延建邵道治所。明，領縣七。雍正十二年，割大田隸永春。東南距省治三百六十里。廣三百里，袤三百十八里。北極高二十六度三十九分。京師偏東一度四十九分。領縣六。南平沖，繁，難。倚。南：九峰山。東南：屏山。城西：虎頭。東北：演仙。西北：蓮花。西南：金鳳。劍江一曰建江，為閩江上流。二源：東北東溪，上承建安建溪入，逕高桐，左合埂埕溪，右群仙洋、大小湆水，逕城東而南；西北西溪，上承順昌大溪入，逕上洋口，左合鸕甪溪，又東南，右合黃泥溪，至雙溪口，右納沙溪，又東南，折東北，逕城南來會，是為劍江。右合十里庵口溪、南平里溪、羅源溪，左納吉溪。又東南，左合岳溪，右金鋼嶺水，尤溪亦自南來會。又東，左合武步溪入古田。東溪、黯淡灘、南溪、龍窟灘險甚。嵢峽巡司。又大歷廢司。大橫、劍浦二驛。順昌繁，難。府西少北百二十里。北：華陽山。西：鳳山。西南：大明。西北：七臺。城南大溪，二源：西北富屯溪，上承邵武大溪入，東南，左合順溪，右大幹溪，逕城西而南，亦曰礶砧溪；西金溪，自將樂入，合交溪、婁杉溪來會，是為大溪。右合洄村溪水、南溪，又東，右合石溪、棋溪，入南平。鎮四：仁壽、上洋、大幹、安撫。仁壽廢巡司。將樂疲。府西二百二十里。城北：西臺山、龜山。東：蓮花。西：鐘樓。東南：天階、烏石。東北：封山、石帆。南：仙人塘。西南：五龍。城南金溪，西北上承泰寧大溪入，逕萬全北，合常溪、竹洲溪、將溪，屈東南，右合三溪寨水，左望江溪、獬村溪，又東，右納池湖溪、水口溪，折東北，至城東南，是為金溪。龍池溪合沙溪自北來會。又東，左合安福口溪，逕三澗渡，右合常口溪、漠村溪，左瀨口溪、黃坑口溪，又東入順昌。西北瓜溪，屈西北入泰寧。萬安巡司。沙繁，難。府西南百二十里。城北：鳳岡山。西：巖山。西北：陶金。西南：呂峰。北：將軍。東北：馬笠。東：玉山。南：七朵。其下沙溪，二源：一太史溪，西南上承永安燕水溪入，逕莘口，右合西霞阪水，左明溪，又北，右合蔣坑水，左斑竹溪、隴東溪，至城東南；東溪出順昌界天柱山曰半溪，東南至漈口，又會瓦溪，合幼溪，又南逕城東來會，是為太史溪。又東，左合鸕甪溪、玉溪、楊溪、下湧溪、下湖溪，右洛溪、瑯溪、丹溪、高溪、漁溪，入南平。北鄉砦巡司。永安繁，難。府西南三百里。城東二山，南登雲塔，北栟櫚。西北：黃楊巖。東南：斗山。東北：貢川。城北燕水溪，西北上承清流九龍灘水入，逕大嶺，屈東，左合羅峰溪；右櫞嶺水，至八仙巖。東連城姑田溪自西南來會，是為燕水溪。又東，右會南溪及浮流溪、林田水、桂溪，至城北，右合大梅溪，左益溪，又東北為貢溪，左納坊溪、田沙溪，右合青溪，其東南黃田嶺水，北合烏阬水為西霞阪水。其北明溪自歸化入，又東並入。鎮二：西洋、星橋。安沙、小陶二巡司。英果、黃楊、湖口三廢司。尤溪繁，難。府南百六十里。城北：永山。西南：鸕甪。西：璠山。東南：石井。南：眠象。東：參拜。尤溪城南二源：湖田溪西南上承大田縣溪入，逕高才，左合包溪，右漈頭溪及汶水，又北，左合新橋溪，右寶溪，至城南；青印溪出沙界羅巖峰，東南右合新坑水，左麻溪、小溪，逕城西來會，是為尤溪。又東為雲潭，右合雙髻山源湖水，左華南溪，又東，左合塔兜，右資壽溪，入南平。明溪北自歸化入，又東入沙。官陂西南溉田數千頃，波及德化界。高才阪巡司。

建寧府：沖，繁。隸延建邵道。明領縣八。雍正十二年，割壽寧屬福寧。東南距省治四百八十里。廣四百九十五里，袤四百三十里。北極高二十七度四分。京師偏東二度。領縣七。建安沖，疲，難。府東南。東北隅：黃華山。城南：覆船山。東北：馬鞍山。東南：象山。西南：龍池。建溪亦曰建江，二源：松溪東北自政和入，屈西南，左合川石漈，右東游、橫谷、坤口、千源諸溪，又西南，左合東萇溪、沙溪，至城東南為東溪；又西，西溪自甌寧逕城西南來會，是為建溪。又南逕太平驛，右合古老嶺、下溪、秦溪及其支津，左納百丈溪、房村口溪，入南平。雙溪、大官陂各溉田十一頃。迪口縣丞。房村巡司。太平一驛。甌寧沖，繁。附府西北。北：天湖山。西北：烏石。東：東山。城西：龍首。城南：覆船。東北：天堂。西溪二源：建陽溪自縣入，東南逕葉坊驛；柘溪自浦城入，迤西南，左合蓬嶺水來會，為雙溪口，又南，右合吉陽溪、興賢溪、躍鱗溪，左紫溪、宜均溪，至城北分流，復合於臨江門外，是為西溪。百丈溪出縣西北山，合登仙里水，東游溪出東北侖口，並入建安。巧溪出西黃源嶺，入順昌。鳳坑水出東北白石山，東入松溪。將軍山下陂溉田千餘頃。吉陽、營頭二巡司。葉坊、城西二驛。建陽沖，疲。府西北百二十里。城西隅：大潭山。西三十里，太平、九峰、唐石。西北：蘆峰。北：闌幹。東北：硯山。南：蓮臺。西南：五峰。建陽溪亦建溪，二源並西北：崇溪自崇安入，曰北溪，左合陳溪，又南折東，左合芹溪，至河船，右合石船溪，左錦溪及油溪，屈西南至城東南；西溪出西北毛虛漈山，會竹溪、瓦溪，屈南，右合化龍溪，折東，右合莒溪、馬伏溪，左龍口溪，逕玉枕峰西，又東來會，是為建溪，亦曰交溪。迤東南逕樟灘，左合窯溪、將溪，右長湍溪、吳墩溪、徐墩溪，入甌寧。油陂溉田五十頃。西：麻沙鎮。南：蓋竹鎮。南槎巡司。建溪一驛。崇安沖，繁。府西北二百四十里。南：武夷山，道書第十六洞天，周百二十里，峰三十六，巖三十七，岸壁紅膩，棱疊可愛。北：黃石。東北：濟拔。西北：三髻。西：白華。東：仙洲。東南：寨山。崇溪二源：東溪出東北石臼里。匯岑陽、寮竹諸山水，西南，左合小渾溪，右浴水溪、嵐溪、新豐溪，至大渾里，右合大漈溪，又西南至林渡；西溪出西北分水嶺，會大安源、雙溪，又東，左合溫林、觀音二寨水來會，是為崇溪。又南過押衙洲，分流復合，逕城東，右合黃龍溪。又南，左合梅溪，迤西右合九曲溪，屈南至黃庭，右合黃石溪及籍溪，又東南入建陽，為北溪。蘆陂溉田萬餘頃。鎮二：溫嶺、黃亭。五夫里巡司。興田、裴村、大安三驛。浦城沖，繁。府東北二十七里。治黃華山南麓。城東隅：越王山。城北：橫山。東北：太姥、蓋仙、仙霞嶺。南：回隆。西南：西陽。東南：金斗。柘溪、南浦溪出東北柘嶺西南，右合灰塢漈、上溪，左半源、漁倉、里洋諸水，又西，右合漁梁溪，左官田溪，側城西南，凍蕤夾岸，亦曰梅花溪。新溪出西北百丈山，合洪源溪來會，是為柘溪。又南，右合東源溪，左大石溪，又西南，右合臨江溪，左富嶺溪，逕曹村，右合石陂溪，又南入甌寧。北盆亭溪，西會小竿嶺、梨嶺水，詹溪，入江西廣豐，注信溪。富嶺，縣丞治。鎮一：漁梁。巡司二：廟灣、溪源。驛二：小關、人和。松溪簡。府東百六十里。治蹲獅子山南麓石壁山。東：王認山。東南：七峰。西：皆望。東北：鸞峰。松溪二源，分出浙江龍泉小梅、慶元溫嶼而合，逕木城隘入。西南逕舊縣塘，左納新窯水，又西，右納松源溪，又西至城東南，右合杉溪、白石溪，又西南入政和。吳村，縣丞駐。渭田巡司。政和簡。府東百四十五里。東：池棟山。東南：大風。南：飛鳳、洞宮山，道書三十七洞天。東北：天柱峰。西北：南禪。松溪自其縣入，逕常口，迤東南至西津渡。七星溪逕鐵山口，合石龜溪、胡屯溪，又西合茶溪，逕城南合官湖，又西南來會。又南，亦曰當陽溪，左合小層溪，右山表溪，入建安為東溪。東北新阬水，出天柱山，東南雙澗溪出溪門嶺，合下園溪、李洋水，並入壽寧。又南和溪出西表嶺，入寧德。範屯諸陂四十有四。下莊巡司。又苦竹廢巡司。

邵武府：沖，疲。隸延建邵道。明屬福建布政司。順治三年，隸武平道及分守建南道。康熙六年並廢，改。東南距省六百七十里。廣二百二十里，袤二百六十里。北極高二十七度二十一分。京師偏東一度五分。領縣四。邵武沖，繁，疲，難。倚。西南：殊山，為郡祖龍。西：登高。南：福山。東：雞鳴。東南：浮潭。北：雲際。東北：泉山。邵武溪即大溪，西北上承光澤交溪入，中合中坊溪，左勛溪。又東南，左合田段漠口，右和順高家渡龍鬥溪，逕紫雲灘，右合溪西鎮龍橋藥村水。又東至城北，左合石鼓溪、石樵溪，又東南，右合鹿口溪、銅青溪、大竹溪。折東，左合拿口上下溪，右密溪。又南，左合驕溪，至板孔灘，右合外石，左衛閩溪。又南，右合謝坊，左下黃溪、繡溪，至水口，右合桃溪，又東南入順昌。官坊溪出東南官尖峰，西南入泰寧，注龍湖溪。黃溪溉田四十頃。烏阪城，城東。黃土關，西南。有黃土三鹽場。水口、拿口巡司二。光澤沖，難。府西北八十里。城東：羅嘉山。西南：管蜜。西北：大和、昂山。東北：烏君塢。西溪上承馬嶺山水，自江西新城入，東逕羅家渡，右會象牙山巖嶺隘，左石螺山水，為西溪。迤北，左得小禾山水，又東至水口，左納硃溪，右陳溪，折北合大嶺水，至冊下。左合馬丫山、何家山、上下原諸水，逕城西，支津入城為九曲溪。又北，過牛洲至城東，復與雲巖水來會。又東至烏洲。北溪東北自鉛山馬鈴隘入，逕雲際關南會大棋山水。又西南，左合延寮，右火燒關水，至舉賢，右合苦株阬，左肩盤嶺水，又西逕小寺州，右納冷水坑水。又西南，右合峰坳水，又南逕城東來會，是為交溪。又東南，右合花園水，入邵武。西北大和山水，其西牛田水，並入蘆溪。松林陂溉田八頃。清化鎮。大寺巡司。建寧疲，難。府西南二百十里。西北：白鹿山。北：何家。東南：大弋。城東：南山。西：鳳山。城南：濉江，西南上承寧化寧溪入，左合都溪及裏源溪，又北，右合金鐃山水，又東北，右合百丈嶺水，是為濉溪，逕城東而北，匯為何潭。又東，右合開山溪，逕橫口，左納永城溪，右合武調溪及馮家漈溪，又北，東入泰寧。東南黃土嶺水，東入歸化。雙溪、張家陂各溉田七頃。泰寧簡。府西南百四十里。城西隅：爐峰山。北：鐘石。西：青蓮。東北：旗山。南：石山。大溪亦東溪，東北上承邵武官坊溪入，右會龍湖。東溪納龍湖，逕濟橋，右納交溪，左合梅林溪及硃口溪。又西南，合龍門溪及將溪，至山夾橋，左納黃溪，至城東，右合杉溪，匯於何潭，是為城東三澗。折西，左合福沖溪、均福溪、二十四溪，至南會保，右合瑞溪、石塘溪，建寧濉江亦自西來會，是為雙溪口。折南，右合龍安溪、金口溪，又東南為布溪，入將樂。樂思壩本鸕甪陂，溉田四十頃。

汀州府：沖，繁，疲。隸汀漳龍道。東北距省治九百七十五里。廣三百五十五里，袤四百三十里。北極高二十五度四十七分。京師偏東二分。領縣八。長汀沖，繁。倚。今治南城。北：臥龍山。東：馬鞍。城南：圓珠、宣嚴。西：玉女。東北：翠峰。東南：七寶。鄞江即汀水，東北自寧化入，右合將軍山、天井山水，又西南出龍門峽，右合梓步溪，又南為湘洪峽，右合小湘溪。折西，右合北溪及東溪，又西南，右合篁竹嶺水，逕城南，右會西溪。又南，左合南溪，又東南，左合鍾家坑諸水。又西南，左合黃風溪，濯田溪合桃楊隘水、臘溪、黃峰水、桐木坑水，逕濯田自其西來會。又南，左合羊角溪，右納小瀾溪，入上杭，下至廣東下埔為韓江，至澄海入海。東：虎忙嶺水，其南牛尾嶺水，又南八仙巖水，並入連城。其西磯頭水，入上杭。西北貢水，即湖漢水，入江西瑞金，為貢江，行七百餘里，下流與章江會為贛江。大城寨巡司。館前、臨汀、三洲三驛。寧化簡。府東北六十里。城北：翠華山。南：五靈。西南：南山。東：墨瓦。東北：寶螺。西北：西華。大溪二源：西溪西南出狐棲嶺，東匯為蛟湖，折北，左會陳家坑水、覺溪，折東至城東南；東溪，北出建寧界三都嶺，又南，左合罕坑，右若竹嶺水來會，是為大溪。有烏路峽。右合合溪及上坪村諸水，與其南安樂水、羅溪並入清流。西南龍蘿山水，入長汀。西北寧溪，東北入建寧。七里圳導竹篙嶺水自新安橋至西溪三百五十丈，溉田數千頃。縣丞駐泉上里。石牛、安遠二巡司。清流簡。府東北二百里。城北：屏山。南：龍山。東：東華。東北：國母崠。東：隘嶺。清溪即大溪，西北上承寧化大溪入，左合三港溪、鄭家坑溪，右合安樂水，逕城南，右合嚴坊水，左嵩溪、梓材坑水，又東南至羅口。文川溪，上承連城清溪入，合楮嶺水，會羅溪。又東北，合官坊溪來會。又東，左合油瓶、隔右、洞口水，又東入永安。東北夢溪合芹溪、炭山水入注之。鐵石磯廢巡司。歸化簡。府東北二百九十里。南：樓臺鼓角山。西南：銀瓶玉■D9。東：龜山。東南：南山。西：黃牛。北：蛾眉。東北：龍西嶂。明溪西出永安界五通坳，會大嶺水，逕城北，右合黃溪而東，左合隘門叉，右雪山水。又珩溪、小明溪，又東左合瀚溪，又東為沙溪，左合無塵坑，右呂源水，至紫口坊。右合夏陽溪，折東南，左合紫雲臺水，與南大吉溪、胡坊溪並入永安。西北鋪溪出黃婆山，會寧化泉、上里水。又北建寧水，自長嶺隘入，合楓溪來會，折東，左合鼇坑，右丘地、茶坑二水，又東北入將樂。東北瓦溪入沙。大陂圳西北長二十里，溉田數萬畝。夏陽巡司。明溪驛。連城簡。府東南百四十里。北：蟠龍山、蕭坑。南：銀屏。東：蓮峰。東南：天馬。東北：馬坑。文川溪源自西南五磜，東北，右會金雞山，左張坊水，逕城南而東，合草笠山水。折北，左合李坊水，至麻潭，右合楮嶺水。又西北，左納虎忙嶺、牛尾屴二水，折東北入清流。西南豐頭溪，源自郎村隘，左會岡上水，右會牛尾屴南水。又西南，左合莒溪、苧園溪，右納八仙巖水，入上杭。東南曲溪，其南賴源水，並東北入永安。少西大東溪，又西隔溪，並東南入寧洋。北團寨巡司。上杭沖，繁。府南二百四十里。北：紫金山。東北：覆籮。東：冷洋。東南：鐵障。南：橫琴。西：展旗。西南：羊廚。城南大溪二源：鄞江西北自長汀入，屈東南，左合射溪、金山溪，右九華溪，至水鋪塘，右納檀溪，至九洲關；豐頭溪東北自連城入，右納磯頭水，左合九曲溪、苦竹溪，又西南來會，是為大溪。屈南，逕城東而南，瀨溪自西南來會。橫琴岡一曰龍翔溪，又南，左合安鄉溪，至樟樹潭，左納豐稔溪，又西南，右合白沙磜水，又東南，左會永定溪，右合磜頭水，入廣東大埔，注神泉河。縣丞駐峰市。平西、籃屋二驛。武平簡。府西南二百六十里。北：交椅山。東：梁野。西：靈洞。武平溪二源：東北大豐溪，源自永平寨東，左會當風嶺水，右合漁溪，左靈聚溪，西南，左合下黃溪、黃沙溪，為化龍溪，至硃阬西北；大溪自江西會昌入，左合石徑嶺水，徑武平所東，屈南，右合溪頭水來會，是為武平溪。又西南，左合巖前寨水，入廣東鎮平，注大溪。東中保水，東南象洞水，並入上杭。北大順溪，東北，左納石子嶺水，入長汀。西南馬戰崠水，西北張阬水，分入江西長寧、會昌。象洞、永平二巡司。永定繁，難。府東南三百六十里。北：龍岡山。南：掛榜。西：印匣。西北：黎袍崠。東北：寒袍崠。東：圓嶺。永定溪東北上承龍巖、文筆山水，逕富嶺北，屈西南，左合分水嶺水，右文溪、武溪，至溪口，右合涼傘寨，左湖雷水，逕城東。又西南，左合當風坳，右分水坳水，入上杭。東南金豐溪，出巖背山，西會下佛子隘水，屈西南，左合高頭水、莒溪、香南溪，右鳴岐嶺、新村水，入廣東大埔。西北豐稔溪，出茫蕩洋山，錯上杭，會大豐壩水復入，合合溪、香溪、跳魚溪、躍鱗溪、湯湖溪，再錯復入，合小大阜漈水仍入之。三層嶺、太平砦二巡司。興化廢司。

漳州府：沖，繁，疲，難。汀漳龍道。漳州總兵駐。明，領縣十。清初因之。雍正十二年，升龍巖為直隸州。漳平、寧洋割隸。嘉慶元年，析平和、詔安地增置雲霄。東北距省治六百八十里。廣二百七十里，袤二百九十里。北極高二十四度三十二分。京師偏東一度二十分。領縣七，一。龍溪沖，繁，疲，難。倚。城西北隅：登高山。北：天柱。西北：九龍。南：名第。東：文山。東南：龍漈。西：天寶。九龍江西北上承漳平九龍溪入，逕涵口，又南為華崶溪。又東南，左合石兀山水，逕下漳，左納高層溪，右三腳灶水，入為汰溪。碧溪至香洲渡，左納龍津溪為郭溪，又東為柳營江。南門溪上承南靖大溪入為梅溪，支津入城。又東，合龍漈山水，至三叉河歧為石碼港，又東北來會，為福河。又東為錦江，過許茂烏礁歧為二，分出二洲間，並入海澄，與南溪合入海。通判駐石碼。鎮四：東關外、木屐、石尾、玉洲。驛三：江東、甘棠、丹霞。有新岱巡司。九龍、柳營江二廢司。海澄難。府東南五十里。雍正十一年割漳浦之鎮海衛來隸。西南：儒山。北：文圃。南：席帽。東：吳養。西南：侯山。東南：鹿石。東、南、北際海。北自同安迤西南為浮宮港。南溪，西南上承南靖馬坪溪，緣界為馬口溪，又東南為倒港，歧為二：一東北逕白水營北入；一東北逕城南，復歧為二，一東夾洲入，一北逕城西而北為普賢港，逕沈嶼為盧沈港，會龍溪、石碼港、錦江，又東過恆溪、玉枕二洲，逕胡使二嶼、圭嶼與海滄港，達同安鼓浪嶼入焉。鎮四：鎮海、浯嶼、海滄、海門。海門、濠門、島美三廢巡司。南靖繁，疲。府西四十里。南：林壁山、西天山、獨坐。東北：巖倉嶺。東：峽口。西南：麒麟。西北：朝天嶺。城南雙溪二源：大溪亦西溪，西南自和平入，為高港，西北逕長窯墟，折東北為小溪口，左納博平嶺水，折東南為鯉魚溪、船場溪，合象溪，納琯溪，至旗尾渡；小溪亦東溪，西北自漳平入為員沙溪，又南合沄水、阬水，折東合鵝髻山水，又南逕金山北，出湧口至太監嶺，西合涵溪，折東，左納苦竹村水，又南來會，為雙溪口。折東，逕城南，為湖山溪，又東南為峽口溪，又東入龍溪。馬坪溪自平和緣界合老灶山水，又北，東入漳浦。龍磜陂溉田三千餘畝。巡司二：和溪、永豐。又九龍砦廢司。驛一：平南。漳浦沖，繁，難。府南百二十里。城北：羅山。南：梁山，西麓盤陀嶺。西南：將軍。東：海雲。東北：太武。東南：良山。東南際海。自海澄迤西南為井尾澳，黃女江入。又南將軍澳。迤西虎頭山，山北六鼇廢所。又西竹嶼、浮頭港。李澳川西北上承平和五寨溪入，右合崎溪，又東南為秦河，又東南逕龍頭保入，又西南為古雷城，至雲霄界。其北杜潯溪入。南溪上承南靖馬坪溪，緣界合小溪，又東逕大帽山北入海澄。縣丞駐佛曇。鎮一：杜潯。驛二：臨漳、盤陀嶺。平和沖，繁。府西南二百里。東北：長盧山。東：九牙。南：天馬。西北：象湖。東南：大夆，四溪出焉。曰河頭溪，西會官寮山水為合溪、粗溪，又西逕樓宅山，至城南。又西，右合大蘆溪，入廣東大埔，注清遠河。曰高山溪，東北，左會小坪山水，右合南勝溪。又東北為琯溪，左合高溪、碧微溪，右九團溪，又東北入南靖。曰河上溪，東南會白石山水為三合溪，又東南合佛幾嶺水，入雲霄。曰徐阬溪，西南會陳溪、天馬山水，又南，左合下陂溪、馬溪入詔安。東南五寨溪，東入漳浦為李澳川。高港溪東北入南靖為大溪。南靖故城，縣丞駐。鎮二：南勝、庵後。有琯溪巡司。詔安沖，繁。府西南二百五十里。城西：良峰山。西北：金雞。北：烏山。東：奇山。東南：川陵。東南際海。自雲霄迤西南為銅山廢所，東北與古雷城直為石城嶼。其西漸山、八尺門汛。其間後澳港、大陂溪合梅洲溪入，有金石廢司。其南南浦，又西南宮前，迤西北懸鐘廢所。東溪東北上承平和徐阬溪，合下陂溪，又南，右合白葉洞水，又東南合赤溪，逕城東園林歧為二，一自東沈村循甲州而東，一自奧雅頭右合磁窯溪，逕牛姆礁，入於海。南南澳，總兵駐。又西至廣東饒平界。新陂溉二千餘畝。鎮九：懸鐘、雲澳、青澳、西砲臺、草寮尾、紅花嶺、分水關及銅林之後林村、宮前村。銅山場大使。漳潮巡司。驛二：南詔、大碑塘。長泰簡。府東北三十八里。西北：良岡山。北：董峰。東：天柱、蜈蚣。東北：內方。龍津溪出東北林口隘，東南，左合芹果溪，又南左合白桐山水，右歧為巖溪，注高層溪，入龍溪。又南，左合馬洋溪、可壟溪，折西逕城南，又西南逕鼎山北入龍溪。有朝天嶺廢巡司。雲霄中。府西南百六十里。嘉慶三年，析平和、詔安置。東：大臣山。南：馬山。西：將軍。西南：直武崎。西北：呈奇嶺。東南際海。自漳浦迤西南，杜潯港入。又西，西林溪，西北上承平和白石溪入北，又南逕大田，左合嶺腳水，右納龍頭水，又南逕為西林溪，右合將軍山水，側城東南，右合御史嶺水，與杜潯港達於漳江。陳岱港出城東南盤石，東南流，逕八尺門，入於海。石蛇尾、梅州二鎮。

龍巖直隸州：繁，難。隸汀漳龍道。清初因明制為縣，屬漳州。雍正十二年，為直隸州，割漳州之漳平、寧洋隸之。東北距省治九百二十里。廣二百二里，袤百九十一里。北極高二十五度九分。京師偏東三十九分。領縣二。城內：大崶山。城北：後山。南：奇邁。東：東寶。西：虎嶺。城南龍川，出州西九曲嶺，會大小池水，東為羅橋溪，逕城南，匯為石鼓潭。右合陳陂溪及曹溪，又東為東溪，逕觀音座山，匯為甕口潭。左合傅溪，又東北為雁石溪，左合溪、硿頭溪。其北藿溪，上承連城大東溪入，合隔溪，逕溪口，右合長阪溪，左納小東溪。有雁石巡司。適中驛。漳平難。州東百七十里。西北：古漈山。北：三山。西：龍停。東：東關。南：覆鼎。東北：凌雲。城南九龍溪二源：東源西北上承寧洋大溪入，為九鵬溪，又東南，左納藿溪、西阬水，又南逕鹽場塘西；西源雁石溪自州來會，是為九龍溪，又東，右合吳地溪，逕城南，匯為九龍潭，又東南，右合黃畬鋪水，至華口塘，左納感化溪，右合下折溪，二溪相交如十字然，又東南，與南三腳灶水並入龍溪。東北古格嶺水，入安溪。後溪洋陂溉田六頃有奇。有永福里鎮。歸化、蘆溪南廢巡司。寧洋簡。州東北百八十里。北：金鳳山。南：香寮。西：芙蓉。西北：殺狐嶺。城南大溪三源：北溪出西北梨子嶺，會百種畬洞水，逕城北，會西溪，至城南，會南溪，是為大溪；又南，右合西溪，又東南，並入漳平；東溪出縣西爐山峰，西南流，合熱水、小溪水入龍巖。

興化府：沖，繁。隸興泉永道。清初因明制。北距省治二百四十里。廣二百十里，袤八十五里。北極高二十五度二十六分。京師偏東二度四十七分。領縣二。莆田沖，繁，疲，難。倚。南：壺公山。東南：五侯。西南：天馬、龜山。西北：夾漈。北：浮山。東北：澄渚。東：持久。東南際海。自福清迤南為黃竿。北荻蘆溪，會澳溪為洙溪，匯為北洋太平陂，達迎仙港。延壽溪上承九鯉湖，東為莒溪，匯為北洋延壽陂，達涵頭港。木蘭溪上承仙游仙溪，東為瀨溪，又東堰為南洋木蘭陂，達白湖港。三港既會，是為三江口，又東入焉。又南：美南。東南：青山。瀝尋塘，唐築，溉田百四十頃。縣丞駐平海。鹽場大使三，駐涵江、前沁、東嶠。湄州、忠門二鎮。涵江二巡司。大洋凌厝廢司。莆陽驛。仙游難。府西七十里。治大飛山南麓。西北：仙游山。東：鐵山。北：將軍。東北：石所。南：白巖。城南仙溪，西北自德化入，為大目溪，右合古瀨溪，又東，右納金沙溪，左合大濟溪，為三會溪。右合神堂溪，逕城南，又東北，左合走馬山水，右納石二嶺水，至東渡，左合安吉溪。其北九鯉湖，並入莆田。其南楓亭溪入海。北游洋溪入永福。興泰、楓亭二巡司。白嶺廢司。

泉州府：沖，繁，疲，難。隸興泉永道。提督駐。通判駐蚶江。明，領縣七。雍正十二年，升永春為直隸州，割德化隸之。東北距省治四百十里。廣二百七十里，袤二百里。北極高二十四度五十六分。京師偏東二度二十五分。領縣五。晉江。沖，繁，疲，難。倚。城北：清源山。東南：法石。南：獅山。西南：石塔。北：雙陽。東北：鳳山。東南際海。自惠安迤西，其洛陽港入為洛陽江，會長溪入白嶼。晉江上承南安黃龍江，東南為筍江、浯江、溜石江，至磁灶，逕法石汛為蚶江入。少南，陳埭、玉蘭浦、植璧港入金嶼。嶼南石湖即日湖。又東東埔，東北與崇武所直。又西深滬灣，又西南圍頭鎮，又西北石菌、白沙。九溪自南安入，為安海港，合靈源山水入，又西至南安界。縣丞駐石獅。潯美場大使。鎮二：浦邊、圍頭。巡司二：鷓鴣、雒陽。又庵上廢司。驛一：晉安。南安繁，疲，難。府西四十五里。城北：葵山。西北：鵲髻。南：靈秀。西：九日。西南：覺海。城南金溪二源：自永春入者桃溪、小姑溪，合於便口，又東南歧為二，一南合高田山水，一東合瀘溪、凌斜溪。復合為雙溪口；自南安入者藍溪，東逕珠淵汛，左合洞後埔水，右英溪、歸溪，又東亦歧為二，東與永春水會，東南逕金雞山為金溪，至城南為黃龍江，一南合囷山、解阬山水，至白石復歧，一東逕娘子橋，一南逕官厝，合柏峰山水為九溪，並入晉江。縣丞駐羅溪。蓮河場大使駐營前。鎮一：洪瀨。巡司駐大盈。又澳頭、蓮河二廢司。驛一：康店。惠安沖，繁，難。府東北五十里。東北：龍屈嶺。西北：大帽山。東：五公。東南：松洋。南：錦田。西南：盤龍。城西：登科。東際海。自莆田迤西為橫嶼、洋嶼、沙格澳、傅埭、添崎港入，又南峰尾澳、峰崎港入岱嶼、吉嶼，又南黃崎澳，又南小岞，東北與莆禧所直。胡埭出石佛嶺，合籓厝水，迤西大岞，又西崇武澳、獺窟澳，又西下按澳。峰崎港支津西南逕走馬埭，合龍津溪、馬山埭入。其北洛陽港，至晉江界。又北大溪，入仙游。鎮三：崇武、沙格、黃崎。門頭鄉，鹽大使駐。良興巡司。塗嶺廢司。驛一：錦田。同安沖，繁，疲，難。府西南百三十里。北：三秀山。東北：大輪、北辰山。東：九躍。南：寶蓋。西：西山、夕陽。南際海。自南安迤南為大嶝嶼，蓮溪入。又西北石尋港，抵城南，東溪、西溪入。又南下店、潯尾，後溪、深青溪入。迤東高埔、離埔、洲嶼、白嶼。其南大島二，東曰金門，有北大武山，縣丞駐。其北官澳，其東峰上，又東料羅。西曰廈門，故嘉禾嶼，東南與澎湖直，有洪濟山。道光二十二年，金陵條約為商埠。分巡兵備道。光緒甲午後，水師提督駐。五通渡、高崎汛、筼簹港入金、廈之間。懸嶼有大擔門、小擔門，南抵海澄、浯嶼。廈門西南隅鼓浪嶼，有德、英、日、法領事署。鎮六：店頭、新墟、下店、大路尾、浯嶼、高崎。通判駐馬家巷。浯州、祥豐二鹽大使。灌口、石潯、劉五店三巡司。驛二：大輪、深青。安溪疲，難。府西一百五里。西：蓬萊、駟馬。南：黃龍山。黃蘗又名午山，為縣中眾山之宗。北：鳳山、翠屏、雪山。東南：北觀、金龜。西南：龍塘。西北：鶴頂、佛耳、朝天諸山。縣南三里，藍溪亦曰清溪，源二。西北源出龍巖、漳平東北古格嶺，東南流入縣。東南逕桃舟隘，西受梯子嶺水，南流逕連德阪，南折而東北，逕龜壩南來會，又東北錯入永春洲，永春洞口溪自北來注之，又折而東南，復入縣。又東逕小橫鄉南，受熊田溪，溪亦自永春入。又東南受漢阪水，又南至魁斗西，受東溪、三層溪，又東南逕縣治西，曰吳埔溪，又南合西源。西源出縣西南北岸山東麓，東北流，受白葉山水，又東北逕舉溪壩南，受留山水，又東北受溪益水，復合九峰山後溪、胡坑諸水，又折而東南，逕五里埔北，受龍門嶺水，又東曰澚江，又東與西北源合。合而環縣東南，是為藍溪。又東逕羅渡南、田隙鄉北，入南安。有長坑、湄上二鎮。

永春直隸州：繁，難。隸興泉永道。明，縣，屬泉州府。清初因之。雍正十二年，為直隸州。泉州德化、延平大田割隸。東北距省治四百十里。廣百八十五里，袤百八十八里。北極高二十五度一十八分。京師偏東一度一十八分。領縣二。西北：大鵬山、雪山。東：昆侖。東南：花石。西：陳巖。西南：龍山。北：浮空。東北：樂山；雪山，桃溪出，為陳巖溪，合錦溪為埔兜溪，左合新田溪，又東逕東平山為洑溪，左合冷水坑水。又北，東為磁灶溪、石鼓溪，合龜龍溪，又東為州前溪，留灣溪，左合新溪支津，又東南與小姑溪並入南安。新溪出西北天馬山，其經流東入仙游。西北熊田溪自德化入，屈西南為碧溪，右合上窯水、南洋水，其西洞口溪，並入安溪。黃阪鎮。德化難。州西北三十里。治龍潯山南麓。北：繡屏。東北：石牛。東：龍門。東南：天馬。南：雙魚。西：五華。西北：戴云，滻溪出，為東埔水，會李山水，南，西為白泉溪；又南，右合黃洋溪、花橋溪，為石溪、蘇溪、塗阪溪，右合龍潭水，左蓋竹溪、郭阪溪、丘店溪，又東為西門溪，至城南，是為滻溪。右合大雲溪、黃斜溪，左丁溪。又東北，左合龍門溪，右碧潭水，至高漈。左合龍潭水及上雲溪，又東北逕岱山，左合南埕溪，折西北，左合盧溪，又東北入永福。西北小尤溪、錦屏山水、湯嶺水，分入大田、永春、尤溪。東北石牛洞水，入仙游。內洋鎮。小尤、楊梅諸廢巡司。大田簡。州西北二百六十五里。南：大仙山。西南：臺閣。東：銀瓶。東南：文筆。北：雙髻。東北：白鶴。縣前溪上承小尤溪，東南自德化入，合龍背嶺水為梓溪。又西北，左合小坑水，折東北為湯泉溪，至城南，匯為塔兜潭。又東北逕京口，右合仙峰溪，左上華水，至漈頭，英果溪合渡頭溪自其西來會，又北入尤溪。西南沈口溪，入寧洋。其南武陵安水入漳平。有桃源巡司。花橋廢司。


\end{pinyinscope}