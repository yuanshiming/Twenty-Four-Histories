\article{列傳一百七十二}

\begin{pinyinscope}
杜受田子翰祁俊藻子世長翁心存彭蘊章

杜受田，字芝農，山東濱州人。父堮，嘉慶六年進士，由翰林院編修累官禮部侍郎，重宴鹿鳴，加太子少保，卒贈太傅，謚文端。

受田，道光三年進士，會試第一，殿試二甲第一，選庶吉士，授編修。大考擢中允，遷洗馬，督山西學政。十五年，特召還京，直上書房，授文宗讀。四遷內閣學士，命專心授讀，毋庸到閣批本。十八年，擢工部侍郎，調戶部。二十四年，連擢左都御史、工部尚書，尋充上書房總師傅。文宗自六歲入學，受田朝夕納誨，必以正道，歷十餘年。至宣宗晚年，以文宗長且賢，欲付大業，猶未決。會校獵南苑，諸皇子皆從，恭親王奕獲禽最多，文宗未發一矢，問之，對曰：「時方春，鳥獸孳育，不忍傷生以干天和。」宣宗大悅，曰：「此真帝者之言！」立儲遂密定，受田輔導之力也。

三十年，文宗即位，加太子太傅，兼署吏部尚書，調刑部尚書、協辦大學士。受田雖未入樞廷，國家大政及進退大臣，上必諮而後行。廣西軍事亟，受田數陳方略，薦林則徐、周天爵，先後起用。提督向榮老於軍事，以同列不和被謗，力陳輿論，數保全之。咸豐元年，調管禮部。二年，因河決豐北久未塞，山東、江北被災重，命偕福州將軍怡良往治賑務。疏言：「災廣民眾，賑恤不可緩，尤在得人。」薦山東布政使劉源灝、江寧布政使祁宿藻，皆持正有為，責成專任；請截留江、廣漕米六十萬石分給兩省；詔並允行。

受田自侍文宗學，未嘗離左右，當陛辭，不覺感戀流涕。在途觸暑染疫，力疾治事，與源灝、宿藻等覈定施賑章程，疏陳而不言病，至清江浦遽卒。遺疏念賊氛未靖，河患未平，尤以敬天法祖、勤政愛民、崇節儉、慎好惡、平賞罰為言。文宗震悼，贈太師、大學士，入祀賢良祠，賜金五千兩治喪，遣近臣慰視其父堮，擢其子檢討翰為庶子，孫三人並賜舉人。復特詔曰：「杜受田品端學粹，正色立朝，皇考深加倚重，特簡為朕師傅。憶在書齋，凡所陳說，悉本唐、虞、三代聖聖相傳之旨，實能發明蘊奧，體用兼賅。朕即位後，周諮時政利弊，民生疾苦，盡心獻替，啟沃良多！援嘉慶朝大學士硃珪故事，特謚文正。」謂其公忠正直，足當「正」字而無愧。柩至京，上親奠，撫棺哭甚哀，晉其父堮禮部尚書銜。明年，上臨雍講學，復詔褒受田曩日講貫之功，即家賜祭一壇。及柩歸，命恭親王奠送，遣官到籍致祭，飾終之典，一時無與比。子，由翰林院編修累官戶部侍郎，督辦山東團練。

翰，字繼園。道光二十四年進士，選庶吉士，授檢討。咸豐三年，降。服闋，補庶子。文宗念受田舊勞，數月間迭擢工部侍郎，命在軍機大臣上行走，辦理京城巡防事宜。翰勇於任事，甚被倚任。十年，隨扈熱河，以勞賜花翎。上崩於行在，穆宗即位。御史董元醇疏請兩宮皇太后垂簾聽政，載垣、端華、肅順等持不可，翰附之，抗言甚力，遂黜元醇議。肅順曰：「君誠不愧杜文正之子也！」既而載垣等以竊奪政柄被罪，翰連坐，議革職戍新疆，詔原之，褫職，免其發遣。同治五年，卒。

祁俊藻，字春圃，山西壽陽人。父韻士，官戶部郎中，以事系獄。俊藻方幼，隨侍讀書不輟，賦春草詩以見志。嘉慶十九年，成進士，選庶吉士，授編修。道光元年，直南書房。督湖南學政，累遷庶子。十年，以母病陳情歸養，宣宗不許，予假省親。逾年回京，補原官，遷侍講學士。尋復予假省母，不開缺。歷通政司副使、光祿寺卿、內閣學士。母憂歸，十六年，將屆服闋，預授兵部侍郎，督江蘇學政。歷戶部、吏部侍郎，留學政任，未滿，十九年，命偕侍郎黃爵滋視福建海防及禁煙事，連擢左都御史、兵部尚書。迭疏陳總宜駐泉州治防務，改海口砲臺為墩，查禁煙販，捕治漢奸，並禁漳、泉兩府行使夷錢，夾帶私鑄者治罪，嚴懲械斗，並得旨允行。在閩半載，還經浙江，按臺、溫兩府私種罌粟，劾罷臺州知府潘盛；又劾溫州知府劉煜試行票鹽不善，被議，自呈枉屈，戍新疆。時鄧廷楨奏擊英吉利兵船於廈門走之，忌者謂其不實，命俊藻復往按，具陳戰勝狀。回京，仍直南書房。二十一年，調戶部，命為軍機大臣。

二十六年，偕尚書文慶按長蘆鹽運使陳鑒挪撥鹽課，彌補加價，褫其職，歷任鹽政運司議譴有差。二十九年，以戶部尚書協辦大學士，命赴甘肅偕琦善按前任總督布彥泰清查舛誤、縱容家丁，下嚴議。回京，請便道省墓，途次聞宣宗崩，過里門不入。文宗即位，拜體仁閣大學士，仍管戶部。俊藻自道光中論洋務與穆彰阿不合，至是文宗銳意圖治，罷穆彰阿，俊藻遂領樞務，開言路，起用舊臣，俊藻左右之。

咸豐元年，調管工部，兼管戶部三庫事務。二年，復調戶部。廣西匪日熾，出湖南，遂不可制，湖北、江南數省先後淪陷。軍興財匱，議者試行鈔法，又鑄當百、當五百大錢，皆行之未久而滋弊。尚書肅順同掌戶部事，尚苛刻。又湘軍初起，肅順力言其可用，上鄉之，俊藻皆意與齟，屢稱病請罷，溫詔慰留。四年冬，復堅以為請，乃允致仕。十年，英法聯軍犯天津，車駕將幸熱河，俊藻密疏切諫。又言關中形勝可建都，釐捐病民，北省尤宜急停，並報聞。

十一年，穆宗即位，特詔起用。疏陳時政六事：曰保護聖躬以崇帝學；曰綏輯民心以清盜源；曰重守令以固民心；曰開制科以收人才；曰速剿山東、河南賊匪，嚴防山西、陜西要隘，以衛畿輔；曰敦崇節儉以培元氣。言甚切摯，並被嘉納，次第施行。命以大學士銜授禮部尚書。同治元年，穆宗入學，命直弘德殿，偕翁心存、倭仁、李鴻藻同授讀，摘錄經史二帙進呈。上讀大學畢，俊藻具疏推陳為人君止於仁之義，略曰：「大學一書，皇上已成誦，凡制治保邦之道，用人行政之源，胥在於是。為人君之道，止於仁而已。治國平天下兩章，言仁者六，終之以未有上好仁而下不好義。蓋仁者必以仁親為寶，故能愛人，能惡人。不好仁，則好人之所惡，惡人之所好。仁者必以貪為戒，故忠信以得之，不仁者則驕泰以失之矣。仁者以義為利，不以利為利，故以財發身，不仁者則以身發財，菑害並至矣。千古治亂之機，判於義利，而義利之判，則由於上之好仁不好仁也。如近日所講帝鑒圖說，下車泣罪，解網施恩，澤及枯骨等事，斯即帝王仁心所見端也。若納諫求賢，尊儒遠佞，則仁親為寶，能好能惡之說也。露臺罷工，裘馬卻獻，則以義為利，不以利為利之說也。帝鑒圖說講畢，請進講輿地，以會典諸圖簡明，易於指畫。又耕織圖及內府石刻宋馬遠豳風圖為農桑衣食之原，皇上讀書之暇，隨時講求，庶知稼穡之艱難，懍守成之不易也。」

二年，上服除，俊藻偕倭仁、李鴻藻上疏曰：「皇上沖齡踐阼，智慧漸開。當此釋服之初，吉禮舉行，聖心之敬肆於此分，風會之轉移即於此始，則玩好之漸可慮也，游觀之漸可慮也，興作之漸可慮也。嗜好之端一開，不惟分誦讀之心，海內之窺意旨者，且將從風而靡。安危治亂之機，其端甚微，所關甚鉅，可無慎乎？方今軍務未平，生民塗炭，正君臣交儆之時，非上下恬熙之日。伏原皇上恪遵慈訓，時時以憂勤惕厲為心，以逸樂便安為戒。凡內廷服御一切用項，稍涉浮靡，概從裁減；向例所有，不妨量為撙節。如是，則外務之紛華不接於耳目，詩書之啟迪益斂夫心思，聖學日新，聖德日固，而去奢崇儉之風，自不令而行矣。」疏上，優詔褒答焉。

俊藻提倡樸學，延納寒素，士林歸之。疏言：「通經之學，義理與訓詁不可偏重。後學不察，以訓詁專屬漢儒，義理專屬宋儒，使畫分界限，學術日歧。」因舉素所知寒士端木埰、鄭珍、莫友芝、閻汝弼、王軒、楊寶臣，經明行修，堪資器使。又疏言：「軍興以來，不講吏治，請下中外大臣，保舉循吏及伏處潛修之士，以備任用。」自舉原任同知劉大紳、按察使李文耕、大順廣道劉煦，請宣付史館入循吏傳。又薦直隸知縣張光藻、陳崇砥、王蘭廣，山東知縣蔣慶第，山西知縣程豫、吳輝祖及江南優貢端木埰，山西舉人秦東來。並嘉納允行。屢以病乞休，三年，詔致仕，食全俸。五年，卒，晉贈太保，祀賢良祠，命鍾郡王奠醊，謚文端。擢其子編修世長以侍讀用。

世長，字子禾。咸豐十年進士。年十三，侍父江蘇學政任，幕客俞正燮、張穆、苗夔諸人，並樸學通儒，世長濡染有素，尤篤守宋儒義理之說。同治九年，服闋，補侍讀。累遷內閣學士。光緒初，連督安徽、順天、浙江學政，清勤愛士，一守俊藻舊規。歷禮部、吏部侍郎，擢左都御史。十年，命偕尚書延煦勘山東河工，疏言：「非疏海口不能洩盛漲。修防以民墊為第一層屏障，守民墊即以守大堤。巡撫陳士傑築修民墊多在大堤既決之後，殊為失計。請乘時興修。」從之。迭疏陳時務，多持正議。十六年，遷工部尚書，兼管順天府尹。兩典會試，皆得士。世長清操自勵，累世官卿貳，家如寒素，時以稱焉。十八年，卒，優詔賜恤，謚文恪。賜其孫師曾員外郎，子友蒙主事。

翁心存，字二銘，江蘇常熟人。父咸封，官海州學正。知州唐仲冕見心存有異才，奇之，授之學。道光二年，成進士，選庶吉士，授編修。大考擢中允，督廣東學政。任滿，入直上書房，授惠郡王讀。尋督江西學政，累遷大理寺少卿。十七年，復直上書房，授六阿哥讀。逾年，以母老乞養。家居十年，終母喪。會子同書督貴州學政，陛辭，宣宗命傳諭促之來。二十九年，至京，仍入直，授八阿哥讀。補祭酒。歷內閣學士、工部侍郎，調戶部。江蘇巡撫請蘇州、松江、太倉漕米改徵折色，心存謂：「三屬額徵米一百十四萬餘石，一旦改折，慮京倉不敷支放，州縣假折色抑勒倍徵，便民適以累民。」主駁議，事乃寢。

咸豐元年，擢工部尚書。三年，江寧陷，心存疏陳兵事，請乘賊勢未定，飭向榮渡江，陳金綬進屯浦口，以上海水師溯流沖其前，江忠源、鄧紹良之師掩其後，四路進攻；增重兵守江、淮杜北竄；急清兗、豫、鳳、潁捻匪，毋令與粵寇合勢；並覈軍需，恤災黎；籌京倉積貯，整飭紀綱，以維根本。疏上，多被採用。又薦湖北按察使江忠源，請畀統帥重任，尋即擢為巡撫。調刑部，再調工部，兼管順天府尹。

粵匪北犯，心存疏言賊氛逼近，請扼河而守，畿南直駐重兵，河南、山西、陜西各要隘並力堵截，速調駐熱河、綏遠之蒙古馬隊進口內衛京畿；京師九門嚴緝奸宄，運通倉存糧入城；並敕琦善、鄧紹良規復揚州、鎮江，為會剿江寧之計。又疏陳順天防務，畫分汛地，舉行團練；府屬各營舊隸總督管轄，請旨暫歸調遣。未幾，賊犯天津，僧格林沁率師進剿，命順天府設糧臺。心存請發內帑三十二萬兩、京倉米二千六百石以給軍食，添制軍需火藥。又偕團防大臣會議京城防守事宜，舉光祿寺卿宋晉、太僕寺卿王茂廕綜理其事，並詔允行。時議行鈔幣，心存疏言：「軍營搭放票鈔，諸多窒礙。鈔幣之法，施行當有次第，此時甫經頒發，並未試用，勢難驟用之軍營。」詔斥為阻撓，即責籌次等施行之法，俾無阻滯。會言官論通州捕役勾結土匪行劫，命刑部侍郎文瑞鞫得實，心存以徇庇革職。

四年，起授吏部侍郎，調戶部，擢兵部尚書，調吏部。六年，疏陳江南軍事，略曰：「蘇、松、常、太三府一州，及浙之杭、嘉、湖三府，久為賊所窺伺。今寧國先陷，逼近宜興，向榮近守丹陽，溧水、句容相繼失守，宜責向榮嚴扼丹陽，令張國樑率精兵駐宜興扼東壩，別簡水師駐太湖，庶蘇、常兩郡可保無事。又近有按畝捐輸，失政體，竭民財，請查明停止。」是年冬，兼翰林院掌院學士，以吏部尚書協辦大學士，尋調戶部。

八年，充上書房總師傅。英法聯軍北犯，天津戒嚴。心存疏請聖駕還宮，以定眾志，力言京師重地，不可駐外國領事；長江形勢不可失；綏芬邊地不可捐；兵費不可再償；傳教不可推廣；和議難成，宜速進剿。湖北巡撫胡林翼奏除漕務中飽之弊，請改徵折色。心存力贊其議；由部定章程五事，滿、漢兵糧折價支給，上下衙門一切陋規概行裁革焉。拜體仁閣大學士，管理戶部。與肅順同官不相能，屢乞病，不許。九年，復固請，乃予告去職。

十年，戶部迭興大獄，肅順主之，多所羅織。怡親王載垣等會鞫，謂司員忠麟、王熙震以短號鈔兌換長號，曾面啟心存，心存回奏部院事非一二人所能專政，斷無立談數語改舊章之理。載垣等遂請褫頂帶歸案訊質，文宗鑒其誣，僅以失察議處，免傳訊，議降五級，改俟補官，革職留任。復以五「宇」商號添支經費，心存駁令議減，未陳奏，司員即列入奏銷，下嚴議，革職留任。是年秋，車駕將幸熱河，心存上疏切諫。

十一年，文宗崩於行在，梓宮還京，心存偕諸臣迎謁，特詔起用，以大學士銜管理工部。疏舉人材，詔嘉其不失以人事君之義。又疏言：「東南之民鄉義甚堅，各郡縣陷後，流亡渡江者，日夜思招練義勇，克復鄉里。請敕曾國籓擇能辦賊者馳赴通州東臺，收拾將散之人心，激勵方興之義旅，進搗蘇、常，退保下河。上海一隅賦稅所出，宜取江海關無窮之利，以供曾國籓有用之兵。」疏上，被嘉納。同治元年，入直弘德殿，偕祁俊藻等授穆宗讀。兩宮皇太后慎重師傅之選，倚畀彌篤。是年冬，寢疾，子安徽巡撫同書方緣事系獄，詔暫釋侍疾。尋卒，優詔賜恤，稱其「品端學粹，守正不阿」，贈太保，入祀賢良祠，謚文端。賜其孫曾源進士，曾榮舉人，曾純、曾桂並以原官即用，曾翰賜內閣中書。逾年，文宗實錄告成，以心存曾充監修總裁，賜祭一壇。子同書、同龢自有傳，同爵官湖北巡撫。

彭蘊章，字詠莪，江蘇長洲人，尚書啟豐曾孫。由舉人入貲為內閣中書，充軍機章京。道光十五年，成進士，授工部主事，仍留直軍機處。累遷郎中，歷鴻臚寺少卿、光祿寺少卿、順天府丞、通政司副使、宗人府丞。督福建學政，遷左副都御史。二十八年，疏言：「漕船衛官需索旗丁日益增多，沿途委員及漕運衙門、倉場花戶皆有費，欲減旗丁幫費，宜探本窮源。又州縣辦漕，應令督撫察其潔己愛民者，每歲酌保一二員；辦理不善者，劾一二員。運漕官及坐糧如能潔己剔弊，準漕督、倉場保奏，不稱職者劾罷。」下部議行。擢工部侍郎，仍留學政任。咸豐元年，命在軍機大臣上行走。四年，調禮部，尋擢工部尚書。五年，協辦大學士。六年，拜文淵閣大學士，管理工部及戶部三庫事務，充上書房總師傅。

八年，京師旱，糧價踴貴，旗民生計益艱，蘊章奏請撥款採米，允之。復疏言：「自改用大錢，城中米貴，疊荷加恩賑濟，又加米折，然民生疾苦未見轉機。臣聞兵丁所領止有實米二成，其餘折色定價，每石京錢四千至三千不等，大米一石市價京錢三十千。持此折價買米，不過升斗。民生之蹙，不獨在無銀，並在無米。本年海運多於上年，可將兵米酌量加增。又各營養育兵及鰥寡孤獨小口米不過四萬餘名，每名歲支一石六斗，擬請此項酌給米，毋庸折色。自前年以來，有提存部庫採買銀，又存四川、山東、山西、河南、陜西解京米價銀，共有四十七萬餘兩，堪以採買米石，加放兵米。又有河南停運節省運腳銀二萬兩，堪為轉運之用。伏乞飭部採買，以資搭放，實於旗兵生計大有裨益。」疏入，下部議行。

蘊章久直樞廷，廉謹小心，每與會議，必持詳慎。鈔票、科場諸大獄，婉體調護，與肅順等意忤。兩江總督何桂清素以才敏自負，蘊章誤信之，數於上前稱薦。十年，江寧大營潰，蘊章猶言桂清可恃。未幾，蘇、常相繼陷，桂清逮治。文宗以蘊章無知人鑒，眷注浸衰。適有足疾，扶掖入直，命毋庸在軍機大臣上行走，以示體恤。尋奏乞罷職，出都就醫。詔曰：「卿久任樞垣，備悉時事。現在軍務如有見及，並採訪輿論民情，隨時具疏交地方官大吏代遞。」蘊章密陳時務六則，報聞。十一年，病痊，署兵部尚書，尋兼署左都御史。同治元年，復以病乞休。未幾，卒，依大學士例賜恤，謚文敬。子祖賢，官至湖北巡撫。

論曰：文宗初政，杜受田以師傅最被信任，贊畫獨多。祈俊藻、彭蘊章皆久領樞務，翁心存數論軍事，久筦度支。三人者並與肅順不協，先後去位；同治初元，聯翩復起。俊藻、心存三朝耆碩，輔導沖主，一時清望所歸焉。


\end{pinyinscope}