\article{列傳七十一}

\begin{pinyinscope}
覺羅滿保陳策施世驃藍廷珍從弟鼎元林亮何勉陳倫炯

歐陽凱羅萬倉游崇功

覺羅滿保，字鳧山，滿洲正黃旗人。康熙三十三年進士，選庶吉士，授檢討。累遷國子監祭酒，擢內閣學士，直經筵。

五十年，授福建巡撫。疏言福州、興化、泉、漳等屬十六州縣皆瀕海要地，請揀選直省卓異官除授。御史璩廷祜論其不可，部議以為然。詔下九卿等再議，卒從滿保言。五十四年，擢福建浙江總督，命巡海。議自乍浦至南澳，沿海五千餘里，建臺、寨百二十七所，砲位千一百七十有八。別疏言：「鹿耳門為臺灣咽喉，澎湖為廈門籓衛，安平鎮為水師三營重地，及海洋各口岸宜分極沖、次沖，築墩、臺，設汛巡守；並嚴察海船出入，禁漁船私載米糧、軍器。」又言：「淡水、雞籠山為臺灣北界，其澳港可泊巨艦百餘。更進為肩豆門，沃野百里，番社交據。請增置淡水營，設官駐防為後蔽。」皆報可。

六十年，鳳山民硃一貴為亂。臺灣知府王珍苛稅濫刑，鳳山民黃殿、李勇、吳外等集數百人謀變，一貴素販鴨，託明裔以為渠。劫岡山塘、檳榔林二汛，掠軍器，眾益聚，遂破縣城，進陷臺灣。總兵歐陽凱等率兵禦賊，師敗績，死之。臺廈道梁文煊等走澎湖。滿保疏聞，督兵趨廈門，值淫雨，乘竹兜從數騎行泥淖中。比至，籍丁壯剽悍能殺賊者悉充伍，嚴申軍令，禁舟師毋登陸，民以不擾。淡水營守備陳策使詣廈門乞援，滿保移會巡撫呂猶龍，遣兵自閩安渡淡水。未幾，南澳鎮總兵藍廷珍率舟師至，滿保命統水陸軍，會提督施世驃於澎湖，剋期進剿。六月，世驃、廷珍攻鹿耳門，敗賊安平鎮，遂克臺灣。上以臺灣民附亂非本意，敕滿保招撫。尋諸羅民楊旭等密約壯丁六百人，擒一貴及其黨十二人，獻世驃軍前，檻送京師，磔於市。是役，自出師迄事平凡七日。上嘉滿保調度有方，加兵部尚書。尋疏言：「賊起，惟守備陳策鼓勵兵民，堅守汛地，待大兵進援，奮力效忠。」命擢臺灣總兵。復疏劾珍縱役需索，致一貴乘機倡亂；文煊及所屬官吏一無備御，退回澎湖，應奪官逮問，從之，文煊等論罪如律。秋，臺灣颶作，滿保以聞，諭：「臺灣有司平日貪殘激變，及大兵進剿，殺戮之氣上干天和，令速行賑恤。」

上杭民溫上貴往臺灣從一貴得偽元帥札、印，還上杭，煽鄉人從賊。聞一貴誅，走江西，結棚匪數百，謀掠萬載。知縣施昭庭集營汛剿捕，擒上貴及其黨十數人，並伏法。大學士白潢等條奏禁戢棚匪，滿保疏言：「閩、浙兩省棚民，以種麻靛、造紙、燒灰為業，良莠不一。令鄰坊保結，棚長若有容庇匪類，依律連坐。有司於農隙遍履各棚，嚴加稽察。浙江鄞、奉化等二十七縣，福建閩、龍巖等四十州縣，皆有棚民，宜如沿海州縣例，揀員題補。」詔從之。

雍正三年，卒官。遺疏言：「新任巡撫毛文銓未至，總督印信交福州將軍宜兆熊署理，並留解任巡撫黃國材暫緩起程，如舊辦事。」詔嘉其得體，下部議血阜；時尚書隆科多獲罪鞫訊，得滿保餽金交通狀，世宗諭責滿保諂隆科多、年羹堯，命毋賜恤予謚。

策，字鍾侯，福建晉江人。由銅山守備調淡水。一貴陷臺灣，策孤軍力守一隅。奸人苑景文入境煽誘，擒誅之。師下臺灣，滿保檄剿北路，復南嵌、竹塹、中港、後壟、吞霄、大甲諸社。以功擢臺灣總兵，加左都督。卒。

施世驃，字文秉，靖海侯瑯第六子。康熙二十二年，世驃年十五，從瑯下臺灣，委署守備。臺灣既定，以功加左都督銜，授山東濟南城守參將。三十五年，聖祖親征噶爾丹，天津總兵岳升龍薦世驃從軍。召試騎射，命護糧運至奎素，從大將軍馬斯喀追賊至巴顏烏闌。師還，假歸葬。上褒世驃勤勞，命事畢仍還任。累遷浙江定海總兵。四十二年，上南巡，賜御書「彰信敦禮」榜。時海中多盜，世驃屢出洋巡緝，先遣裨將假商船餌盜，擒獲甚眾，斬盜渠江侖。四十六年，上南巡，詢及擒斬海盜事，溫諭嘉獎，賜孔雀翎。四十七年，擢廣東提督。五十一年，調福建水師提督。

六十年，硃一貴為亂，陷臺灣。世驃聞報，即率所部進扼澎湖，總督滿保檄南澳總兵藍廷珍等以師會。眾議三路進攻。世驃謂南路打狗港在臺灣正南，南風盛，不可泊；北路清風隙去府百餘里，運餉艱；度賊必屯聚中路，宜直搗鹿耳門。時臺地諸將吏皆退次澎湖，惟淡水守備陳策堅守汛地。世驃遣游擊張駴等赴援，自統師出中路。選勁卒，乘小舟，載旗幟，分伏南北港。六月，抵鹿耳門。賊踞砲臺以拒。世驃登樓船督戰，發砲中敵貯火藥器，火大熾，賊驚潰。眾軍齊進，兩港悉樹我軍幟。賊不敢犯，揚帆直渡鯤身。鯤身者海沙也，水淺，大舟不能過。是日海水驟漲八尺餘，舟乘風疾上，遂克安平鎮。翌日，戰，破賊。賊悉眾來犯，世驃遣守備林亮等進西港，游擊硃文等越七鯤身，自鹽埕、大井頭分道登陸趨臺灣。世驃督將士指揮布陣擊賊，賊潰，遂復臺灣。一貴走諸羅，諸羅民縛以獻，賊黨擒斬略盡。臺灣南北兩路悉平。詔優敘，賜世驃東珠帽、黃帶、四團龍補服。未幾，以疾卒於軍。遺疏乞從父瑯葬福建，留妻子守墓，上悉許之。贈太子太保，謚勇果。雍正元年，世宗命予一等阿達哈哈番世職，以其子廷旉嗣。

世驃和易謙雅，治軍嚴明。與瑯先後平臺灣，皆以六月乘海潮異漲渡師，遂以成功。

藍廷珍，字荊璞，福建漳浦人。少習騎射，從祖理器之。入伍，自定海營把總累遷溫州鎮標左營游擊。巡外洋，屢獲盜，盜皆畏避。以是為諸將所忌，讒於總督滿保，將劾之。會關東大盜孫森等竊遼陽巨砲、戰艦逸入海。聖祖震怒，責沿海疆吏嚴緝。廷珍出巡海，至黑水外洋與遇，力戰，盡獲森等九十餘人，及其船艦、砲械。滿保按部至溫州，廷珍迎謁以告。滿保嘆曰：「幾失良將！」召入舟，厚撫之，亟疏薦，超擢福建澎湖副將。未幾，遷南澳總兵。

六十年，硃一貴為亂，廷珍上書滿保策破賊狀，滿保令統戰船四百、將弁一百二十、官兵一萬二千，會提督施世驃於澎湖，剋期進剿。廷珍至澎湖，言於世驃曰：「賊皆烏合，不足憂，惟脅從至三十萬人，請檄示止殲渠魁，餘勿問。則人人有生之樂，無死之心，可不血刃平也。」世驃從之。師至鹿耳門，賊扼險拒守。諸將林亮、董芳當前鋒，殊死戰，廷珍率大隊繼之，連戰皆捷。賊大潰，退保府治。世驃遣亮等自西港仔暗度，廷珍以大軍躡其後。賊在蘇厝甲，與亮等決戰，廷珍分兵馳赴之。賊望見旗幟，戰稍卻，乘勝追逐，遂大潰。夜駐犁頭標，設伏以待，賊果至，四面突擊，賊大亂，自相攻殺。追敗之木柵仔，復敗之蔦松溪，遂入府城，秋毫無所犯，民大悅。一貴及其黨李勇、吳外等皆就擒。分遣諸將復南北二路，署臺灣總兵。秋，南路阿猴林餘孽復起，討平之。招降陳福壽等十數人，皆渠魁也。未幾，世驃卒，廷珍攝提督。餘賊黃殿等以次擒滅。

六十一年，授臺灣總兵。雍正元年，擢福建水師提督，加左都督，賜孔雀翎，予三等阿達哈哈番世職。世宗褒廷珍忠赤，惟屢勉以操守。二年，入覲，命赴馬蘭峪謁景陵，賞賚稠疊。七年，病聞，遣醫診視。尋卒，贈太子少保，謚襄毅。子日寵，嗣世職，官銅山營參將。孫元枚，自有傳。

族弟鼎元，字玉霖，力學負才。廷珍統師入臺灣，鼎元參軍事，著平臺紀略。雍正元年，詔舉文行兼優之士，貢入太學，有司以鼎元薦，大學士硃軾器之，用薦得召見。上書陳時政，上嘉納。授廣東普寧知縣。居官有惠政，長於斷獄。性伉直，坐事劾罷。總督鄂彌達白其誣，召詣京師。旋署廣州知府。甫一月，卒。鼎元嘗論臺灣善後策，謂諸羅宜畫地更設一縣，總兵不可移駐澎湖。後諸羅析縣曰彰化，更設北路三營，總兵官仍駐臺灣，皆如鼎元言。

林亮，字漢侯，福建漳浦人。少習騎射擊刺。生長海濱，島澳險夷，舟航利鈍，靡不講求。初授臺灣水師把總，累遷澎湖協守備。硃一貴陷臺灣，官吏渡澎湖，居民洶懼。將吏以孤島難守，僉議撤歸廈門，各遣家屬登舟。亮按劍厲聲曰：「朝廷疆土，尺寸不可棄！今鋒刃未血，相率委去，縱避賊刃，能逃國法乎？請整兵配船，守御要害，賊至，決死戰！戰不捷，亮死，君等去未遲。」乃馳赴海口，申號令，驅將吏家屬登岸，令敢言退廈門者斬。時糧絕餉匱，亮輸貲買穀，碾米給軍，制戰攻器械，俟師至。提督施世驃、總兵藍廷珍以亮忠勇，令當前鋒，領舟師五百七十人抵鹿耳門。一貴黨蘇天威據砲臺以拒，亮率六艦直進，發砲中敵，火起，斃賊無算。乘勝進攻安平鎮，亮先登樹幟，賊潰走。翌日，鏖戰鯤身，駕舟橫沖賊陣，復大敗之。賊退至府城，世驃令亮分兵自西港仔暗度拊其背，廷珍以軍繼進，大戰，賊死傷遍野，遂克府治。亮功最，遷臺灣參將。雍正元年，敘平臺灣功，加都督同知，予一等阿達哈哈番世職。是年秋，入京，上深嘉之，擢水師副將，賜孔雀翎。

二年，授臺灣鎮總兵。亮以臺灣初被兵，加意撫綏，整水陸兵防。又招撫生番一百八社、男婦一萬八百餘人。亮因番嗜色布、鹽、糖，遣吏歷各社齎賜之，因宣布德意，群番悅服。五年，移浙江定海，卒於官，賜祭葬。

何勉，字尚敏，福建侯官人。初授督標把總。康熙五十八年，薛彥文等聚後洋山為匪，勉奉檄捕擒之。六十年，從提督施世驃討硃一貴，勉攻南路，擒其黨杜會三、蘇清等；又於北路獲黃潛等二十六人。明年，遷臺灣鎮標千總。時一貴餘黨王忠等出沒內山，巡視臺灣御史吳達禮督捕治，總兵藍廷珍檄勉偵緝。遣降卒為導，入鳳山深箐中，獲賊黨劉富生，思拒捕，立擒之。擢北路營參將，予拖沙喇哈番世職。雍正四年，水連沙等社叛番蠢動，總督高其倬檄從臺灣道吳昌祚按治。勉攻北港，番請降，水連沙二十五社悉平。

遷湖廣洞庭協副將。十年，貴州九股苗作亂，詔發湖廣兵二千協剿。提督張正興檄勉領兵五百赴貴州，進攻交汪寨。勉乘霧夾擊，苗敗遁，復據蓮花峰築屯。時貴州提督哈元生自臺拱移軍至，令勉攻其東。勉先登奪，賊竄走，掩擊之，陣斬其渠，餘眾就擒。擢雲南鶴麗鎮總兵，調臨元，復調廣東左翼。五年，調臺灣，尋又移南澳，署福建水師提督。乾隆十年，以疾乞休，詔解任回籍調治。尋召詣京師，以篤老，命原品休致。十七年，卒，賜祭葬。子思和，嗣世職。二十七年，復官臺灣總兵。

陳倫蜅，字次安，福建同安人。父昂，字英士，弱冠賈海上，習島嶼形勢、風潮險易。施瑯征臺灣，徵從軍，有功，授游擊。累遷至碣石總兵，擢廣東右翼副都統。嘗上疏言：「西洋治歷法者宜定員，毋多留，留者勿使布教。」又以沿海居民困於海禁，將疏請弛之。會疾作，命倫蜅以遺疏進，詔報可。

倫蜅初以廕生授三等侍衛。雍正初，授臺灣總兵，調廣東高廉。坐事降臺灣副將。復授總兵，歷江南蘇松、狼山諸鎮。擢浙江提督。卒。

昂疏並言：「臣詳察海上諸國，東海日本為大，次則琉球。西則暹羅為最。東南番族文萊等數十小國，惟噶囉吧、呂宋最強。噶囉吧為紅毛一種，中有英圭黎、乾絲蠛、和蘭西、荷蘭、大小西洋各國。和蘭西最兇狠，與澳門種人同派，習廣東情事。請敕督、撫、關差諸臣防備，於未入港之先，取其火砲。另設所關束，每年不許多船並集。」下兵部，但令沿海將吏晝夜防衛，寢昂議。倫蜅為侍衛時，聖祖嘗召詢互市諸國事，對悉與圖籍合。時互市諸國奉約束惟謹，獨昂、倫蜅父子有遠慮，憂之最早云。

歐陽凱，福建漳浦人。起行伍，累官江南蘇松水師營總兵。康熙五十七年，調福建臺灣鎮，以功加左都督。六十年，硃一貴作亂，官軍遇賊於赤山，千總陳元戰死。賊進攻鳳山，把總林富戰死，守備馬定國自殺。凱率所部守備胡忠義、千總蔣子龍、把總林彥御之春牛埔；參將羅萬倉，游擊孫文元，城守游擊許云，守備游崇功，千總趙奇奉、林文煌，把總李茂吉率水師來會，力戰破賊。次日，賊大至，凱力戰，與忠義子龍彥俱沒於陣，賊截凱首去。雲、崇功、奇奉、文煌同日戰死。茂吉被執，不屈，死。賊陷府治，萬倉戰死，文元奔鹿耳門投海死。同死者游擊王九人、守備吳泰嵩。又有把總石琳，自汀州被檄至臺灣，遇變被圍，死之。六月，師克臺灣。一貴既誅，獲其黨黃殿等，械送福州獄。雍正元年二月，賊破械斬關出，至下渡尾，都司閻威、守備楊士虎逐捕，殺數賊，被創死。先後議恤，凱贈太子少保，廕守備；雲以下皆贈官、予世職有差。

羅萬倉，甘肅寧夏人。官北路參將。凱戰死，賊攻府城，萬倉督將卒登埤，發大砲擊賊，僕賊旗。賊大至，萬倉出城與戰，逾溝墜馬，賊以竹篙刺其喉，猶揮刀殺賊乃死。妾蔣聞報，自經殉。

游崇功，字仲嘉，福建漳浦人。材力雄健。從總兵蔡元鎮襄陽。補右營把總，累遷福建長福營守備，分防長樂縣。濱海有磁澳，賊艘所出沒。崇功廉得狀，以兵二百伏隘口，入澳捕之。賊棄舟登岸，伏發，擒十七人。自是島澳肅清。長樂水災，崇功謁巡撫滿保，請發粟平糶，民食以濟。調臺灣北路營守備，巡緝外洋，擒海賊陳阿尾等六十餘人。遷水師游擊。一貴作亂，崇功方出洋巡哨，聞報，率兵還赴安平，至則賊已熾，崇功急登岸赴敵。其婿蔡章琦叩馬請一過家門區處眷屬，崇功不顧，躍馬揮眾，殺賊甚眾。五月朔，賊數萬戰於春牛埔，凱戰死，崇功突圍沖擊，馬被創，遂歿於陣。章琦，國子監生。聞崇功戰沒，赴海死。


\end{pinyinscope}