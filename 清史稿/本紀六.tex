\article{本紀六}

\begin{pinyinscope}
聖祖本紀一

聖祖合天弘運文武睿哲恭儉寬裕孝敬誠信功德大成仁皇帝，諱玄燁，世祖第三子也。母孝康章皇后佟佳氏，順治十一年三月戊申誕上於景仁宮。天表英俊，岳立聲洪。六齡，偕兄弟問安。世祖問所欲。皇二子福全言：「原為賢王。」帝言：「原效法父皇。」世祖異焉。

順治十八年正月丙辰，世祖崩，帝即位，年八歲，改元康熙。遺詔索尼、蘇克薩哈、遏必隆、鰲拜四大臣輔政。

二月癸未，上釋服。乙未，誅有罪內監吳良輔，罷內官。丙申，以嗣簡親王濟度子德塞襲爵。

三月丙寅，詔曰：「國家法度，代有不同。太祖、太宗創制定法，垂裕後昆。今或滿、漢參差，或前後更易。其詳考成憲，勒為典章，集議以聞。」

四月，予殉葬侍衛傅達理祭葬。甲申，命湖廣總督駐荊州。乙酉，命將軍線國安統定南部軍鎮廣西。丙戌，以拉哈達為工部尚書。癸卯，安南國王黎維祺遣使入貢。丙午，大學士洪承疇乞休，允之，予三等輕車都尉世職。戊申，賜馬世俊等三百八十三人進士及第出身有差。

五月，罷各省巡按官。己巳，以高景為工部尚書，劉良佐為江安提督。乙亥，安南叛臣莫敬耀來歸，封歸化將軍。

六月己卯，江蘇巡撫硃國治疏言蘇省逋賦紳衿一萬三千五百十七人，下部斥黜有差。辛巳，黑龍江飛牙喀部十屯來歸。庚寅，以嗣信郡王鐸尼子鄂扎襲爵。癸巳，大學士傅以漸乞休，允之。丁酉，罷內閣，復內三院。戊戌，吳三桂進馴象五，卻之。詔停直省進獻。

閏七月庚辰，以車克為吏部尚書，阿思哈為戶部尚書。甲午，以傅維鱗為工部尚書。壬寅，予蘇松提督梁化鳳男爵。

八月甲寅，達賴喇麻請通市，許之。

九月丁未，以卞三元為雲南總督，李棲鳳為廣東總督，郎廷佐為江南總督，梁化鳳為江南提督。

十月己酉，以林起龍為漕運總督。誅降將鄭芝龍及其子世恩、世廕。辛酉，裁順天巡撫。山東民於七作亂，逮問巡撫許文秀，總兵李永盛、範承宗，命靖東將軍濟世哈討平之。

十一月丙子朔，上親祀天於圜丘。己亥，世祖章皇帝升祔太廟。甲辰，湖南巡按御史仵劭昕坐贓棄市。

十二月丙午，平西王吳三桂、定西將軍愛星阿會報大軍入緬，緬人執明永歷帝硃由榔以獻。明將白文選降。班師。丁卯，宗人府進玉牒。

是歲免直隸、江南、河南、浙江、湖廣、陜西各州縣被災額賦有差。朝鮮遣使進香入貢。

康熙元年壬寅春正月乙亥朔。乙酉，享太廟。庚寅，錄大學士範文程等佐命功，官其子承謨等俱內院學士。

二月壬子，太皇太后萬壽節，上率群臣朝賀。

三月，以滇南平，告廟祭陵，赦天下。辛卯，萬壽節。己亥，遣官安輯浙江、福建、廣東新附官民。

夏四月丙辰，上太祖、太宗尊謚。

五月戊寅，夏至，上親祭地於方澤。

六月丁未，命禮部考定貴賤等威。

秋七月壬申朔，以車克為大學士，寧古禮為戶部尚書，張傑為浙江提督，施瑯為福建提督。

八月辛丑朔，大學士金之俊罷。

九月，裁延綏巡撫。

冬十月壬寅，以成克鞏為大學士。癸卯，尊皇太后為太皇太后。尊皇后為仁憲皇太后，母後為慈和皇太后。

十一月辛巳，冬至，祀天於圜丘，免朝賀。

十二月辛酉，命吳三桂總管雲南、貴州兩省。

是歲，天下戶丁一千九百一十三萬七千六百五十二，徵銀二千五百七十二萬四千一百二十四兩零。鹽課銀二百七十二萬一千二百一十二兩零。鑄錢二萬九千萬有奇。免直隸、江南各州縣災賦有差。朝鮮入貢。

二年癸卯春正月己亥，廣東總督盧崇峻請封民船濟師，斥之。

二月庚戌，慈和皇太后佟佳氏崩。

三月，荷蘭國遣使入貢，請助師討臺灣，優賚之。

五月丙子，以孫廷銓為大學士。乙酉，雲南開局鑄錢。丙戌，詔天下錢糧統歸戶部，部寺應用，俱向戶部關領，著為令。戊子，以魏裔介為吏部尚書。甲午，恭上大行慈和皇太后尊謚曰孝康慈和莊懿恭惠崇天育聖皇后。

六月，葬世祖章皇帝於孝陵，孝康皇后、端敬皇后祔焉。戊申，以龔鼎孳為左都御史。乙卯，故明將李定國子嗣興來降。乙丑，以哈爾庫為浙江提督。

八月癸卯，詔鄉、會試停制義，改用策論，復八旗繙譯鄉試。甲寅，命穆里瑪為靖西將軍，圖海為定西將軍，率禁旅會四川、湖廣、陜西總督討鄖陽逋賊李來亨、郝搖旗等。

冬十月壬寅，耿繼茂、施瑯會荷蘭師船剿海寇，克廈門，取浯嶼、金門二島，鄭錦遁於臺灣。

十一月，詔免諸國貢使土物稅。乙酉，冬至，祀天於圜丘。

十二月壬戌，祫祭太廟。

是歲，免直隸、江南、江西、河南、陜西、浙江、湖廣、四川、雲南、貴州等省二百七十餘州縣災賦。朝鮮入貢進香。

三年甲辰春正月，賜朝正外籓銀幣鞍馬。

二月壬寅，巡鹽御史張吉午請增長蘆鹽引。斥之。

三月丙子，耿繼茂等拔銅山。丙戌，賜嚴我斯等一百九十九人進士及第出身有差。

夏四月己亥，輔臣等誣奏內大臣飛揚古子侍衛倭赫擅騎禦馬，飛揚古怨望，並棄市，籍其家，鰲拜以予其弟穆里瑪。遣尚書喀蘭圖赴科爾沁四十七旗蒞盟。戊申，裁鄖陽撫治。

五月甲子，詔州縣私派累民，上官容隱者並罪之。

六月庚申，詔免順治十五年以前逋賦。

閏六月乙酉，以王弘祚為刑部尚書。丙戌，以漢軍京官歸入漢缺升轉。

秋七月丁未，以施瑯為靖海將軍，征臺灣。

八月甲戌，浙江總督趙廷臣疏報擒獲明臣張煌言。己卯，穆里瑪、圖海疏報進剿鄖陽茅麓山李來亨、郝搖旗，俱自焚，賊平。

九月癸丑，發倉粟賑給八旗莊田。乙卯，以查克旦為領侍衛內大臣。

十一月壬辰，冬至，祀天於圜丘。丁未，以魏裔介為大學士，杜立德為吏部尚書，王弘祚為戶部尚書，龔鼎孳為刑部尚書。

十二月戊午朔，日有食之。丙戌，祫祭太廟。是月，彗星見張宿、井宿、胃宿、奎宿，金星見，給事中楊雍建請修省。

是歲，免直隸、江南、江西、山東、陜西、浙江、福建、湖廣、貴州等省一百二十一州縣被災額賦有差。朝鮮入貢。

四年乙巳春正月壬辰，以郝惟訥為左都御史。己亥，停榷關溢額獎敘。辛丑，封承澤親王碩色子博翁果諾為惠郡王。致仕大學士洪承疇卒，予祭葬，謚文襄。

二月乙丑，太皇太后聖壽，免朝賀。己巳，吳三桂疏報剿平水西烏撒土司，擒其酋安坤、安重聖。丙戌，以星變詔臣工上言闕失。御史董文驥疏言大臣更易先皇帝制度，非是，宜一切復舊。

三月戊子，京師地震有聲。辛卯，金星晝見。以星變地震肆赦，免逋賦。山西旱，有司不以聞，下吏部議罪，免其積逋及本年額賦。壬辰，詔禁州縣預徵隔年稅糧。丙申，詔曰：「郡縣災荒，有司奏請蠲賦，而小民先期已完，是澤不下逮也。自今被災者，預緩徵額賦十之三。」甲辰，萬壽節，免朝賀。丙午，修歷代帝王廟。太常寺少卿錢綎請簡老成耆德博通經史者數人，出入侍從，以備顧問。

夏四月丙寅，詔凡災傷免賦者並免丁徭。戊辰，詔卿貳督撫員缺，仍廷推。

五月丁未，置直隸總督，兼轄山東、河南。裁貴州總督歸雲南，廣西總督歸廣東，江西總督歸江南，山西總督歸陜西，鳳陽、寧夏、南贛巡撫悉裁之。

六月乙丑，詔父子兄弟同役，給復一年。

秋七月己酉，吏部以山西徵糧如額，請議敘。詔曰：「曩以太原諸處旱災饑饉，督撫不以聞，議罪。會赦得原。豈可仍以催科報最。惟未被災之地方官，仍予紀錄。」

八月庚午，詔贓官遇赦免罪者，不許復職。

九月辛卯，冊赫舍里氏為皇后，輔臣索尼之孫女也。上太皇太后、皇太后尊號，加恩中外。

冬十月癸亥，上幸南苑校射行圍。甲戌，還宮。

十一月丁酉，祀天於圜丘。

十二月庚辰，祫祭太廟。

是歲，免直隸、江南、江西、山東、河南、浙江、廣東、貴州等省一百二十一州縣衛災賦有差。朝鮮、琉球、暹羅入貢。索倫、飛牙喀人來歸。

五年丙午春正月庚寅，以廣東旱，發倉穀七萬石賑之。以承澤親王碩色子恩克布嗣爵。

二月壬子朔，置平遠、大定、黔西三府。丁巳，以十二月中氣不應，詔求明歷法者。乙丑，詔自今漢軍官丁憂，準解任持三年喪。

三月，以胡拜為直隸總督。

五月丙午，以孫延齡為廣西將軍，接統定南部軍駐桂林。

六月庚戌朔，日有食之。癸酉，傅維麟病免，以郝惟訥為工部尚書。辛未，詔崇文門凡貨物出京者弛其稅。

秋七月庚辰朔，以硃之弼為左都御史。辛巳，琉球來貢，並補進漂失前貢。上嘉其恭順，命還之，自今非其國產勿以貢。

八月己酉，給事中張維赤疏請親政。

九月丁亥，上行圍南苑。癸卯，還宮。禮部尚書沙澄免。以梁清標為禮部尚書，龔鼎孳為兵部尚書，郝惟訥為刑部尚書，硃之弼為工部尚書。

冬十月，詔起範承謨為秘書院學士。

十一月丙申，輔臣鰲拜以改撥圈地，誣奏大學士管戶部尚書蘇納海、直隸總督硃昌祚、巡撫王登聯等罪，逮下獄。四大臣之輔政也，皆以勛舊。索尼年老，遏必隆闇弱，蘇克薩哈望淺，心非鰲拜所為而不能爭。鰲拜橫暴，又宿將多戰功，敘名在末，而遇事專橫，屢興大獄，雖同列亦側目焉。

十二月丙寅，鰲拜矯旨殺蘇納海、硃昌祚、王登聯。甲戌，祫祭太廟。

是歲，免直隸、江南、江西、河南、陜西、浙江、湖廣等省八十六州縣災賦有差。朝鮮、琉球入貢。

六年丁未春正月己丑，封世祖第二子福全為裕親王。丁酉，上幸南苑行圍。以明安達禮為禮部尚書。

二月癸亥，晉封故親王尼堪子貝勒蘭布為郡王。丁卯，以宗室公班布爾善為大學士。起圖海復為大學士。錫故總督李率泰一等男爵。

三月己亥，賜繆彤等一百五十人進士及第出身有差。

夏四月甲戌，加索尼一等公。甲子，江南民人沈天甫撰逆詩誣告人，誅之。被誣者皆不論。御史田六善言奸民告訐，於南人不曰「通海」，則曰「逆書」，北人不曰「於七黨」，則曰「逃人」，請鞫誣反坐。從之。

五月辛酉，吳三桂疏辭總理雲南、貴州兩省事。從之。

六月己亥，禁採辦楠木官役生事累民。

秋七月己酉，上親政，御太和殿受賀，加恩中外，罪非殊死，咸赦除之。是日，始御乾清門聽政。甲寅，命武職官一體引見。己未，輔臣鰲拜擅殺輔臣蘇克薩哈及其子姓。癸亥，賜輔臣遏必隆、鰲拜加一等公。

九月丙午，命修世祖實錄。

冬十月己卯，盛京地震有聲。

十一月丁未，冬至，祀天於圜丘。奉世祖章皇帝配饗。丁巳，加上太皇太后、皇太后徽號。

十二月丙戌，以塞白理為廣東水師提督。戊子，以馬爾賽為戶部增設尚書。戊戌，祫祭太廟。

是歲，免直隸、江南、江西、山東、山西、陜西、甘肅、浙江、福建、湖廣等省一百六十州縣災賦有差。朝鮮、荷蘭入貢。

七年戊申春正月戊申，以莫洛為山西陜西總督，劉兆麒為四川總督。戊午，加鰲拜、遏必隆太師。

二月辛卯，上幸南苑。

三月丁未，詔部院官才能卓越，升轉毋拘常調。

夏四月庚辰，浙江嘉善民鬱之章有罪遣戍，其子褒、廣叩閽請代。上並宥之。

五月壬子，以星變地震，下詔修省，諭戒臣工。

六月癸酉，金星晝見。丁亥，平南王尚可喜遣子之信入侍。

秋七月戊午，前漕運總督吳維華請徵市鎮間架錢，洲田招民出錢佃種。上惡其言利，下刑部議罪。庚申，以誇岱為滿洲都統。

八月壬申，戶部尚書王弘祚坐失察書吏偽印盜帑免。

九月庚子，以吳瑪護為奉天將軍，額楚為江寧將軍，瓦爾喀為西安將軍。壬寅，上將巡邊，侍讀學士熊賜履、給事中趙之符疏諫。上為止行，仍令遇事直陳。

冬十月，定八旗武職人員居喪百日，釋縞任事，仍持服三年。庚午，上幸南苑。

十一月癸丑，冬至，祀天於圜丘。

十二月癸酉，以麻勒吉為江南總督，甘文焜為雲南貴州總督，範承謨為浙江巡撫。癸巳，祫祭太廟。

是歲，免奉天、直隸、江南、山東、河南、浙江、陜西、甘肅等省二百十六州縣災賦有差。朝鮮、安南、暹羅入貢。

八年己酉春正月戊申，修乾清宮，上移御武英殿。

二月庚午，命行南懷仁推算歷法。庚午，上巡近畿。

三月辛丑，以直隸廢籓田地予民。

夏四月癸酉，衛周祚免，以杜立德為大學士。丁丑，上幸太學，釋奠先師孔子，講周易、尚書。丁巳，給事中劉如漢請舉行經筵。上嘉納之。

五月乙未，以黃機為吏部尚書，郝惟訥為戶部尚書，龔鼎孳為禮部尚書，起王弘祚為兵部尚書。戊申，詔逮輔臣鰲拜交廷鞫。上久悉鰲拜專橫亂政，特慮其多力難制，乃選侍衛、拜唐阿年少有力者為撲擊之戲。是日，鰲拜入見，即令侍衛等掊而縶之。於是有善撲營之制，以近臣領之。庚申，王大臣議鰲拜獄上，列陳大罪三十，請族誅。詔曰：「鰲拜愚悖無知，誠合夷族。特念效力年久，迭立戰功，貸其死，籍沒拘禁。」其弟穆里瑪、塞本得，從子訥莫，其黨大學士班布爾善，尚書阿思哈、噶褚哈、濟世，侍郎泰璧圖，學士吳格塞皆誅死。餘坐譴黜。其弟巴哈宿衛淳謹，卓布泰有軍功，免從坐。嗣敬謹親王蘭布降鎮國公。褫遏必隆太師、一等公。

六月丁卯，詔曰：「朕夙夜求治，念切民依。邇年水旱頻仍，盜賊未息，兼以貪吏朘削，民力益占，朕甚憫焉。部院科道諸臣，其以民間疾苦，作何裨益，各抒所見以聞。」戊辰，敕改造觀象臺儀器。壬申，詔復輔臣蘇克薩哈官及世職，其從子白爾圖立功邊徼，被枉尤酷，復其世職，均令其子承襲。戊寅，詔滿兵有規占民間房地者，永行禁止，仍還諸民。以米思翰為戶部尚書。戊子，詔宗人有罪，遽絕屬籍，心有不忍。自順治十八年以來，宗人削籍者，宗人府詳察以聞。

秋七月壬辰朔，裁直隸山東河南總督。壬寅，詔復大學士蘇納海、總督硃昌祚、巡撫王登聯原官，並予謚。

八月甲申，以索額圖為大學士，明珠為左都御史。

九月甲午，京師地震有聲。丁未，以勒貝為滿洲都統，塞白理為浙江提督，畢力克圖為蒙古都統。

冬十月甲子，上幸南苑，詔行在勿得借用民物。盧溝橋成，上為文勒之石。

十一月己亥，先是山西陜西總督莫洛、陜西巡撫白清額均坐鰲拜黨罷。至是，西安百姓叩閽稱其清廉，乞還任。詔特許之。壬子，太和殿、乾清宮成，上御太和殿受賀，入居乾清宮。

十二月己卯，顯親王福壽薨。丁亥，祫祭太廟。

是歲，免直隸、江南、河南、山西、陜西、湖廣等省四十五州縣災賦有差。朝鮮、琉球入貢。

九年庚戌春正月丙申，予宋儒程顥、程頤後裔五經博士。丁酉，饗太廟。辛丑，祈穀於上帝，奉太祖高皇帝、太宗文皇帝、世祖章皇帝配饗。起遏必隆公爵，宿衛內廷。己酉，詔明籓田賦視民田輸納。壬子，上幸南苑。

二月癸酉，以金光祖為廣東廣西總督，馬雄鎮為廣西巡撫。癸未，詔尚陽堡、寧古塔流徙人犯，值十月至正月俱停發。

三月辛酉，賜蔡啟僔等二百九十二人進士及第出身有差。

夏四月己丑，以蔡毓榮為四川湖廣總督。己亥，上幸南苑。

五月丙辰朔，加上孝康章皇后尊謚，升祔太廟，頒發恩詔，訪隱逸，賜高年，赦殊死以下。丙子，纂修會典。

六月丙戌朔，以席卜臣為蒙古都統。丁酉，以故顯親王福壽子丹臻襲爵。己酉，命大學士會刑部錄囚。

秋七月丁巳，以王輔臣為陜西提督。丁巳，奉祀孝康章皇后於奉先殿。

八月戊子，祭社稷壇。詔都察院糾察陪祀王大臣班行不肅者。乙未，復內閣，復翰林院。丁酉，上奉太皇太后、皇太后有事於孝陵。壬子，車駕還宮。

九月庚申，以簡親王濟度子喇布襲爵。

冬十月庚巳，頒聖諭十六條。甲午，改內三院，復中和殿、保和殿、文華殿大學士。丁酉，諭禮部舉經筵。

十一月癸酉，以艾元徵為左都御史。壬午，以中和殿大學士魏裔介兼禮部尚書。

十二月癸卯，以莫洛為刑部尚書。辛亥，祫祭太廟。

是歲，免河南、湖廣、江南、福建、廣東、雲南等省二百五十三州縣衛災賦有差。朝鮮入貢。

十年辛亥春正月丁卯，蒙古蘇尼特部、四子部大雪饑寒，遣官賑之。癸酉，封世祖第五子常寧為恭親王。庚辰，大學士魏裔介罷。以曹申吉為貴州巡撫。

二月丁酉，以馮溥為大學士，以梁清標為刑部尚書。乙巳，召宗人覺羅年七十以上趙班等四人入見，賜朝服銀幣。戊申，命編纂孝經衍義。庚戌，以尼雅翰為滿洲都統。

三月壬子朔，誥誡年幼諸王讀書習騎射，勿恃貴縱恣。癸丑，置日講官。庚午，以無雨風霾，下詔修省。

夏四月乙酉，命纂修太祖、太宗聖訓。詔宗人閒散及幼孤者，量予養贍，著為令。丙戌，詔清理庶獄，減矜疑一等。辛卯，始開日講。壬辰，上詣天壇禱雨。甲午，雨。

五月庚申，理籓院尚書喀蘭圖乞休，加太子太保，以內大臣奉朝請。癸酉，上幸南苑。

六月丁亥，以靳輔為安徽巡撫。甲午，金星晝見。是月，靖南王耿繼茂卒，子精忠襲封，仍鎮福建。

八月己卯朔，日有食之。丁未，上御經筵。戊申，以王之鼎為江南提督。

九月庚戌，上以寰宇一統，告成於二陵。辛亥，上奉太皇太后、皇太后啟鑾。蒙古科爾沁、喀喇沁、土默特、敖漢諸部王、貝勒、公朝行在。丁卯，謁福陵、昭陵。戊辰，祭福陵，行告成禮。庚午，祭昭陵，行告成禮。辛未，上幸盛京，御清寧宮，賜百官宴，八十以上召前賜酒。大賚奉天、寧古塔甲士及於傷廢老病者白金，民間高年亦如之。曲赦死罪減一等，軍流以下釋之。山海關外蹕路所經，勿出今年明年租賦。遣官祭諸王諸大臣墓。壬申，上自盛京東巡。

冬十月辛巳，駐蹕愛新。召寧古塔將軍巴海，諭以新附瓦爾喀、虎爾哈宜善撫之。己丑，上回蹕盛京，再賜老人金。辛卯，謁福陵、昭陵。命文武官較射。命來朝外籓較射。壬辰，上奉太皇太后、皇太后回鑾。

十一月庚戌，還京。壬申，以明珠為兵部尚書。

十二月丙午，祫祭太廟。

是歲，免直隸、江南、江西、浙江、山東、河南、陜西、湖廣等省三百二州縣衛災賦逋賦有差。朝鮮、琉球入貢。

十一年壬子春正月辛未，上奉太皇太后幸赤城湯泉，過八達嶺，親扶慈輦，步行下山。

二月戊寅，奉太皇太后至湯泉。辛卯，上回京。丙申，親耕耤田。丁酉，朝日於東郊。戊戌，上詣赤城。

三月戊辰，上奉太皇太后還宮。

夏四月乙巳，命侍衛吳丹、學士郭廷祚巡視河工。

五月乙丑，世祖實錄成。丙寅，上出德勝門觀麥。

六月庚寅，命更定賦役全書。

秋七月己酉，論征緬甸、雲南、貴州功，予何建忠等一百二十七人世職。丙辰，上觀禾。御史孟雄飛疏言孫可望窮蹙來歸，濫膺王封。及伊身死，已襲二次。今孫徵淳死，宜令降襲。詔降襲慕義公。

閏七月，復封尚善為貝勒。丁亥，詔治獄勿用嚴刑輕斃人命，違者罪之。

八月壬子，上幸南苑行圍。癸丑，詔曰：「帝王致治，在維持風化，辨別等威。比來官員服用奢僭，競相效尤。其議禁之。」庚申，上御經筵。壬戌，上奉太皇太后幸遵化湯泉。甲子，閱薊州官兵較射。丁卯，上謁孝陵。

九月丁丑，閱遵化兵、三屯營兵。

冬十月甲辰，上奉太皇太后還宮。壬子，命範承謨為福建總督。

十一月辛丑，上幸南苑，建行宮。

十二月丁未，裕親王福全、莊親王博果鐸、惠郡王博翁果諾、溫郡王孟峨疏辭議政。允之。戊午，上召講官諭曰：「有人請令言官風聞言事。朕思切中事理之言，患其不多。若借端生事，傾陷擾亂，深足害政。與民休息，道在不擾。虛耗元氣，則民生蹙矣。」己未，康親王傑書、安親王岳樂疏辭議政。不許。庚午，祫祭太廟。

是歲，免直隸、江南、浙江、山東、山西、河南、湖廣等省一百四十一州縣衛災賦有差。朝鮮入貢。

十二年癸丑春正月庚寅，上幸南苑，大閱。

二月辛亥，以吳正治為左都御史。壬子，上御經筵，命講官日直。戊辰，賜八旗官學繙譯大學衍義。

三月丁丑，上視麥。壬午，平南王尚可喜請老，許之；請以其子之信嗣封鎮粵，不許，令其撤籓還駐遼東。癸巳，賜韓菼等一百六十六人進士及第出身有差。

夏四月丁巳，遣官封暹羅國王。

五月壬申，學士傅達禮等請以夏至輟講。上曰：「學問之道，宜無間斷。其勿輟。」

六月壬寅，起張朝珍為湖廣巡撫，李之芳為浙江總督。丁未，上御瀛臺，召群臣觀荷賜宴。乙卯，禁八旗以奴僕殉葬。

秋七月庚午，平西王吳三桂疏請撤籓。許之。丙子，嗣靖南王耿精忠疏請撤籓。許之。壬午，命重修太宗實錄。

八月丁未，試漢科道官於保和殿，不稱職者罷。壬子，遣侍郎折爾肯、學士傅達禮往雲南，尚書梁清標往廣東，侍郎陳一炳往福建，經理撤籓。丁巳，諭禮部：「祭祀大典，必儀文詳備，乃可昭格。其稽古典禮酌議以聞。」

九月戊辰，禮部尚書龔鼎孳乞休。允之。乙亥，京師地震，詔修省。

冬十月壬寅，以王之鼎為京口將軍。己酉，上幸南苑行圍。

十一月丁卯，故明宗室硃議潀以蓄發論死。得旨免死入旗，給與妻室房地。庚午，詔民間墾荒田畝，以十年起科。

十二月壬子，以姚文然為左都御史。吳三桂反，殺雲南巡撫硃國治，貴州提督李本深、巡撫曹申吉俱降賊，總督甘文焜死之。丙辰，反問至，命前鋒統領碩岱率禁旅守荊州。丁巳，召梁清標、陳一炳還，停撤二籓。命加孫延齡撫蠻將軍，線國安為都統，鎮廣西。命西安將軍瓦爾喀進守四川。京師民楊起隆偽稱硃三太子，圖起事。事發覺，起隆逸去。捕誅其黨。詔奸民作亂已平，勿株連，民勿驚避。己未，命順承郡王勒爾錦為寧南靖寇大將軍，討吳三桂。執三桂子額駙吳應熊下之獄。庚申，命副都統馬哈達帥師駐兗州，擴爾坤駐太原，備調遣。辛酉，命直省巡撫仍管軍務。壬戌，詔削吳三桂爵，宣示中外。命都統赫業為安西將軍，會瓦爾喀守漢中。以倭內為奉天將軍。吳三桂陷辰州。甲子，祫祭太廟。

是歲，免直隸、山東、安徽、浙江、湖廣等省二十六州縣衛災賦有差。朝鮮、安南入貢。

十三年甲寅春正月乙亥，勒爾錦師行。庚辰，吳三桂陷沅州。丁亥，偏沅巡撫盧震棄長沙遁。己丑，以提督佟國瑤守鄖陽。總兵吳之茂以四川叛，巡撫羅森、提督鄭蛟麟降之。命總兵徐治都還守夷陵。庚寅，封世祖第七子隆禧為純親王。以席卜臣為鎮西將軍，守西安。

二月乙未朔，太皇太后頒內帑犒軍。丁酉，欽天監新造儀象成。壬寅，賊犯澧州，守卒以城叛，提督桑峨退荊州，陷常德。命鎮南將軍尼雅翰率師守武昌。癸丑，上御經筵。以趙賴為貴州提督。甲寅，吳三桂陷長沙，副將黃正卿叛應之，旁陷衡州。命都統覺羅硃滿守岳州，未至，岳州失。辛酉，命刑部尚書莫洛加大學士銜，經略陜西。孫延齡以廣西叛，殺都統王永年，執巡撫馬雄鎮幽之。

三月乙丑，命整飭驛站，每四百里置一筆帖式，接遞軍報，探發塘報。命左都御史多諾等軍前督餉。戊辰，吳三桂將犯夷陵，勒爾錦遣兵擊敗之。庚午，以額駙華善為安南將軍，鎮京口。庚辰，耿精忠反，執福建總督範承謨幽之，巡撫劉秉政降賊。癸未，鄖陽副將洪福叛，提督佟國瑤擊敗之。壬辰，襄陽總兵楊來嘉以穀城叛。命希爾根為定南將軍，尚書哈爾哈齊副之。命舒恕、桑遏、根特、席布率師赴江西。甲午，西安將軍瓦爾喀克陽平關。

夏四月癸卯，調西安副都統德業立守襄陽。丁未，吳三桂子應熊、孫世霖伏誅。初，三桂倉卒起兵，而名義不揚，中悔。至澧州，頗前卻。至是，方食聞報，驚曰：「上少年乃能是耶？事決矣！」推食而起。詔削孫延齡職。以阿密達為揚威將軍，駐江寧，賴塔為平南將軍，赴杭州。甲寅，潮州總兵劉進忠以城叛。戊午，以根特為平寇將軍，赴廣西討孫延齡。河北總兵蔡祿謀叛，命阿密達襲誅之。辛酉，詔削耿精忠爵。癸亥，詔以分調禁旅遣將分防情形寄示平南王尚可喜。

五月丙寅，皇子胤礽生，皇后赫舍里氏崩。戊寅，安西將軍赫業等敗吳之茂於劄閣堡，復朝天關。壬午，浙江平陽兵變，執總兵蔡朝佐，應耿精忠將曾養性，圍瑞安。命賴塔進兵討之。壬辰，副都統德業立敗洪福於武當。

六月丙午，命貝勒尚善為安遠靖寇大將軍，率師赴岳州，貝子準達赴荊州。庚戌，總兵祖弘勛以溫州叛。金華副將牟大寅敗耿精忠將於常山。壬子，命將軍喇哈達守杭州。乙卯，命康親王傑書為奉命大將軍赴浙江，貝勒洞鄂為定西大將軍赴四川。浙江溫州、黃巖、太平諸營相繼叛。命喇哈達守臺、寧。

七月辛未，以郎廷佐為福建總督，段應舉為提督。癸酉，賴塔敗耿精忠將於金華。是時精忠遣其大將馬九玉、曾養性犯浙江，白顯忠犯江西，所至土匪蜂應，江西尤甚。南瑞總兵楊富應賊，董衛國誅之。丁亥，貝勒察尼大戰賊將吳應麒於岳州七里山，敗之。

八月壬寅，平寇將軍根特卒於軍，以哈爾哈齊代之。海澄公黃梧卒，子芳度襲爵，守漳州。乙巳，金光祖報孫延齡陷梧州，督兵復之。丙午，上幸南苑。

九月壬戌，上御經筵，命每日進講如常。耿精忠將以土寇陷清谿、徽州，江寧將軍額楚、統領巴爾堪擊走之，連戰入江西，復樂平等縣。命碩塔等駐安慶。辛未，麻城土寇鄒君升等作亂，知府於成龍討平之。命簡親王喇布為揚威大將軍，率師赴江西，侍衛坤為振武將軍副之。廣西提督馬雄叛，命安親王岳樂為定遠平寇大將軍，率師赴廣東，宗室瓦山、覺羅畫特副之。

冬十月壬辰，喇布師行。丙申，岳樂師行。壬寅，上奉太皇太后幸南苑。辛亥，還宮。

十一月庚申朔，莫洛報吳之茂兵入朝天關，饟路中阻，洞鄂退守西安。命移西安軍守漢中，河南軍守西安。

十二月庚寅朔，傑書大敗曾養性於衢州，又敗之於臺州。王輔臣叛，經略莫洛死之。上議親征。王大臣以京師根本重地，太皇太后年高，力諫乃止。徵盛京兵、蒙古兵分詣軍前。丁未，命尚可喜節制廣東軍事。戊午，祫祭太廟。

是歲，免直隸、江南、山東、河南、陜西等省七十八州縣災賦有差。朝鮮、琉球入貢。

十四年乙卯春正月辛酉，尚可喜報賊犯連州，官兵擊敗之。戊辰，晉封尚可喜平南親王，命其子之孝佩大將軍印討賊。

二月癸巳，下詔切責貝勒洞鄂退縮失機，飭令速定平涼、秦州以通棧道。乙巳，康親王傑書遣兵復處州，進復仙居。王輔臣陷蘭州。西寧總兵王進寶大戰於新城，圍蘭州。洞鄂復隴州關山關。

三月己未朔，叛將楊來嘉犯南漳，總兵劉成龍擊走之。戊辰，饒州賊犯祁門，巡檢張行健被執不屈，死之。丁丑，命張勇為靖逆將軍，會總兵孫思克等討王輔臣。賊陷定邊城，命提督陳福駐寧夏討賊。丁亥，蒙古布爾尼反，命信郡王鄂扎為撫遠大將軍，大學士圖海為副將軍，討平之。戊子，以熊賜履為大學士。

夏四月己丑，以勒德洪為戶部尚書。署護軍統領郎肅等剿耿寇於五桂寨，斬級二萬，復餘干。乙未，封張勇靖逆侯，王進寶一等男。戊戌，以左都督許貞鎮撫州、建昌、廣信。戊申，王輔臣遣兵援秦州，官兵迎擊敗之。辛亥，上諭：「侍臣進講，朕乃覆講，互相討論，庶有發明。」癸丑，王進寶復臨洮，孫思克復靖遠。戊午，紹興知府許弘勛招撫降眾五萬人。

五月庚午，察哈爾左翼四旗來歸。庚辰，命畢力克圖援榆林。王輔臣兵陷延安、綏德。甲申，張勇復洮、河二州。

閏五月癸巳，上幸玉泉山觀禾。楊來嘉、洪福陷穀城。斬守城不力之副將馬郎阿以徇，削總兵金世需職，隨軍效力。壬子，額楚復廣信。樂平土寇復陷饒州，將軍希爾根擊之，復饒州。

六月，畢力克圖復吳堡，復綏德。丁丑，命將軍舒恕援廣東。己卯，命振武將軍佛尼勒開棧道援漢中。庚辰，上幸南苑行圍。壬午，張勇攻鞏昌。江西官軍攻石峽，失利，副都統雅賴戰死。甲申，克蘭州。畢力克圖復延安。以軍興停陜西、湖廣鄉試。

七月乙巳，陳福剿定邊，斬賊將硃龍。庚戌，江西官兵復浮梁、樂平、宜黃、崇仁、樂安諸縣。

八月戊午，上幸南苑行圍。洞鄂、畢力克圖、阿密達會攻王輔臣，斬賊將郝天祥。傅喇塔復黃巖。壬申，上奉太皇太后幸湯泉。甲申，上還京，御經筵。

九月，上次昌平，詣明陵，致奠長陵，遣官分奠諸陵。丙申，上奉太皇太后還宮。辛丑，詔每歲正月停刑，著為令。

冬十月癸亥，康親王兵復太平、樂清諸縣。丙寅，上謁孝陵。戊辰，祭孝陵。乙亥，還宮。陳福及王輔臣戰於固原，不利，副將太必圖戰沒。論平布爾尼功，封賞有差，及助順蒙古王貝勒沙津以次各晉爵，罰助逆奈曼等部。

十一月癸巳，貝勒察尼復興山。丁酉，復設詹事府官。壬寅，叛將馬雄糾吳三桂兵犯高州，連陷廉州。命簡親王喇布自江西援廣東。是月，鄭錦攻陷漳州，海澄公黃芳度死之，戕其家。

十二月丙寅，立皇子胤礽為皇太子，頒詔中外，加恩肆赦。乙亥，以勒爾錦師久無功，奪其參贊巴爾布以下職。寧夏兵變，提督陳福死之。壬午，祫祭太廟。

是歲，免湖廣、河南七府五州縣災賦有差。朝鮮入貢。

十五年丙辰春正月丁亥，以王進寶為陜西提督，駐秦州。甲午，以建儲恭上太皇太后、皇太后徽號。乙未，升寧夏總兵官為提督，以趙良棟為之。辛丑，上幸南苑行圍。

二月丁巳，詔軍中克城禁殺掠。壬戌，命大學士圖海為撫遠大將軍，統轄全秦，自貝勒洞鄂以下咸受節制。癸酉，上如鞏華城，諭扈從勿踐春田。乙亥，吳三桂將高大傑陷吉安。戊寅，安親王岳樂擊三桂將於萍鄉，敗之，復萍鄉。辛巳，上御經筵。贈死事副將張國彥太子太保，予世職。

三月癸未，贈海澄公黃芳度郡王。丙戌，王進寶、佛尼勒大敗吳之茂於北山。庚寅，傅喇塔圍溫州，曾養性、祖弘勛悉眾來犯，副都統紀爾他布擊走之。辛卯，岳州水師克君山。庚子，勒爾錦渡江與三桂之眾戰，迭敗之。乙巳，賜彭定求等二百九人進士及第出身有差。己酉，勒爾錦與三桂之眾戰於太平街，不利，退守荊州。壬子，移趙賴提督江西。

夏四月辛丑，馬雄、祖澤清糾滇賊犯廣東。尚可喜老病不能軍，屢疏告急，援兵不時至。至是，賊逼廣州，尚之信劫其父以降賊。總督金光祖，巡撫佟養鉅、陳洪明，提督嚴自明俱從降。福建巡撫楊熙、總兵拜音達奪門出。舒恕、莽依圖退至江西。上聞廣東變作，命移兵益江西。

五月壬午朔，日有食之。乙酉，復設鄖陽撫治，以楊茂勛任之。丙戌，鄂羅斯察漢汗使人來貢。己亥，撫遠大將軍圖海敗王輔臣於平涼。

六月壬子朔，王輔臣降，圖海以聞。詔復其官，授靖寇將軍，立功自效，諸將弁皆原之。己卯，耿繼善棄建昌遁。上諭傑書曰：「耿精忠自撤其兵，顯為海寇所逼。其乘機速進。」

七月辛巳朔，賜鄂羅斯使臣鞍馬服物。大學士熊賜履免。以慕天顏為江蘇巡撫。庚子，以姚文然為刑部尚書，郎廷相為福建總督。振武將軍佛尼勒會張勇、王進寶擊吳之茂於秦州，大敗之，賊眾宵遁。

八月甲寅，穆占復禮縣。壬戌，上奉太皇太后幸湯泉。乙亥，賴塔擊馬九玉於衢州，復江山，九玉棄軍遁。

九月庚辰朔，賴塔進擊馬九玉，破之，復常山。進攻仙霞關，賊將金應虎迎降，復浦城，連下建寧。癸未，張勇復階州。乙未，耿精忠戕前總督範承謨。山西巡撫達爾布有罪免。丙午，命穆占為征南將軍，移軍湖廣。

冬十月辛酉，上奉太皇太后還宮。乙丑，康親王傑書師次延平，賊將耿繼美以城降。耿精忠遣子顯祚獻偽印乞降，傑書入福州，疏聞。上命復其爵，從征海寇自效。其將曾養性、叛將祖弘勛俱降。浙江官兵復溫、處二府。撤兗州屯兵。癸酉，命講官進講通鑒。

十一月丙戌，海寇犯福州，都統喇哈達擊敗之。丙申，官兵圍長沙。寧海將軍貝子傅拉塔卒於軍。

十二月壬子，遣耿昭忠為鎮平將軍，駐福州，分統靖南籓軍。叛將嚴自明犯南康，舒恕擊走之。丁巳，尚之信使人詣簡親王軍前乞降，且乞師，疏聞。許之。吳三桂將吳世琮殺孫延齡，踞桂林。庚申，海澄公黃芳世自賊中脫歸。上嘉之，加太子太保，與其弟黃藍並赴康親王大軍討賊。建威將軍吳丹復山陽。辛未，頒賞諸軍軍士金帛。丙子，祫祭太廟。耿繼善棄邵武，海寇據之。副都統穆赫林擊之，賊將彭世勛以城降。

是歲，免直隸、江南、江西、陜西各省三十四州縣災賦有差。朝鮮入貢。

十六年丁巳春正月丙申，將軍額楚攻吉安失利，命侍郎班迪馳勘軍狀。

二月己未，上幸南苑行圍。甲子，大閱於南苑。免福建今年租賦，招集流亡。丙寅，以鄂內為討逆將軍，赴岳州。丁卯，康親王傑書敗鄭錦於興、泉，賊棄漳州遁，復海澄。遣郎中色度勞軍岳州，察軍狀。辛未，以靳輔為河道總督。癸酉，論花馬池剿寇功，蒙古鄂爾多斯貝勒索諾木等晉爵有差。乙亥，上御經筵。是月江西官軍復瑞金、鉛山。

三月甲申，以莽依圖為鎮南將軍，督兵廣東。己丑，諭禮部：「帝王克謹天戒，凡有垂象，皆關治理。設立專官，謹司占候。今星辰凌犯，霜露非時，欽天監不以實告，有辜職掌。其察議以聞。」庚寅，命翰林長於詞賦書法者，以所業進呈。乙未，原任總兵劉進忠、苗之秀詣康親王軍降，命隨大軍剿賊。癸未，詔：「軍興以來，文武官身殉封疆，克全忠節，其有旅親不能歸，妻子不得養者，深堪軫惻。所在疆吏察明，妥為資送，以昭褒忠至意。」甲辰，含譽星見，慶雲見。乙巳，吳三桂聚兵守長沙。命勒爾錦進臨江，圖海守漢中，喇布鎮吉安，莽依圖進韶州，額楚駐袁州，舒恕防贛州。

夏四月己未，康親王傑書疏言處州府慶元縣民人吳臣任等不肯從賊，結寨自固，守義殺賊，實為可嘉。已交浙江督撫，效力者錄用，歸農者獎賞，其陣亡札委守備吳受南等並請恩恤。從之。辛酉，上幸霸州行圍。以伊桑阿為工部尚書，宋德宜為左都御史。丁卯，提督趙賴敗土寇於泰和，擒賊目蕭元。戊辰，予死事溫處道陳丹赤等官廕。辛未，上制大德景福頌，書屏，上太皇太后。乙亥，莽依圖師至南安，嚴自明以城降，遂克南雄，入韶州。

五月己卯，尚之信降，命復其爵，隨大軍討賊。特擢謫戍知府傅弘烈為廣西巡撫。先是，弘烈以首吳三桂反狀謫梧州。及兵起，弘烈上書陳方略，故有是命。旋加授撫蠻滅寇將軍，與莽依圖規取廣西。甲午，額魯特噶爾丹攻敗喀爾喀車臣汗，來獻軍實，卻之。

六月丁巳，祖澤清以高州降。

秋七月庚子，鄭錦將劉國軒自惠州犯東莞，尚之信大敗之，賊將陳璉以惠州降。甲辰，上御便殿，召大學士等賜坐，論經史，因及前代朋黨之弊，諭加警戒。以明珠、覺羅勒德洪為大學士。

八月丁未，明宗人硃統琛起兵陷貴溪、瀘溪。己未，上御經筵。丙寅，冊立貴妃鈕祜祿氏為皇后，佟佳氏為貴妃。戊辰，傅弘烈等復梧州。

九月丙子，命宗室公溫齊、提督周卜世赴湖廣協剿。癸未，命額駙華善率師益簡親王軍，科爾科代接駐江寧。丁亥，上發京師，謁孝陵，巡近邊。丙申，次喀拉河屯。庚子，次達希喀布秦昂阿，近邊蒙古敖漢部札穆蘇等朝行在，敵駝馬，賜金幣。吳三桂將胡國柱、馬寶寇韶州，將軍莽依圖、額楚夾擊破之，賊遁，追之過樂昌，復仁化。

冬十月甲辰，上次湯泉。癸丑，還宮。傅弘烈敗吳世琮於昭平，復潯州。福建按察使吳興祚敗硃統琛於光澤，其黨執統琛降。癸亥，始設南書房，命侍講學士張英、中書高士奇入直。

十一月己卯，吳三桂將韓大任陷萬安，護軍統領哈克山擊敗之。庚子，封長白山神，遣官望祭。是月，官兵復茶陵、攸縣。

十二月乙巳，海寇犯泉州，提督段應舉等御之。辛亥，海寇犯欽州，游擊劉士貴擊敗之。命參贊勒貝、將軍額楚進取郴、永。己巳，以馮甦為刑部侍郎。辛酉，金星晝見。辛未，祫祭太廟。

是歲，免直隸、江南、江西、陜西、湖廣等省七十州縣災賦有差。朝鮮入貢。

十七年戊午春正月己丑，副都統哈當、總兵許貞擊韓大任於寧都，大任遁之汀州，詣康親王軍前降，命執送京師。壬辰，以郭四海為左都御史。乙未，詔曰：「一代之興，必有博學鴻儒振起文運，闡發經史，以備顧問。朕萬幾餘暇，思得博通之士，用資典學。其有學行兼優、文詞卓越之士，勿論已仕未仕，中外臣工各舉所知，朕將親試焉。」於是大學士李霨等薦曹溶等七十一人，命赴京齊集請旨。

二月甲辰，傅弘烈疏言吳三桂兵犯廣西，詔額楚、勒貝守梧州。己未，上御經筵，制四書講疏義序。丁卯，皇后鈕祜祿氏崩，謚曰孝昭皇后。辛未，莽依圖及吳世琮戰於平樂，失利，退守梧州。命尚之信及都統馬九玉會師守梧州。

三月丙子，湖廣官兵擊楊來嘉、洪福，敗之，復房縣。丁丑，海寇犯石門，黃芳世擊敗之。癸巳，祖澤清復叛應吳三桂。

閏三月癸卯，上巡近畿。乙丑，命內大臣喀代、尚書馬喇往科爾沁四十九旗蒞盟。丁卯，吳三桂將林興珠詣安親王軍前降，詔封建義侯，隨軍剿賊。逮問副都統甘度海、阿進泰，以在江西剿賊失機也。

夏四月庚午，海寇蔡寅陷平和，進逼潮州。甲戌，祖澤清犯電白，尚之信、額楚擊之，澤清遁。庚寅，慶陽土賊袁本秀作亂，官兵擊斬之。

五月庚子朔，海澄公黃芳世卒於軍，命其弟芳泰襲爵。戊申，福建總督郎廷相、巡撫楊熙、提督段應舉俱免，以姚啟聖為福建總督，吳興祚為福建巡撫，楊捷為福建水陸提督。甲寅，上幸西郊觀禾。額魯特部濟農為噶爾丹所逼，入邊，張勇逐出之。

六月壬申，尚善遣林興珠敗三桂舟師於君山。丁亥，上以盛夏亢旱，步禱於天壇。是日，大雨。壬辰，吳三桂將犯永興，都統伯宜理布、統領哈克山與戰，敗歿。海寇犯廉州，總兵班紹明等擊走之。吳三桂兵犯郴州，副都統碩岱與戰，不利，奔永興。丁酉，詔曰：「軍興以來，將士披堅執銳，盛暑祁寒，備極勞苦，朕甚憫焉。其令兵部察軍中有負債責者，官為償之，戰歿及被創者恤其家。」

秋七月，鄭錦陷海澄，前鋒統領希佛、副都統穆赫林、提督段應舉死之。甲辰，鄭錦犯泉州。甲寅，以安珠護為奉天將軍。壬戌，以魏象樞為左都御史。丙寅，召翰林院學士陳廷敬、侍讀學士葉方藹入直南書房。是月，吳三桂僭號於衡州。

八月己卯，安遠靖寇大將軍、貝勒尚善卒於軍，命貝勒察尼代之。庚午，西洋國王阿豐肅使臣入貢。癸未，上御經筵，以禦制詩集賜陳廷敬等。乙未，吳三桂死，永興圍解。頒行康熙永年歷。丙申，詔曰：「逆賊倡亂，仰服天誅。絓誤之徒，宜從寬典。其有悔悟來歸者，咸與勿治。」

九月，上奉太皇太后幸湯泉，晉謁孝陵。姚啟聖、拉哈達大敗海寇於蜈蚣山，劉國軒遁，泉州圍解。

冬十月癸未，上巡近邊，次灤河，閱三屯營兵。己丑，將軍鄂內敗吳應麒於石口。丁酉，皇四子胤禛生，是為世宗，母曰吳雅氏。

十一月己亥，拉哈達疏言海賊斷江東橋，兵援泉州難進。在籍侍讀學士李光地為大軍鄉導，修通險路，接濟軍需，請議敘。得旨：「李光地前當變亂之初，密疏機宜。茲又迎接大兵，備辦糧米，深為可嘉。即升授學士。」辛酉，上奉太皇太后還宮。癸亥，命福建陸路提督楊捷加昭武將軍，王之鼎為福建水師提督。

十二月丁亥，額楚、傅弘烈及吳世琮戰於藤縣，不利，退守梧州。乙未，祫祭太廟。

是歲，免直隸、江南、江西、湖廣等省七十州縣災賦有差。朝鮮、西洋入貢。

十八年己未春正月戊申，遣官分賑山東、河南。甲寅，貝勒察尼督水師圍岳州，賊將吳應麒遁，復岳州。上御午門宣捷。設隨征總兵官以處降將，旋裁之。壬戌，劉國軒犯長樂，總督姚啟聖偕紀爾他布、吳興祚擊敗之。甲子，岳樂復長沙。

二月丙寅，傅弘烈戰吳世琮於梧州，賊遁。己巳，詔數江西奸民從逆之罪，仍免其逋賦。甲戌，順承郡王勒爾錦督兵過江，分復松滋、枝江、宜都、澧州，叛將洪福以舟師降。戊寅，簡親王喇布遣前鋒統領希佛復衡州，賊將吳國貴、夏國相遁。庚辰，詔軍前王大臣議進取雲、貴事宜。以周有德為雲貴總督，桑峨為雲南提督，趙賴為貴州提督，並隨王師進討。以楊雍建為貴州巡撫。癸未，以誇扎為蒙古都統。

三月丙申朔，御試博學鴻詞於保和殿，授彭孫遹等五十人侍讀、侍講、編修、檢討等官。修明史，以學士徐元文、葉方藹、庶子張玉書為總裁。丁酉，上幸保定縣行圍。甲辰，以徐治都為湖廣提督。將軍穆占擊吳國貴於永州，敗之，復永州、道州、永明。己酉，上還宮。戊午，賜歸允肅等百五十一人進士及第出身有差。庚申，岳州陣歿諸將喪至，遣侍衛迎奠。福建陣沒將士喪至亦如之。

夏四月丙寅，以楊茂勛為四川總督，駐鄖陽。戊辰，以萬正色為福建水師提督。己卯，旱甚，上步禱於天壇。是日，大雨。莽依圖擊吳世琮於潯州，敗走之。壬寅，上出阜成門觀禾。

五月庚戌，劉國軒犯江東橋，賴塔大戰敗之。

六月辛未，詔曰：「盛治之世，餘一餘三。蓋倉廩足而禮教興，水旱乃可無虞。比聞小民不知積蓄，一逢歉歲，率致流移。夫興儉化民，食時用禮，惟良有司是賴。督撫等其選吏教民，用副朕意。」己卯，以希佛為蒙古都統。

秋七月甲午，靳輔疏報淮揚壩工成，涸出田地，招民種之。丁未，上視純親王隆禧疾。隆禧薨。乙卯，額楚敗吳世琮於南寧，世琮遁。庚申，京師地震，詔發內帑十萬賑恤，被震廬舍官修之。壬戌，召廷臣諭曰：「朕躬不德，政治未協，致茲地震示警。悚息靡寧，勤求致災之由。豈牧民之官苛取以行媚歟？大臣或朋黨比周引用私人歟？領兵官焚掠勿禁歟？蠲租給復不以實歟？問刑官聽訟或枉平民歟？王公大臣未能束其下致侵小民歟？有一於此，皆足致災。惟在大法而小廉，政平而訟理，庶幾仰格穹蒼，弭消沴戾。用是昭布朕心，原與中外大小臣工共勉之。」

八月癸亥朔，將軍穆占復新寧。甲子，傅弘烈復柳城、融縣。庚辰，提督趙國祚、將軍林興珠大破吳國貴於武岡，國貴死，復武岡州。

九月庚戌，以地震禱於天壇。辛亥，命簡親王喇布守桂林。甲寅，金光祖執叛鎮祖澤清送京，及其子良楩磔誅之。

冬十月辛未，詔將軍張勇、王進寶，提督趙良棟、孫思克取四川。王進寶、趙良棟行。癸未，王進寶克武關，復鳳縣。趙良棟復兩當。

十一月戊戌，王進寶擊叛將王屏籓，遁之廣元，復漢中。庚子，趙良棟復略陽，進克陽平關。丁酉，以許貞為江西提督。

十二月壬戌，以蔡毓榮為綏遠將軍，進定雲、貴。將軍佛尼勒、吳丹克梁河關，賊將韓晉卿遁，復興安、平利、紫陽、石泉、漢陰、洵陽、白河及鄖陽之竹山、竹溪。丁卯，上幸南苑。辛未，詔安親王岳樂率林興珠班師。壬午，授趙良棟勇略將軍。乙丑，祫祭太廟。

是歲，免順天、江南、山東、山西、河南、浙江、湖廣等省二百六十一州縣災賦有差。朝鮮、琉球、安南入貢。

十九年庚申春正月甲午，趙良棟復龍安府，進至綿竹，偽巡撫張文等迎降，遂入成都。詔以良棟為雲貴總督。王進寶克朝天關，復廣元，王屏籓縊死，生擒吳之茂。壬子，上幸鞏華城，遣內大臣賜奠昭勛公圖賴墓。

二月辛酉朔，詔吳丹會趙良棟進取雲南，王進寶鎮四川，勒爾錦取重慶，徐治都守荊州。乙丑，佛尼勒收順慶府，潼川、中江、南部、蓬縣、廣安、西充諸縣悉下。丁卯，詔莽依圖督馬九玉、金光祖、高承廕進兵雲南。己巳，上幸南苑。丙子，大閱。以於成龍為直隸巡撫。徐治都大敗叛將楊來嘉，復巫山，進取夔州。楊茂勛復大昌、大寧。癸未，萬正色敗海寇於海壇。

三月辛卯，吳丹復重慶，達州、奉鄉諸州縣悉定。楊來嘉降，送京。乙未，以伊闢為雲南巡撫。丁酉，安親王岳樂師旋，上勞於蘆溝橋。辛丑，馬承廕誘執傅弘烈。先是，馬雄踞柳州，死，其子承廕以柳州降。至是，復叛，執弘烈送貴陽，不屈，死之。平南將軍賴塔復銅山，命守潮州備承廕。萬正色擊海寇於平海嶴，克之，進克湄州、南日、崇武諸嶴。硃天貴降。拉哈達擊劉國軒，敗之，遁廈門。偽將蘇堪迎降，進平玉洲、石馬、海澄、馬州等十九寨，復偕吳興祚取金門。己酉，察尼下辰龍關，蔡毓榮復銅仁。

夏四月庚申朔，以賴塔為滿洲都統。癸亥，穆占、董衛國敗吳應麒，復沅州、靖州，進復黎平。丁卯，上以學士張英等供奉內廷，日備顧問，下部優敘，高士奇、杜訥均授翰林官。己巳，命南書房翰林每日晚講通鑒。丙子，上祈雨天壇，翌日，雨。己卯，頒行尚書講義。王進寶以病回固原，以其子總兵用予統軍駐保寧。庚辰，宗人府進玉牒。

五月壬辰，命甘肅巡撫治蘭州。乙巳，莽依圖會軍討馬承廕，復降，命執送京師。己酉，山海關設關收稅。

六月甲子，蔡毓榮復思南。丁丑，命五城粥廠再展三月，遣太醫官三十員分治饑民疾疫。壬午，副都統馬爾哈齊、營總馬順德以縱兵殺人論罪。

秋七月甲午，停捐納官考選科道。褒恤福建總督範承謨、廣西巡撫馬雄鎮，贈官予謚廕。乙巳，以折爾肯為左都御史。己酉，解順承郡王勒爾錦大將軍，撤還京。

八月戊辰，上御經筵。己巳，命賴塔移駐廣州，以博濟軍益之。戊寅，大學士索額圖免。壬午，將軍莽依圖卒於軍，以勒貝代之。甲申，尚之信以屬人王國光訐告其罪，擅殺之，詔賜之信死。其弟之節，其黨李天植，皆伏誅，家口護還京師。

閏八月乙未，命各將帥善撫綠旗軍士。壬子，以王永譽為廣東將軍。

九月癸亥，吳世璠使其將夏國柱、馬寶潛寇四川，譚弘復叛應之，連陷瀘州、永寧，夔州土匪應之。命將軍吳丹、噶爾漢，提督範達理、徐治都分道討之。乙丑，以賴塔為平南大將軍，率師進雲南。戊寅，吳丹復瀘州。

冬十月，仁懷失守，罷吳丹，以鄂克濟哈領其軍。戊戌，以阿密達為蒙古都統。噶爾漢復巫山。壬寅，大將軍康親王傑書師旋，上郊勞之。戊申，彰泰、穆占敗吳世璠於鎮遠。噶爾漢擊譚弘於鐵開峽，敗之。是月，王大臣議上師行玩誤之王貝勒大臣罪。得旨，勒爾錦革去王爵，籍沒B4禁。尚善、察尼均革去貝勒。蘭布革去鎮國公。硃滿革去都統，立絞。餘各褫官、奪世職、鞭責、籍沒有差。

十一月丙辰朔，冬至，祀天於圜丘。彗星見，詔求直言。甲子，貝子彰泰進復平越，遂入貴陽。逆渠吳世璠及吳應麒等夜遁。安順、石阡、都勻三府皆下。庚午，以達哈里為蒙古都統。丙子，川北總兵高孟敗彭時亨於南溪橋，復營山，進圍靈鷲寨，斬偽將魏卿武。甲申，提督周卜世復思南。

十二月壬辰，以徐元文為左都御史。甲午，高孟復渠縣。乙未，提督桑峨大敗吳世璠於永寧，追至鐵索橋，賊焚橋遁。土官龍天祐、沙起龍造盤江浮橋濟大軍。壬寅，高孟復廣安州。庚戌，以郝浴為廣西巡撫。癸丑，祫祭太廟。

是歲，免直隸、江南、山東、山西、陜西、江西、福建、湖廣等省一百八十六州縣災賦有差。朝鮮、琉球入貢。

二十年辛酉春正月壬申，叛將李本深降，械送京師。癸酉，總兵高孟復達州。甲戌，將軍噶爾漢復雲陽，譚弘死，進復忠州、萬縣、開縣。乙亥，命侍郎溫代治通州運河。丙子，將軍穆占、提督趙賴擊夏國相等，走之，復平遠。辛巳，增置講官。詔法司慎刑。是月，鄭錦死，其子克塽繼領所部。

二月己丑，貝子彰泰師至安南衛，擊賊將線緎於江西坡。賊列象陣拒戰。官兵分三隊奮擊，大破之。賊遁，公圖、達漢泰追擊，復敗之，復普安州、新興所。壬辰，副都統莽奕祿敗賊張足法等於三山。甲午，詔凡三籓往事為民害者悉除之。蠲奉天鹽引。大將軍賴塔師至廣西，大破賊於黃草壩，復安籠，入曲靖。高孟復東鄉，敗彭時亨於月城寨。戊戌，增欽天監滿監副一員。都統希福、馬緝、碩塔復馬龍州、楊林城，入嵩明州，賊遁。穆占復黔西、大定，斬其偽將張維堅。乙巳，貝子彰泰、大將軍賴塔、將軍蔡毓榮先後入滇。賊將胡國柄、劉起龍迎拒，官軍分擊敗之，斬國柄、起龍。辛亥，謁孝陵。

三月甲辰，宣威將軍鄂克濟哈以失援建昌自劾。詔以覺羅紀哈裡代之。辛酉，葬仁孝皇后、孝昭皇后於昌瑞山陵。詔行在批閱章奏，令大學士審校。壬戌，胡國柱犯建昌，將軍佛尼勒擊走之，復馬湖。癸亥，馬寶棄遵義，犯瀘、敘。詔佛尼勒、趙良棟急擊滇賊，勿令回援。丙寅，贈恤福建死事運使高天爵、知府張瑞午等官廕。戊辰，土官陸道清以永寧降。癸酉，上奉太皇太后幸遵化湯泉。

夏四月甲辰朔，王用予復納谿、江安、仁懷、合江。己酉，貝子彰泰遣使招撫諸路，武定、大理、臨安、永順、姚安皆降。壬子，上奉太皇太后還宮。

五月癸丑朔，提督周卜世取遵義，降偽官金仕俊等，復真安州、仁懷、桐梓、綏陽等縣。己未，遣官察閱蒙古蘇尼特等旗被旱災狀。乙丑，詔行取州縣曾陷賊中者勿選科道。辛巳，大將軍貝子彰泰報抵雲南省城，偽將李發美以鶴慶、麗江二府降。

六月戊子，除山西、陜西房號銀。

秋七月丁巳，以禮部尚書郭四海兼管刑部。庚申，詔四川民田為弁兵所占者察還之。辛酉，都統希福、提督桑峨擊馬寶於烏木山，大敗之。馬寶降，械送京師誅之。乙丑，趙良棟遣總兵李芳述擊敗胡國柱，復建昌，入雲南。戊辰，詔圖海率王輔臣還京。壬申，賜宴瀛臺，員外郎以上皆與焉，賜糸採幣。己卯，以施瑯為福建水師提督，規取臺灣，改萬正色陸路提督。

八月辛巳朔，日有食之。乙巳，上御經筵。

九月辛亥，上巡幸畿甸。故平南王尚可喜喪至通州，賜銀八千兩，遣官奠茶果。戊午，上次雄縣，召見知州吳鑒，問渾河水決居民被災狀。丙寅，上還京。詔停本年秋決。壬申，復運丁工銀。

冬十月癸未，偏沅巡撫韓世琦敗賊將黃明於古州。甲申，額魯特噶爾丹入貢。乙酉，大學士圖海師旋，上嘉勞之。壬辰，詔撤平南、靖南兩籓弁兵還京。癸卯，詔免吐魯番貢犬馬。

十一月辛亥，詔從賊諸人，除顯抗王師外，餘俱削官放還。以諾邁為漢軍都統。癸亥，定遠平寇大將軍貝子彰泰、平南大將軍都統賴塔、勇略將軍總督趙良棟、綏遠將軍總督蔡毓榮疏報王師於十月二十八日入雲南城，吳世璠自殺，傳首，吳三桂析骸，示中外，誅偽相方光琛，餘黨降，雲南平。是日，以昭告孝陵，車駕次薊州。丁卯，祭孝陵。辛未，召貝子彰泰、將軍趙良棟還京。乙亥，上獵於南山，發矢殪三虎。己卯，回鑾。

十二月戊子，設滿洲將軍駐荊州，漢軍將軍駐漢中。癸巳，群臣請上尊號。敕曰：「自逆賊倡亂，莠民響應，師旅疲於徵調，閭閻敝於轉輸。加以水旱頻仍，災異疊見。此皆朕躬不德所致。賴宗社之靈，削平庶孽。方當登進賢良，與民休息，而乃侈然自足，為無謂之潤色，能勿恧乎！其勿行。」補廣西鄉試。戊戌，大學士圖海卒。己亥，上御太和門受賀，宣捷中外。癸卯，加上太皇太后、皇太后徽號，頒發恩詔，賜宗室，賚外籓，予封贈，廣解額，舉隱逸，旌節孝，恤孤獨，罪非常赦不原者悉赦除之。以於成龍為江南江西總督，吳興祚為廣東廣西總督。丁未，祫祭太廟。

是歲，免直隸、江南、江西、山東、山西、浙江、福建等省七十五州縣災賦有差。丁戶一千七百二十三萬，徵銀二千二百一十八萬三千七百六十兩有奇。鹽、茶課銀二百三十九萬九千四百六十八兩。鑄錢二萬三千一百三十九萬。朝鮮、厄魯特入貢。


\end{pinyinscope}