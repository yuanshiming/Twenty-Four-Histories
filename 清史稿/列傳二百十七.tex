\article{列傳二百十七}

\begin{pinyinscope}
雷正綰陶茂林曹克忠胡中和何勝必蕭慶高楊復東

周達武李輝武唐友耕

雷正綰，字偉堂，四川中江人。由把總從軍湖北，積功至游擊，賜號直勇巴圖魯。咸豐八年，從多隆阿援安徽石牌、潛山、太湖、桐城，諸戰皆功最，累擢副將，以總兵記名。十一年，敗黃文金於蔣家山、項家河、江家河、麻子嶺，一月五捷，授陜安鎮總兵。同治元年，克廬州，以提督記名。

從多隆阿援陜西，詔正綰先赴本任，未至，擢陜西提督，幫辦軍務，駐西安。二年，多隆阿既克東路，令正綰規三原，屢破賊。會解鳳翔圍，進援甘肅，連戰靈臺、鎮原，皆捷。三年，破賊崇仁、新城，進逼平原。會多隆阿卒於軍，都興阿繼督師甘肅，正綰仍奉命為副。克平涼，斬賊首鐵酉、羽輕林，賜黃馬褂。於是固原踞賊悉竄龍山鎮，追擊敗之。賊回竄，又陷固原。正綰疾趨蓮花城，欲襲其巢穴，遇伏，受矛傷，部下亡千餘人，裹創攻蓮花城，克之，詔嘉其勇。四年春，克固原，進攻黑城子，斬賊首黑虎。克官橋、李旺二堡，擒賊首木棍等。乘勝薄預望城，破下馬關、半角城賊壘，進規靈州，分兵解安定圍。

七月，偕曹克忠攻金積堡，軍餉不繼，為賊所圍，饑潰。正綰自劾，褫勇號、黃馬褂，黜幫辦，歸總督楊岳斌節制。正綰弟總兵雷恆及副將李高啟等以主將失職，煽亂，犯涇州，正綰不能制止，憤欲自裁。詔念前功，不加罪，責令整軍剿賊圖自贖。命巡撫趙長齡會楊岳斌按訊，正綰縛送雷恆等置之法。當事變初起，謠諑紛淆，詔斥劉蓉張皇妄奏，許正綰專摺奏事以慰之。所部招集增募僅三千人。

五年，蘭州兵變，回匪窺伺，正綰支拄於平涼、固原之間，破賊於橫河川，克平涼，復黃馬褂、勇號。六年，左宗棠入陜督師，正綰率軍助剿，援慶陽。七年，兩破賊於長武，克黃家堡。八年，會攻董志原，克之，晉號達春巴圖魯。又破白彥虎於李旺堡。會攻金積堡，當西路，屢克要隘，合圍。及馬化隆伏誅，被優敘。

光緒十年，法越兵事起，命率甘軍駐鳳凰城，固邊防，事定回任。兩遇萬壽慶典，加太子少保、尚書銜。二十一年，循化撒回倡亂，督剿無功，革職留任。二十三年，罷，卒於家，仍以前勞賜恤。

陶茂林，湖南長沙人。以武童入湘軍，轉戰湖北、江西，積功至游擊。咸豐八年，胡林翼調為楚軍營官，扼黃州，破賊霍山、舒城，克建德，擢參將。十年，從多隆阿破賊於桐城掛車河，擢副將。十一年，破賊施家山，擒其渠，及克安慶，賜號鍾勇巴圖魯。同治元年，克廬州，先登，以總兵記名。

遂從多隆阿西征，破賊於武關。從剿回匪，解同州圍。克羌白鎮、王閣村賊巢，功皆最，授漢中鎮總兵。鳳翔被圍久，茂林率三千人往援，連戰解圍，擢甘肅提督。粵匪出寶雞山口，擾郿縣、盩厔，茂林要擊雨門鎮、二嶺關，迭敗之。進克汧陽、隴州。遂會雷正綰分道規平涼，陣斬賊首木仲沅訥三等，克之，賜黃馬褂。進拔張家川賊巢，破龍山鎮、蓮花城援賊，解安定圍。克金縣，破賊惠城，擒其渠黑牙古。四年，克黑城賊巢，解靖遠圍。進攻會寧，所部索餉譁潰五營，賊乘之，六營皆陷。茂林調後路四營來援，突圍出，退駐安定。巡撫劉蓉疏陳甘軍積弊，論茂林不職，茂林亦以兵潰自劾。詔斥廢法營私，以致兵潰而叛，遂罷職，歸。

十年，貴州巡撫曾璧光調茂林赴黔協剿。復新城，克安順賊巢，平古州、丹江苗，復原官。光緒二年，收復下江、永從各城，破六峒賊巢，加頭品頂戴，晉號愛星阿巴圖魯。十六年，署古州鎮總兵，卒於官。

曹克忠，直隸天津人。初投效湘軍，嗣從多隆阿，積功至都司。咸豐十年，令募五百人為忠字營，大破援賊於潛山、太湖，洊擢參將，賜號悍勇巴圖魯。掛車河之捷，擢副將。克桐城、宿松諸城，以總兵記名。同治元年，克廬州。

後從多隆阿西征，武關、同州諸戰皆從。二年，攻羌白鎮，克忠單騎往諭賊，賊請降，察其詐，潛師會攻，下之，乘勝奪王閣村，予一品封典。尋率烏拉馬隊及楚勇七營屯長安、鄠縣之間。光泰廟為入省要沖，賊踞之以扼糧路，克忠擊走之。分隊清西路餘匪，省城始安。以提督記名，授河州鎮總兵。渡渭連破賊於白起營、馬家埠、白吉原，邠州平，陜回西趨。三年，平麟游諸匪。會援甘肅，連破賊於西河口、黑水峪，赴河州本任。克秦安，解秦州圍，賜黃馬褂。

四年，攻蕭何城及馬定嘴，將臺、隆德諸堡，悉平。克海城，回匪並竄李旺堡、同心城，攻下之。偕雷正綰規取金積堡，屯強家沙窩，數有斬獲。輕進，為賊所包鈔，正綰軍先潰，克忠亦退。因前功免罪，授甘肅提督。時陶茂林、雷正綰軍相繼譁變，回氛益熾，自楊岳斌楚軍外，僅克忠一軍與之相持。克忠援鞏昌，賊敗走，又毀董家堡賊巢。五年，援洮州，次李岐山，回目馬芳乞降，誅其酋丁重選等而還。

蘭州標兵變，楊岳斌令克忠移軍鎮懾。克忠至，人心稍定，然糧餉俱竭，乞病回籍。十年，詔起赴陜接統淮軍，專防肅州。十一年，所部有結會匪者，甘軍馬世俊騎兵亦變，降捻多叛應，克忠遣兵平之。復乞病解軍事。十一年，署甘肅提督，尋解職歸。

光緒九年，命募六營防山海關。十年，授廣東水師提督。十一年，病罷，食全俸。二十年，命治天津團練，統津勝軍。二十二年，卒，賜恤。

胡中和，字元廷，湖南湘鄉人。咸豐初，從湘軍剿粵匪，積功擢把總。六年，從蕭啟江援江西，復袁州，超擢都司，賜花翎。七年，從克臨安，中砲傷，以游擊留湖南補用。八年，破賊上屯渡，乘勝復撫州，擢參將。九年，復南安，擢副將。石達開由寶慶竄廣西，陷興安，遣黨攻桂林，自率悍賊屯大溶江。中和從蕭啟江往援，大破賊於大溶江，賊竄貴州境，加總兵銜，賜號伊德克勒巴圖魯。十年，蕭啟江率軍援四川，中和從之。啟江卒於軍，中和偕何勝必、蕭慶高等分領其眾。

剿滇匪李永和於井研，連戰皆捷，賊解圍遁，以總兵記名。尋授四川建昌鎮總兵。十一年，永和竄踞富順牛腹渡，兩岸築堅壘，背水而陣。中和選銳卒沿河設伏，自率羸師誘之，賊大出，伏發，截其歸路，俘斬無算，賊壘盡夷，進解大邑之圍，予二品封典。

駱秉章督師蒞蜀，檄中和偕緒軍援綿州。滇匪藍朝柱在諸賊中最狡悍，圍綿州日久。軍至，連破之，圍始解，又敗之西山觀。朝柱竄丹棱，與李永和合攻眉州。中和馳援，賊分路來撲，中和突陣，矛傷腮，血殷衣，不顧，奮擊破之，解眉州圍。進攻丹棱，朝柱遁走，復其城，以提督記名。同治元年，擢雲南提督。李永和自眉州敗後，竄踞青神，諸軍進剿，數敗之，永和遁犍為龍場，負嵎死抗。中和圍之，壘石墻，編木柵，外浚深壕，密布梅花椿。賊知必死，突攻蕭慶高營，中和截擊，敗退，連戰七日。賊伏不出，乃使降賊譚仁曲持書約降，期會於豬市坡，預伏兵賊巢旁。永和與其黨卯得興數十騎來會，伏起分攻，焚其巢。永和、得興駭奔，追擒之，降其眾五千。詔嘉中和運籌決勝，生擒渠魁，賜黃馬褂。

石達開擾蜀邊，中和偕蕭慶高、何勝必合擊於橫江，走之。二年春，達開復分路犯蜀，自率大隊數萬由米糧壩渡金沙江。中和督軍扼化林坪、瀘定橋，擊破之，賊走工⼙部土司山中，達開旋就擒。調四川提督。三年，破滇匪於敘永。初，李永和既誅，餘黨竄陜西，至是入甘肅，陷階州。四年，中和偕總兵周達武往剿，毀龍王廟、三官殿賊壘，逼階州城下，掘地道轟城，克之，斬賊酋蔡昌齡，盡殲其黨。階州平，被珍賚。

冬，剿苗匪於建武，腰中彈傷，力戰敗之。五年，剿屏山賊，解馬邊圍，誅賊酋宋任傑等，餘匪悉平。十三年，調雲南提督。光緒二年，抵任。三年，平騰越夷匪。七年，丁母憂歸里。九年，卒，賜恤。

何勝必，湖南湘鄉人。咸豐中，勝必應募入湘軍，從蕭啟江轉戰江西、廣西，積功至副將。從入蜀，分統湘果右軍，破李永和於井研，又破之於資州，陣斬賊酋王二官，賜號御勇巴圖魯。十一年，會破滇匪藍朝柱於西山觀，又敗諸青衣壩，解眉州圍，追至青神，擒斬甚眾，授甘肅肅州鎮總兵。同治元年，會諸軍克青神，追賊宜賓，擒賊目周廷光。偕胡中和誘擒李永和於犍為龍場，二年，偕蕭慶高援漢中，戰油坊街，不利，漢中、城固相繼陷，革職留軍。三年，會攻法慈院賊壘，再敗之牟家壩，乘勝薄漢中城下，捻渠陳得才遁走，克漢中，復原官。又破陳得才於上元觀，克城固，進規階州。四年，卒於軍，賜恤，謚威愨。

蕭慶高，湖南湘鄉人。隸楚軍，積功至副將。蕭啟江援蜀，調從軍，以井研之捷，賜號果勇巴圖魯。破李永和於資州，以總兵記名。會剿藍朝柱，解綿州圍。同治二年，偕何勝必援漢中。油坊街之戰，勝必先敗，慶高赴援不及，同革職留軍。三年，克漢中，同復官。追賊至城固，梯城而入，賊潰走。四年，進攻洋縣，遣死士入城為內應，克之。賊酋曹燦章走踞八里坪，夾攻破之，燦章就擒，授漢中鎮總兵。五年，卒，謚武毅。

楊復東，湖南瀏陽人。咸豐十年，從胡中和援蜀。十一年，戰富順牛腹渡，解大邑圍，擢守備。敗藍朝柱於綿州，擢都司。又破朝柱於崇慶，毀石羊場，焚賊巢，擢游擊。同治元年，復丹棱，擢參將。克青神，平鐵山賊壘，擒李永和。擢副將。五年，總督駱秉章疏陳復東歷年防剿滇、黔諸賊功多，以總兵記名。七年，授四川川北鎮總兵。光緒二年，調雲南開化鎮。六年，卒。

周達武，字夢熊，湖南寧鄉人。咸豐四年，應募入李續賓營，從克岳州、武昌，累功擢守備。戰湖口，晉都司。達武每戰陷陣，手大旗蕩決，續賓異之，使領百人曰信字營，常為軍鋒。八年，克黃安，擢游擊，賜花翎。從續賓攻舒城，達武率死士先登，左耳受槍傷，克城後，留守。俄續賓覆軍三河，舒城守軍亦潰，達武以創重回湖南。九年，石達開圍寶慶，巡撫駱秉章令達武募五百人號曰章武軍，從知府劉岳昭援寶慶，守東關，屢拒戰破賊。圍解，擢參將。十年，援廣西，克富川平古城、連塘賊壘，復賀縣，擢副將，加總兵銜。石達開分黨犯永明、柘牌，連戰破之，擢總兵。十一年，會諸軍克會同，賊走湖北，陷來鳳。同治元年春，從劉岳昭攻克之，予二品封典。

駱秉章督師四川，調達武從剿。抵涪州，會賊酋周紹勇由大寧竄陜西，達武扼之窄子口，地當兩山間，令部將李輝武逾險而入，賊潰走，追至大竹安吉場，擒紹勇及其黨吳崇禮等，檻送成都斬之，賜號質勇巴圖魯。又破郭刀刀於儀隴大儀寨，陣斬其弟占彪及悍黨馬玉音，追奔至巴州鼎山鋪，擒刀刀，餘黨皆降。紹勇與刀刀並為蜀中劇賊，至是悉平，授四川建昌鎮總兵，加提督銜。二年，護理提督。

粵匪陳得才圍漢中，眾號十萬，石達開亦由高縣走寧遠，全蜀大震。達武增募軍四千人，往來游擊。三年，得才之黨梁福成合川匪蔡昌齡由漢中竄甘肅階州，達武議以剿為防，率師越境，攻克江東水、嚴家灣賊壘。進攻階州，自將臺山穴地達城根，地雷發，城崩，選鋒四百人先入，大軍繼之，遂克階州，斬福成、昌齡。以提督記名，並頒珍賚。尋平松潘叛番，授貴州提督，仍留防重慶，備滇邊。五年，剿平馬邊教匪，斬匪首宋仕傑、熊文才。

六年，捻匪竄陜西，左宗棠咨調會剿，令部將李輝武率三千赴陜。七年，破越巂惈夷於普雄，進克西昌交腳夷巢，斬級數千，諸夷悉降，賜黃馬褂，晉號博奇巴圖魯。九年，詔赴貴州提督任，率所部六千人行，沿途平苗砦。先是貴州剿寇仰客軍，出省城百里即莫能制馭。達武與巡撫議增募至三萬人，分任戰守，由龍里進凱渡，截上下游賊為二，復都勻，分軍破賊永寧、威寧。十年，遣鍾開蘭攻克麻哈州之高水塘等地數十砦；遣何世華破粵賊李文彩、苗酋李高腳於都勻、獨山，收復八寨、三腳諸城，並克鎮寧、歸化及吳秀河、斑竹園諸苗砦，復清平、黃平二城。始與楚軍席寶田合。十一年，會席軍敗苗酋張臭迷之黨於茶牛坡，斬馘甚眾，降者數萬。追至冷水溝，生擒賊酋，餘黨李高腳、李文彩竄荊蓬坎，分三路追擊，盡殄之。旋破群苗於清平香爐山，寶田擒張臭迷。苗疆平，予騎都尉世職。

光緒元年，乞病歸。三年，授甘肅提督。十年，肅州妖民王林倡亂高臺，討平之，斬王林。十九年，萬壽慶典，加尚書銜。二十年，卒官，賜恤，建專祠。

弟康祿，從達武剿賊廣西、湖南，歷保知縣。同治元年，從赴蜀，破周紹勇，擢知州。四年，從克階州，擢知府。從至貴州，總理營務。十一年，下游肅清，擢道員。駐軍普安新城，招撫流亡。十二年，會匪煽亂，康祿督親軍百人往討，眾寡不敵，死之。贈內閣學士，予騎都尉世職，謚壯節。

李輝武，湖南衡山人。周達武部將。咸豐中，從剿粵匪，洊擢游擊。十一年，從入四川，剿涪川鶴游坪踞賊，擒賊酋周紹勇、郭刀刀。輝武功為多，擢副將，賜號武勇巴圖魯。同治三年，從援階州，輝武由伍家坪進軍，扼州城外北山條竹埡。四年，攻破橋頭裡賊壘，又破賊於孟家莊，殲城外賊殆盡。穴地破城，輝武先登，擒賊目蔡四。巡部，以總兵記名。從討松潘叛番，拔其巢。尋攻黑河番，焚芝麻第五寨，餘寨皆降。乘勝連破大松樹及竹自三寨，以提督記名。

六年，捻匪竄陜西，輝武率步隊五營赴援，剿破汧陽、隴州、寶雞諸賊，西路肅清。八年，剿董志原竄匪，斃賊目王明章，晉號福凌阿巴圖魯，授漢中鎮總兵。九年，偕提督劉端冕分擊北山回匪，破翟三、禹得彥於縣頭鎮、陳村。十一年，擢甘肅提督，仍留防漢中。光緒四年，卒，賜恤。

輝武在漢中久，軍民相安。疏濬府城東河道達漢川，旁引溝渠以資灌溉，民食其利；又修復褎斜棧道，商旅便焉。沒後，士民籥請建祠，從之。

唐友耕，雲南大關人。咸豐中，滇匪起，陷賊，至四川敘州，自拔來歸。從戰有功，授千總，署通江營守備。賊擾鹽井，屢從戰擊走之，擢守備。十年，戰峨眉索橋，受傷，破賊雙福場，進平天全茅山賊壘，擢都司，賜號額勒莫克依巴圖魯。十一年，援潼川，破賊解圍，擢副將。駱秉章督師至蜀，檄友耕會諸軍援綿州，令自石橋鋪進攻，友耕觀望不前，被劾，褫職留營。既而會援眉州，友耕軍先至，戰比有功，圍解，復原官。戰青神，陣斬賊目張興，身被二傷，裹創力戰，賊大敗。

同治元年，破石達開黨賴裕新於工⼙州。三月，達開圍涪州，友耕馳援，解其圍，授四川重慶鎮總兵。會諸軍復長寧，賊引去。是年冬，達開屯敘州雙龍場，分黨屯橫江，友耕攻破江岸賊壘。二年春，賊由橫江竄新灘溪，與屏山隔一水，友耕慮賊乘間偷渡，乃濟江設伏，誘賊深入，敗之。六月，達開謀渡金沙江，官軍扼之不得進，改趨天全土司地，友耕擊沉賊筏；達開奔老鴉漩，復為土兵所遏，遂就擒。友耕擢雲南提督，留屯川南。四年，丁母憂，詔改署提督，友耕請終制，許之。七年服闋，署四川總督崇實奏緩陛見，令募勇防川北。八年，調赴雲南，招降回寇李本忠等，賜黃馬褂。光緒六年，署四川提督，八年，卒。

論曰：雷正綰、陶茂林、曹克忠皆多隆阿部下戰將。多隆阿歿後，甘肅軍事實倚三人，以餉匱兵變，遂難成功。克忠較有謀略，其軍獨全，終以病引退，後猶稱為宿將。胡中和、周達武等皆以楚軍平蜀寇。唐友耕以蜀軍頡頏其間，並躋專閫。達武晚任貴州軍事，與席寶田同定苗疆，建樹較閎達焉。


\end{pinyinscope}