\article{列傳二百三}

\begin{pinyinscope}
程學啟何安泰鄭國魁劉銘傳張樹珊弟樹屏周盛波

程學啟，字方忠，安徽桐城人。初陷賊中，陳玉成奇其勇，使佐葉蕓來守安慶。咸豐十一年，率三百人自拔來歸。曾國荃使領一營，戰輒請先。安慶北門石壘三最堅，學啟力攻拔之，絕賊糧道。未幾，遂克安慶，學啟功最，擢游擊，賜花翎。從國荃克無為、銅陵諸城，擢參將。

同治元年，李鴻章率淮軍規江蘇，請於曾國籓，以學啟隸麾下。瀕行，國籓勉之曰：「江南人譽張國樑不去口，汝好為之，亦一國樑也！」三月，抵上海，立開字營，凡千人，最為勁旅。屯虹橋，賊猝至，敗之。次日又至，擊退，追至七里堡，大破之，會諸軍克南鎮橋。五月，從鴻章援松江，軍於泗涇，賊酋陳炳文糾悍黨突營，分股繞攻上海，學啟營被圍，力禦，斃賊無算，仍不退。學啟開壁沖突，賊披靡，與諸軍夾攻，乃大潰。松江圍解，擢副將，賜號勃勇巴圖魯。進破賊於青浦東北，復其城。八月，賊酋譚紹光由蘇州來犯，敗之七寶鎮，進戰北新涇，平其壘數十，以總兵記名。

九月，紹光復大舉窺上海，圍水陸各營於四江口，學啟會諸軍進擊，賊扼橋布陣。學啟陷陣，截斷賊隊，胸受砲傷，裹創疾鬥，賊卻走，未渡河者悉殲之。三路圍擊，殲斃落水者數萬，盡毀賊營，以總兵記名加提督銜，授江西南贛鎮總兵。自虹橋、泗涇、四江口三捷，皆以少擊眾，於是增軍至三千人。

二年，進規蘇州，偕鴻章弟鶴章及英將戈登克太倉，賊酋蔡元隆詐降，擊殲之。鴻章令學啟總統諸軍，學啟曰：「昆山三面阻水，一面陸路達蘇州，先斷其陸，乃可克。」偕郭松林破蘇州援賊於正儀鎮，遂克昆山，以提督記名，予一品封典。連拔花涇、同里，克吳江。賊憑太湖結寨，學啟扼飛虹橋，殲其酋徐尚友，乘勝破湖賊，悉平洞庭東山諸壘。

七月，直抵蘇州婁門外永定橋駐軍。蘇州城大，四面阻水，寶帶橋為太湖鎖鑰，賊死力爭拒，合水陸軍大破之，平其壘，親督軍扼守。李秀成自江寧率眾來援，大戰竟日，擊走之。城賊數萬復來爭，亦擊退。進破五龍橋賊壘，留營駐守，分兵破嘉、湖援賊於百龍橋、八坼，逐北至平望。

十月，李秀成糾李侍賢同踞無錫以為援，為劉銘傳、李鶴章所綴，學啟督戰益急，連破賊於蠡口、黃埭，攻破滸墅關及十里亭、虎丘賊壘，於是蘇州之圍遂合。賊自盤門至婁門連壘十餘里，號曰「長城」，亦悉破。秀成知不可為，又江寧被圍急，遂以城守付其黨譚紹光，自出走。

賊酋郜雲官與副將鄭國魁舊識，密介通款，學啟與國魁及戈登單舸見雲官於洋澄湖，令斬紹光為信。秀成行三日，紹光會諸酋議事，雲官即座上殺之，開齊門降。明日，學啟入城，賊酋列名者八人，雲官外，曰伍貴文、汪安均、周文佳、範啟發、張大洲、汪懷武、汪有為，皆歃血為誓，然未薙發，乞總兵副將官職，署其眾為二十營，劃半城為屯。學啟佯許，密請李鴻章誅之。鴻章謂殺降不祥，且堅他賊死拒心，未決。學啟曰：「今賊眾尚不下二十萬，多吾軍數倍，徒以戰敗畏死乞降，心故未服。分城而處，變在肘腋，何以善其後？」鴻章乃許之。次日，諸酋出城謁鴻章，留宴軍中。酒半，健卒百餘挺矛入，刺八人皆死。學啟嚴陣入城，以雲官等首示眾眾曰：「八人反側，已伏誅矣！」賊黨驚擾，殺其悍者數百人，餘不問，分別遣留，皆帖服，蘇州平。乘勝偕李朝斌水師克平望，復嘉善。

三年春，進規嘉興，薄城下，破西門、北門賊壘七，分兵克秋涇、吳涇、合歡橋諸賊壘，逼賊築砲臺。賊自盛澤、新塍來援，皆擊走之，圍攻匝月，毀賊砲臺二十餘。發地雷，裂城百丈，揮軍肉薄而登，忽中槍貫腦，踣而復起，部將劉士奇繼之，遂克嘉興。捷聞，詔嘉其身受重傷，攻拔堅城，命安心醫治，頒賞珍品。尋以創重卒於軍。李鴻章疏陳其兩年之間，復江、浙名城十數，克蘇州為東南第一戰功。優詔賜恤，稱其謀勇兼優，贈太子太保，特遣員賜祭一壇，安慶、蘇州、嘉興建專祠，謚忠烈，予騎都尉兼雲騎尉世職，又加恩予三等輕車都尉世職，並為三等男爵。初學啟投誠時，妻子皆為賊殺，以弟子建勛嗣，襲爵。

何安泰，安徽舒城人。少為傭，陷賊，從學啟來歸，轉戰，無役不從。積功至記名總兵，加提督銜。從攻嘉興，履冰薄城，躍登中槍，死之，贈太子少保，予騎都尉世職。嘉興人哀之，為祠以祀。

鄭國魁，安徽合肥人。咸豐十年，兩江總督何桂清令募勇屯無錫高橋，桂清棄軍走，國魁從提督曾秉忠於上海。初李鴻章督師江蘇，檄領親兵水師後營，四江口、昆山、寶帶橋諸戰，功皆最，累擢至副將。蘇州既合圍，郜雲官與譚紹光不協，國魁遣人說之降，從程學啟會雲官，許雲官等二品武職，折箭誓不殺降，雲官如約獻城。國魁先往宣諭，次日，大軍始入。既而雲官等駢誅，國魁涕泣不食，自謂負約，辭不居功，仍以總兵記名，賜號勃勇巴圖魯。從克嘉興、江陰、常州，予一品封典。同治五年，從剿東捻，駐防山東嶧縣。捻平，以提督記名。光緒中，署天津鎮總兵。卒，附祀學啟專祠，蘇州士民思其功，建祠祀之。

劉銘傳，字省三，安徽合肥人。少有大志。咸豐四年，粵匪陷廬州，鄉團築堡自衛。其父惠世為他堡豪者所辱，銘傳年十八，追數里殺之，自是為諸團所推重。從官軍克六安，援壽州，獎敘千總。

同治元年，李鴻章募淮軍援江蘇，銘傳率練勇從至上海，號銘字營。招撫南匯降賊吳建瀛、劉玉林眾四千人，簡精銳隸其軍。賊由川沙來犯，擊敗之，連克奉賢、金山衛，累功擢參將，賜號驃勇巴圖魯。又破賊野雞墩、四江口，擢副將。常熟守賊以城降，被圍。二年春，銘傳會諸軍克福山，大破賊，解常熟圍，以總兵記名。進規江陰，楊厙為沿江要沖，悍賊堅守，銘傳會黃翼升水師進攻，賊由無錫、江陰兩路來援，迭受創退。李秀成糾眾十餘萬分水陸復來援，銘傳力戰敗之。七月，乘勝攻江陰，擒斬二萬，克其城，以提督記名。尋復無錫，加頭品頂戴。是年冬，進攻常州，敗賊於奔牛鎮。賊目邵小雙降，令扼丹陽。援賊以輪舟至，犯奔牛，以掣圍城之師，奮擊，破三十餘壘，毀其舟。三年春，合圍，破闉而入，擒斬賊首陳坤書，克常州，賜黃馬褂。進屯句容，江寧尋下，餘黨擁洪福瑱踞廣德，會諸軍擊走之。

四年，曾國籓督師剿捻匪，主用淮軍。淮軍自程學啟歿後，銘傳為諸將冠。調駐濟寧，尋分重兵為四鎮。銘傳移駐周家口，迭破賊瓦店、南頓、扶溝，改為移擊之師，擢直隸提督。援湖北，克黃陂，追賊至潁州，大敗之。銘傳建議平原追賊不能制其死命，乃築長堤，自河南至山東運河，驅賊沙河以南蹙之。工甫竣，豫軍防地為賊所破，乃分軍追剿，破之於鉅野。捻酋張總愚竄陜西，任柱、賴文光留山東，自此分為東西。

李鴻章代國籓督師，銘傳專剿東捻，東至鄆城，西至京山，大小數十戰。六年春，賊走尹隆河，與鮑超約期會擊。銘傳先期至，戰失利，部將唐殿魁死之。休屯信陽，整軍復進，追賊至山東。復議自運河至膠、萊，長圍困賊，杜其西趨。時兵、賊俱疲，朝命督戰益急，鴻章專倚銘傳。八月，解沭陽圍。戰贛榆，購降賊內應，槍斃任柱於陣，賊大潰。邀擊濰縣、壽光，薄之洋河、瀰河之間，殲賊幾盡。賴文光走揚州就擒，東捻遂平。國籓、鴻章奏捷，論銘傳為首功，予三等輕車都尉世職。以積勞致疾，乞假去軍。

七年春，張總愚突犯畿輔，急起銘傳赴援，以遲緩被譴責。及至東昌，會諸軍進剿鹽山、滄州、德平，仍用長圍策，蹙之運河東，縱橫合擊，殲賊殆盡，總愚走茌平，陷水死。西捻平，錫封一等男爵。詔屯張秋，九月，命督辦陜西軍務。率唐定奎、滕學義、黃桂蘭等搜剿北山回匪，疏陳大勢，引病乞罷，歸里。

光緒六年，俄羅斯議還伊犁，有違言，急備邊。召銘傳至京，疏陳兵事，略謂：「練兵造器，固宜次第舉行，其機括則在鐵路。鐵路之利，不可殫述，於用兵尤為急不可緩。中國幅員遼闊，防不勝防，鐵路一開，南北東西呼吸相通，無徵調倉皇之慮，無轉輸艱阻之虞，從此裁兵節餉，並成勁旅，一兵可得十兵之用。權操自上，不為疆臣所牽制，立自強之基礎，杜外人之覬覦，胥在於此。」疏上，雖格未行，中國鐵路之興，實自銘傳發之。

十一年，法蘭西兵擾粵、閩，詔起銘傳，加巡撫銜，督臺灣軍務。條上海防武備十事，多被採行。抵臺灣未一月，法兵至，毀基隆砲臺，銘傳以無兵艦不能海戰，伺登陸，戰於山後，殲敵百餘人，斃其三酋，復基隆，而終不能守。扼滬尾，調江南兵艦，阻不得達。敵三犯滬尾，又犯月眉山，皆擊退，殲敵千餘，相持八閱月。十一年，和議成，法兵始退。初授福建巡撫，尋改臺灣為行省，改臺灣巡撫。增改郡、、州、縣，改澎湖協為鎮，檄將吏入山剿撫南、中、北三路，前後山生番，薙發歸化。丈田清賦，溢舊額三十六萬兩有奇，增茶、鹽、金、煤、林木諸稅。始至，歲入九十餘萬，後增至三百萬。築砲臺，興造鐵路、電線，防務差具。加太子少保。十六年，加兵部尚書銜，命幫辦海軍事務。屢因病陳請乞罷，久始允之。

二十一年，朝鮮兵事起，屢召，以病未出。尋卒，詔念前功，贈太子太保，賜恤，建專祠，謚壯肅。

張樹珊，字海柯，安徽合肥人。咸豐三年，粵匪入安徽，樹珊與兄樹聲練鄉兵自衛，淮軍之興，自張氏始。五年，擊賊巢湖，率壯士數十人敗賊，擒斬賊目五人，進破巢縣賊營，敘外委。六年，復來安，隨官軍克無為州，擢千總。又克潛山，至太湖，遇賊數萬，樹珊僅五百人，軍糧火藥皆盡。賊屯堤上，樹珊選死士緣堤下蛇行入賊中，大呼擊殺，賊驚潰。七年，敗捻首張洛行於官亭。粵匪方與捻相勾結，皖北幾無完區，獨合肥西鄉以團練築堡差安，時出境從剿賊。九年，克霍山。十年，兩解六安圍。十一年，赴援壽州，克三河，擢都司，賜花翎。

同治元年，從李鴻章赴上海，名其軍曰樹字營。李秀成犯上海，會諸軍夾擊走之。七月，會克青浦。賊圍北新涇，樹珊偕程學啟力戰旬餘，賊始遁，擢游擊。進克嘉定，賊大舉圍四江口，樹珊偪賊而營，會諸軍奮擊，連破二十餘壘，遂解圍，擢參將，賜號悍勇巴圖魯。是年冬，常熟及福山賊以城降，而福山賊復叛，圍常熟。二年正月，樹珊率軍航海抵福山西洋港，風潮作，飄舟近賊巢，潮退不得行。樹珊曰：「兵法危地則戰。」登岸結壘未就，賊大至，樹珊疾搗中堅，槍傷左肘不少卻，拔出諸營之被圍者，進解常熟之圍，擢副將。會諸軍進攻江陰，樹珊扼南門，斷賊去路，城復，賊無得脫者，以總兵記名。進攻無錫，悍酋陳坤書、李世賢方以十萬眾圍大橋角，樹珊助剿，火賊輪船二、砲船十，殲斃甚眾，解其圍。李秀成復率眾數萬至，連營數十里，樹珊與諸軍夾擊，賊大潰。會蘇州已下，秀成率死黨入太湖，結常州賊，水陸分進，援無錫；時銘傳專擊外援賊，樹珊與諸軍合圍，十一月，拔之，以提督記名。偕兄樹聲及劉銘傳進攻常州，三年四月，克之，予一品封典，授廣西右江鎮總兵。

四年，曾國籓督師剿捻，駐徐州，以樹珊所部為親軍，令援山東，破賊於魚臺。議設四鎮，陳州之周家口為最要，初以劉銘傳駐之，既改銘傳為游擊之師，乃令樹珊移駐。五年三月，擊賊沙河，賊竄撲周家口，回軍夾擊敗之。五月，又敗賊於沙河東，樹珊以賊騎飄勿靡常，恥株守，請改為游擊之師。九月，馳解許州之圍。十月，逐賊山東境，連敗之豐南、定陶、曹縣。十一月，回軍周家口。賊竄湖北，偕總兵周盛波追剿。會郭松林敗績於臼口，賊焰愈熾，樹珊自黃岡追至棗陽，賊竄黃州、德安，樹珊馳援。諸將皆言賊悍且眾，宜持重，樹珊率親軍二百人窮追，抵新家徬。賊橫走抄官軍後，樹珊力戰陷陣，至夜半，馬立積尸中不能行，下馬鬥而死。後隊據鄉莊發槍砲拒賊，賊亦尋退，全軍未敗。事聞，詔惜其忠勇，從優議恤，予騎都尉兼一雲騎尉世職，建專祠，謚勇烈。七年，捻平，加贈太子少保。

弟樹屏，從諸兄治團練，積勞至千總。從樹珊至江蘇，轉戰松江、蘇州、常州，屢有功，累擢副將。從剿捻匪，迭破賊於豐縣、沛縣、魚臺。及樹珊戰歿德安，樹屏分領樹字三營駐周家口。東捻平，論功以提督記名，賜號額騰額巴圖魯。

同治六年，山西巡撫李宗羲奏調，令募新軍六營分駐大寧、吉州、壺口防回匪。十二年，兼統水陸駐河津，分防歸化、包頭。光緒二年，甘肅流賊犯河套後山，督軍追擊，連敗之，擒其渠曹洪照。事平，加頭品頂戴。四年，授太原鎮總兵，值旱災，樹屏捐運賑糧，出軍食之餘平糶濟饑民。六年，移防包頭。九年，調大同鎮。十三年，因傷病乞罷，十七年，卒，以前勞賜恤。

周盛波，字海舲，安徽合肥人。咸豐三年，粵匪陷安慶，皖北土匪紛起，盛波兄弟六人，團練鄉勇保衛鄉里，屢出殺賊。兄盛華及弟三人皆死事，惟存盛波與弟盛傳，以勇名。陳玉成、陳得才等屢擾境，盛波等以練丁二千隨方迎敵，相持數年，遂越境出剿近縣，餉械皆所自備，累獎守備。

同治元年，李鴻章募淮軍援江蘇，令盛波就所部選募成軍，曰盛字營。從至上海，破賊於北新涇，擢游擊。又大破賊於四江口，賜號卓勇巴圖魯。二年，克太倉，進昆山，扼雙鳳橋，復縣城。破麥市橋賊壘，擢副將。進攻江陰，擊敗援賊。會克縣城，以總兵記名。會攻無錫，毀賊船百餘，破惠山石卡，擒賊酋黃子隆，以提督記名，予一品封典。三年，合圍常州，盛波由小南門攻入。賊首就擒，以總兵侭先題奏。時江寧已復，餘黨黃文英走踞廣德，盛波追之至橫山，文英遁走。城賊拒戰，敗之，復廣德，進至寧國境而還，賜黃馬褂。

四年，從曾國籓剿捻匪。張總愚圍雉河集，盛波赴援，循渦河岸破賊。英翰軍突圍夾擊，圍始解。授甘肅涼州鎮總兵，敗捻匪於寧陵。五年，拔菏澤游莊寨、方埠賊巢，被珍賚。牛洛紅竄亳州，截擊於白龍王廟，大破之。是年冬，追賊雲夢，連敗之於兩河口、沙河、胡家店。六年，躡追任柱至信陽，與弟盛傳分路蹙之臺子畈山中，賊舍騎四竄，追及談家河，擒賊目汪老魁等。賴文光來援，復擊敗之。九月，破沭陽程寨賊，又敗之於石榴寨、高家寨，追至海州阿胡鎮，殲悍黨趙天福，東捻尋平。

七年，西捻張總愚竄畿輔，盛波追至陵縣土橋，馬步合擊，賊潰走。五月，盛波駐毛家莊，賊由吳橋來犯，設伏痛擊，斬級數千。襲賊於楊丁莊，陣斬總愚之侄張三彪。六月，會擊於茌平，總愚走死。西捻平，晉號福齡阿巴圖魯。

軍事定，以母老陳請回籍終養，尋以前年所部攻破河南唐縣民寨，慘斃多命，為巡撫李鶴年所劾，褫職，交李鴻章按治，以盛波身在前敵，免其科罪。九年，鴻章疏陳盛波功多，復原官。光緒十年，命在淮北選募精壯十營赴天津備防，責司訓練。丁母憂，奏，許弟盛傳回籍治喪，盛波仍留營。盛傳尋卒，所遺湖南提督即以盛波代署，疏辭，不允。服闋，實授。十四年，卒。

李鴻章疏陳戰績，謂其治軍嚴而不苛，人樂為用。善察地勢，審賊情，部曲經其指授，輒有家法。防海以來，所部為淮軍最大之軍，諸軍勛望無出其右。詔優恤，建專祠，謚剛敏。

周盛傳，字薪如，盛波之弟。盛傳偕諸兄集丁壯團練。咸豐三年，粵匪擾合肥，率百餘人擊敗之，擒賊目馬千祿。五年，兄盛華陣亡，盛傳與盛波分領團從，防戰數有功，獎敘把總。十一年，赴援壽州，擢千總。

同治元年，盛波從李鴻章援江蘇，盛傳充親兵營哨官，從克嘉定及戰四江口，累擢游擊。二年，回籍增募勇丁，會攻太倉，賊酋蔡元隆詐降，設伏狙擊官軍，盛傳獨嚴備，不為所挫。越數日，偕諸軍一鼓克之，駐軍雙鳳鎮，為賊所圍，連戰三晝夜，破之，克昆山，賜號勛勇巴圖魯。攻江陰，毀東門賊營，城復，擢參將。迭戰東亭鎮、興隆橋、鴨城橋、西倉，遂克無錫，功尤多，超擢以總兵記名。進攻常州，三年，進逼郡城南門，賊突出拒，盛傳且戰且築營，賊屢抄後路，皆擊退。登石橋督戰，橋斷墮水，又受砲傷，絕而復甦。越數日，裹創會攻，攀城先登。克常州，詔以總兵遇缺先行題奏，加提督銜。以撫標親兵三營改為傳字營，盛傳始獨領一軍，移防溧陽。尋會銘軍克廣德州。

四年，調剿捻匪，偕兄盛波援雉河集，自睢寧、宿州轉戰而前。將至，捻酋任柱以馬隊突犯，盛傳堅陣不動，出奇兵抄賊後，賊始卻，會諸軍夾擊，賊潰走，以提督記名。移防歸德。五年春，迭敗賊於考城、鉅野、城武、菏澤，詔嘉盛傳兄弟苦戰，同被珍賚。五月，偕盛波破牛洛紅於亳州，洛紅被創夜遁，道死。追賊扶溝、鄢陵、許州，扼防周家口。時以長圍困賊，盛傳築賈魯河長墻，檄調為游擊之師，解柘城、羅山圍。六年，授廣西右江鎮總兵，偕盛波蹙賊信陽譚家河，斬馘逾萬。追賊入山東，至江北海州，捻匪大衰。是年冬，任柱、賴文光均就殲。

七年春，偕盛波渡河會剿張總愚，敗賊於山東、直隸之間，守運河長墻。盛傳伏炸砲於吳橋毛家莊，合馬步逼賊入伏，砲發，賊尸蔽野。既而茌平合圍，總愚走死，賜黃馬褂。盛波乞假養親，盛傳代統全軍，從李鴻章移師湖北。

九年，從鴻章赴陜西剿回匪，賊踞宜川山中，督軍進剿，破之於河兒川、孔巖寨，分兵於宜、洛、鄜、延之間，以遠勢兜圍，先後擒賊酋馬志龍、戴得勝，北山悉平。

是年秋，鴻章移督直隸，疏調盛傳率所部屯衛畿輔。十年，移屯青縣馬廠。十二年，興修大沽北塘砲臺，築內外土城各一，大砲臺三，環置小砲七十有一。兵房、藥庫、倉廒、義塾及城外溝、河、橋、徬悉備，以所部任其役，捐盛軍欠餉以濟工費。十三年九月，工竣，詔遇提督缺出先行簡放。

時鴻章奉敕興復京畿水利，盛傳任津沽屯田事，履勘天津東南縱橫百餘里，沮洳蕪廢，議疏潦、濬河渠，引淡滌咸，以變斥鹵。光緒二年，調天津鎮，移屯興工，開南運減河，自靳官屯抵大沽海口，減河兩岸各開支河一、橫河六，溝水會河渠悉如法。建橋徬五十餘處，備蓄洩，使淡水咸水不相滲混，成稻田六萬餘畝。濱河斥鹵地沾水利，可墾以億計。至六年工竣。

八年，擢湖南提督，仍留鎮訓練士卒，悉用西法，著操槍章程十二篇，軍中以為法式。

十年，丁母憂，命改署理，予假回籍治喪。盛傳事親孝，未幾，以哀毀傷發卒，詔優恤，謚武壯，建專祠。

潘鼎新，字琴軒，安徽廬江人。道光二十九年舉人，議敘知縣。咸豐七年，投★安徽軍營，從克霍山，擢同知。十一年，父璞領鄉團助剿，被執不屈死。鼎新誓殺賊復仇，請分兵攻三河鎮，克之，負父骸歸。曾國籓聞而壯之，時方創淮軍，令募勇立鼎字營。

同治元年，從李鴻章援上海，連克奉賢、川沙、南匯，以知府用。克金山，又破賊虹橋，擢道員。二年，攻福山鎮，鼎新以開花砲炸賊壘，克之，解常熟圍，授江蘇常鎮通海道，以父喪未除，改署任。連破賊於楓涇及嘉善、西塘，加按察使銜。克平湖、乍浦、海鹽，獲賊銀三十餘萬兩充餉。破賊於興城、沈蕩、新豐。三年，會克嘉興，戰吳漊、南潯，會攻湖州，賊拒守晟舍，攻兩晝夜，傷脅，破升山九壘，奪三里橋，直抵城下，克湖州，加布政使銜，賜號敢勇巴圖魯。蘇、浙既定，賜黃馬褂，駐屯松江。

四年，僧格林沁戰歿，捻匪益熾，畿輔震動，詔徵勁旅入衛，李鴻章遣鼎新率砲隊航海赴天津。尋命所部十一營移駐濟寧，擢山東按察使。擊敗捻首賴文光於豐縣陳家莊，又追敗之於沛縣、魚臺、定陶。五年，敗賊於鉅野，解鄆城圍。築運河沿岸長墻，開黑風口淤河，引泗水灌之。賊屢敗於西華、太康，竄至油坊岡，鼎新夾擊，殪其酋。又追賊鄆城、菏澤、曹縣、東明，竄入河南境，追擊於杞縣柿園、嘉祥臥龍山。六年，遷山東布政使。築新河、濰河長墻，會諸軍守之。賊由東軍汛地偷渡濰河，沖出南竄，都司董金勝率馬隊尾追，敗之莒州、沭陽。鼎新追至海州石榴橋，據山下擊，時賊尚五六萬，連戰於馬陵山、臥龍寨，賊張兩翼來犯，鼎新為圓陣，賊不能撼，伺懈突擊，斬馘甚眾。追敗之剡城柴戶店、海州上莊，斬級千餘，殪賊目楊天燕、陳天福，其酋李宗世等乞降，加頭品頂戴。捻首任柱、賴文光先後就殲擒。

七年，馳援畿輔，鼎新至饒陽，賊趨保定，繞其前迎擊，敗之。尋破賊於滄州郭橋、柳橋，殪其酋羅六。又戰高唐、吳橋，於捷地開減河，築長墻，抵東昌。迭蹙賊於德平、陽信、商河，與諸軍合擊。西捻平，予雲騎尉世職，晉一等輕車都尉。

尋命從左宗棠剿回匪，鼎新請開缺省親。九年，丁母憂。服闋，李鴻章奏留辦天津海防。十三年，授雲南布政使。光緒二年，就擢巡撫，與總督劉長佑不合，三年，命來京另候簡用，乞假歸。五年，召天津隨辦防務，七年，回籍。

十年，法越兵事起，起署湖南巡撫，調授廣西巡撫。時徐延旭出關兵挫，故以鼎新代之，命按治提督黃桂蘭等失律罪，讞擬輕縱，嚴旨斥責。命督軍進諒山，扼屯梅谷、松堅牢諸隘，鼎新奏請諸軍歸雲貴總督岑毓英節制，自為之副，不允。又私謂終歸和局，以節餉為主，不得士心。初戰船頭、紙作社，奏捷。十二月，法兵大舉來犯，諒山陷，師退，自請治罪，詔帶罪立功。十一年正月，鎮南關失守，總兵楊玉科戰死，喪提督劉恩河以次十餘員。鼎新傷肘墜馬，倉皇失措，退至龍州，詔奪職。法兵由艽封窺龍州，賴馮子材、蘇元春、王德榜諸軍力戰，大破之，復鎮南關，追躡連捷，克諒山。和議旋成，鼎新乃解任回籍。十四年，卒於家。李鴻章疏陳前功，乞恩復原官。

吳長慶，字筱軒，安徽廬江人。父廷香，在籍治團練，咸豐四年，殉寇難，恤，予雲騎尉世職，見忠義傳。長慶襲世職，繼父領鄉團，先後從官軍克廬江、舒城，擢守備。十一年，會攻克三河。淮軍始創，領五百人，曰慶字營。

同治元年，從李鴻章至上海，破賊於虹橋，克奉賢、南匯、川沙，又破寶山竄賊，超擢游擊。二年，回籍募勇，會李秀成糾眾圍廬江，長慶登陴固守，出擊賊，走之。事定，率新募五營赴上海，進攻楓涇、西塘，克之，毀千窯賊巢，擢副將。規嘉善，破張涇匯賊壘。三年，會攻嘉興，左臂中槍，督士卒緣城上，克之，以總兵記名，賜號力勇巴圖魯。自是分兵援浙、閩，迭克郡縣。五年，追敘以提督總兵侭先題奏。

七年，從李鴻章剿捻匪，轉戰河南內黃、滑、濬，山東臨邑、德州，直隸寧津。捻平，賜黃馬褂，晉號瑚敦巴圖魯。調防江北，駐軍徐州。八年，鼎軍譁變，長慶扼截，斬其倡亂者，眾懼服，分別資遣數千人，旬日而定。事聞，予議敘。九年，移駐揚州，丁母憂，予百日假，仍留軍濬鹽河，興水利。尋復移屯江浦、江陰。十三年，增募四營築江陰、江寧砲臺。光緒元年，授直隸正定鎮總兵，仍留防江南。六合鄉民因漕重聚眾譁署，長慶馳至諭散，為請奏減漕額。寧國教民白會清不法，激變，毀教堂，構訟。建平人何渚被枉，長慶往按得實，為白於總督沈葆楨，平反之。率士卒濬江浦黑水河、四泉河、玉帶河，兩年始畢工。六年，擢浙江提督。尋調廣東水師提督，未之任，會法越軍事起，命幫辦山東軍務，四鎮皆歸節制，率所部屯登州。

八年，朝鮮內亂，禁軍犯王宮，殺大臣，王妃失蹤，燔日本使館，日本且發兵。命長慶率兵艦三往按治，先日兵至。廉知事由朝鮮王父大院君李昰應所主，至則昰應尚踞王宮，來謁，留語及暮，遣隊擁赴海口，命兵艦致之天津，次日擊散亂黨，迎復王妃。日本初欲藉故多所要挾，見事已定，氣為之沮。詔嘉其功，予三等輕車都尉世職，遂留鎮漢城。長慶在朝鮮兩年，修治道塗，救災恤民，示以恩信，國人感之。

十年，命移防金州，尋卒。詔優恤，建專祠，謚武壯，予其次子保初主事。保初後官刑部，上書言時政，辭職歸。

長慶好讀書，愛士，時稱儒將。保初亦文雅，有文風。

論曰：李鴻章創立淮軍，一時人材蔚起，程學啟實為之魁，功成身殞，開軍遂微。銘軍最稱勁旅，樹軍、盛軍、鼎軍亦各驂靳。粵寇平而捻匪熾，曾國籓欲全湘軍末路，主專用淮軍，平捻多賴其力。其後北洋籌防，全倚淮軍，而以盛軍為之中堅。劉銘傳才氣無雙，不居人下，故易退難進。守臺治臺，自有建樹。二張、二周，治軍皆有家法。潘鼎新防邊失律，不保令名。吳長慶戰績雖亞諸人，朝鮮定亂，能弭大變。及甲午邊釁起，宿將彫零，衛汝貴、葉志超等庸才僨事，為全軍之玷。後起僅一聶士成，庚子殉難，淮軍遂熸。四十年中，盛衰得失，於此見焉。


\end{pinyinscope}