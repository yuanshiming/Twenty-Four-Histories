\article{志三十七}

\begin{pinyinscope}
地理九

△河南

河南：禹貢豫及冀、揚三州之域。明置河南布政使司。清初為河南省，置巡撫。雍正二年，升陳、許、禹、鄭、陜、光六州為直隸州。十二年，升陳、許為府，鄭、禹仍屬州。乾隆九年，許復直隸。光緒末，鄭復直隸。宣統初，淅川直隸。領府九，直隸州五，直隸一，州五，縣九十六。東至江蘇蕭縣；六百五里。西至陜西潼關縣；一千三十里。南至湖北黃陂縣；一千一十里。北至直隸磁州。五百八十里。廣千六百三十里，袤千三百九十里。宣統三年，編戶四百六十六萬一千五百六十六，口二千六百八十九萬四千九百四十五。其名山：嵩高、三崤、熊耳、太行。其大川：河水、淮、汴、洛、潁、汝、白、丹、衛、漳。其鐵路：京漢，開鄭，道澤。其電線：東北達濟南、京師；西，長安。

開封府：沖，繁，疲，難。巡撫，布政、提學、提法司，鹽、糧、開歸陳許鄭、兵備、巡警、勸業道駐。明洪武元年，以元汴梁路改。清初，河南省治，仍領州四，縣三十。雍正二年，陳、許、鄭、禹直隸，割縣十四隸之。延津、原武屬衛輝、懷慶。乾隆中，禹及密、新鄭還隸；河陰省；陽武、封丘屬懷慶、衛輝；儀封為，後亦省。北至京師千五百八十里。廣三百七十里，袤三百六十里。北極高三十四度五十一分。京師偏西一度五十五分。領州一，縣十一。祥符沖，繁，難。倚。城東北隅：夷山。東北：赤岡。河水自元至元中始，盡歷府境，自中牟緣封丘界，逕黑岡、柳園口入，東入陳留。其賈魯河入，逕硃仙鎮入尉氏，即蔡故瀆，上游一曰沙水。水經注渠水實鴻溝，而浚水堙。其惠濟河入，逕府治南，亦入陳留。宋都四渠及五丈、白溝河亦堙。吹臺，縣丞駐。陳橋鎮。大梁驛。鄭汴鐵路。陳留沖。府東少南五十里。東北：潘岡。河水自祥符入，逕小黃故城北，又東入蘭儀。北：惠濟河，自祥符入，逕城北，水經注「沙水逕牛首亭東，魯渠出焉」者。其東，桃河、古渙水，又東，睢水，並汴支津，東南入杞，觀省陂在焉。縣驛一。杞沖，繁，難。府東百里。西北：惠濟河自陳留入。水經注「逕陽樂城南、鳴雁亭北」。睢水亦自陳留入，逕高陽城，合桃河為橫河，實古澮水，並東南入睢。西南：青岡。河自通許緣界入太康。河水舊逕縣北，故有漢堤、隋堤，自大梁至灌口，即老鸛河也。雍丘驛。通許簡。府東南九十里。吳召岡、李大岡諸岡綿亙縣境，河流環之。東南：青岡。河出縣西北，下流為燕城河，入太康。北：雙溝，蔡故渠。水經注「沙水逕裘氏亭西，澹臺子羽塚東」者，半截河出焉，西南入尉氏。縣驛一。尉氏沖。府西南九十里。城內：尉繚子臺。東：錦被岡。西南：三亭岡。城南：五鳳山。東北：賈魯河自祥符入，右合康溝及大溝新河。水經注「長明溝逕向城北、尉氏故城南，三分」者。至白潭鎮，左納半截河，東南入扶溝。縣驛一。洧川簡。府西南百五十里。東：東里。東南：赤阪岡。西：雙洎河，即洧水，自長葛入，左合蟄龍復受清河、大沼水，逕新汲故城考升廟北，大隧澗在焉，迤東入鄢陵。縣驛一。鄢陵難。府西南百九十里。北：彭祖岡。東北：彪岡。雙洎河自洧川入，逕彭祖岡，東南入扶溝。南：艾城河自臨潁緣界，右會石梁為流潁河，逕陶城入西華。城南：文水，又南，三道河，達太丘城。縣驛一。中牟沖，繁。府西七十里。北：牟山。西南：馬陵。西北：圃田澤。河水自鄭入，逕楊橋口，又東，黃練集。賈魯河入，合龍須溝，隋志鄭水。又東，右合鴨陂水，至縣西。乾隆六年濬為惠濟河。正渠又東逕官渡城，又東南，右合糞陂，古末水，丈八溝，焦城在焉，古清池水，並入祥符。自周定王五年河南徙，邑沮洳。明萬歷中，令陳幼學濬渠百九十有六。縣境瀕河，有管河上汛縣丞、下汛縣丞駐。曲遇聚、白沙、東張、楊橋四鎮。城驛一。鄭汴鐵路。蘭封沖，繁。府東北九十里。明，蘭陽。道光四年改蘭儀。同治二年省儀封入。宣統元年復諱改。東北：黃陵岡。西北：河水自陳留入，舊入考城。咸豐五年決銅瓦廂，改東北逕龍門口入直隸長垣。舊賈魯七河堙。陽封，管河縣丞駐。管城驛。禹州沖，繁。府西南二百九十里。明初鈞州，後改。雍正二年升，十二年降屬許州府。乾隆六年還隸。北：大騩山。西南：九山。西北：荊山，小洪河出，入長葛；崆峒、鐵母。潁水自登封入，逕康城陽關聚，左合書堂麻地川。右湧水，逕城南，一曰褚河，入襄城，其西土爐河，下流並達之。水經注「故瀆逕三封山，有嵎水」。今泉二：上棘、小韓。清潁一驛。密簡。府南二百八十里。清初自禹來隸。雍正二年復屬禹。乾隆六年復。南：密岵山。西北：開陽。東南：洧水，源出登封馬嶺，東北流，逕縣東南，綏水注之。又東流，溱水注之。又東入新鄭。東南：大騩山，潩水出，其玉女陂從之。東北：聖水峪，聖水出，入鄭鄶城。縣驛一。新鄭沖。府西二百里。清初自禹來隸。雍正二年復屬禹。乾隆六年復。東南：大騩。潩水自密出山，逕風後頂，又東南，逕陘山入長葛。其北，洧水自密會溱入，曰雙洎河，至城南為洧淵，又東南，逕土城，左合黃水，右梨園河，亦入長葛，梅從之。水經注「長明溝水出苑陵故城西北，東即古制澤、西瑣澤，合龍淵泉、白雁陂」者。永新、郭店二驛。鄭汴鐵路。

歸德府：沖，繁，難。隸開歸陳許鄭道。總兵駐。西距省治二百八十里。廣四百七十里，袤三百二十里。北極高三十四度三十二分。京師偏西三十五分。沿明制，領州一，縣八。商丘沖，繁，難。倚。商丘，城西南三里。又城南四十里，穀丘。河水自宋開寶四年至康熙四年決入郡境者以十數，府治與為轉徙，南北不恆。咸豐五年後，故道淤。豐樂河出焉，東南入夏邑。古汴水一曰護水，其支津澮河，即睢水上源，湮。今首縣西北，俗名沙河，歧為三。北岔入永城。正渠及南岔，與其支苞河、其西陳兩河，自寧陵入，右合沙家窪、冀家河，左合古宋河，並入安徽亳州。沙為馬尚，南岔為武家，而陳兩為清河。大蒙，古景亳。小蒙側有漆溝、孟諸澤。濟陽、葛驛二鎮。縣驛一。寧陵沖。府西六十里。西：甘露嶺。東北：河水故道，淤。其自睢入西南者曰張公河，逕漢已吾故城東入柘城。西北：陳梁沙河，俗名陳兩河。長安一鎮。寧城一驛。鹿邑繁，疲，難。府南百二十里。故城，縣西，古鳴鹿，縣丞駐。東：陰靈山、隱山。西南：橫嶺。西北：惠濟河自柘城入，逕賈灘南。渦水自太康入，錯淮寧復入。南：清水河，渦支津，舊自淮寧入，今首虞詡墓北，逕匯城東南，為練溝，並入安徽亳州。其清水，南出偃王陂者，茨刺河，右合瀖水，會西明河。水經注「自陳城百尺溝東逕寧平故城南」者，入太和，東明河亦入之。穀陽一鎮。縣驛一。夏邑沖，難。府東百二十里。清河自虞城入。左合橫河。西北：豐樂河自商丘入，為響河，及虯龍河、歧河，並東南入永城。分防夏商永、縣丞駐。會亭一驛。永城沖，繁，難。府東南百八十里。北：碭山。巴清河即減水溝，自夏邑入，東南入江蘇蕭縣。東洪溝，自蕭入，仍從之。響河逕太丘故城，合虯龍溝、歧河，為巴溝河，逕城北，東南入安徽宿州。南：澮河自商丘入，逕建平、酂、費故城北，右合北岔沙河。又東，包河自安徽亳州入，並從之。新興、保安二鎮。太丘一驛。虞城沖，繁。府東北七十里。東北：柱岡、黎丘。河水故道自商丘入，東入江蘇碭山，即古汴渠。水經注「逕周塢側」者，橫河出焉。南惠民溝，並入夏邑。治平一鎮。石榴堌一驛。睢州沖，繁。府西百里。城西：駱駝岡。北：黃河故道自考城入。明嘉靖十九年決野雞岡，南流者為張弓河，入寧陵。西：惠濟河自杞入，左合橫河，即擅其故道，東南入柘城。橫即睢，睢即渙。水經注「逕承匡城，又東逕襄邑故城南」者。歸化、重華二鎮。五橋集，州判駐。葵丘一驛。考城簡。府西北百二十里。乾隆四十九年改隸衛輝。光緒元年復。南：葛岡。河水故道舊自蘭封入，東入山東曹縣。咸豐五年北徙。舊有戴水，並堙。斜城、葵丘有驛。柘城簡。府西南九十里。城東北隅：廓山。河水故道二。西北：惠濟河自睢入，逕心悶寺，水經注「睢水歷傿縣北」者，舊納渦支津。北：張弓河自寧陵入，逕牛鬥城，會於東南磚橋，東南入鹿邑。又東劉家河，古穀水，即渙水，水經注「逕鄫城北」者。又古泓水，縣西，並堙。八橋一鎮。縣驛一。

陳州府：繁，難。隸開歸陳許鄭道。清初沿明制，為開封屬州，領縣四。雍正二年，升直隸州。十二年，升府，並割太康、扶溝來隸，增附郭。西北距省治三百里。廣一百九十里，袤二百十五里。北極高三十度四十七分。京師偏西一度二十六分。領縣七。淮寧繁，疲，難。倚。明省宛丘入州。雍正十二年，析改為府治。西北：西銘山、杏岡。北：鞍子嶺，西明河出，逕漢新平故城北。東北：渦水自太康入，並入鹿邑。西南：沙河自商水緣界會賈魯河入，逕趙牛口，納柳涉河，逕新站集，又東南，左納西蔡河，又東南入項城。汾河自商水流入縣西南，又東入項城。東南：東蔡河，入沈丘。周家口在縣西南，賈魯河、沙河交匯於此。縣驛一。商水簡。府西南七十里。西北：沙河，古渡水，自西華入，逕鄧城，又東，右會潁水，逕叢臺，至周家口。南綰汝、蔡，北轂陳、汴，通判駐。左會賈魯河，逕灌溉城、潁歧渡，緣淮寧界入之。西有汾河，舊自西華入，逕扶蘇城，左合枯河，東逕範臺，右納界溝河，入淮寧。穀陽一鎮。縣驛一。西華難。府西北百八十里。南：宜山。西：廟陵岡。西南：沙河自郾城入，東逕小陶、夏亭城入商水。渚河即潁，右合土爐河，又東北，左納其支津流潁為合河口，逕叢桑村，又東，左納大浪溝從之。西南：洪河，自上蔡錯入，仍入之。又賈魯河，西北自扶溝入，逕護當城，側城東南入淮寧。柳涉河源自縣東，東南入淮寧。常社一鎮。縣驛一。項城簡。府南百二十里。河水故道即今沙河，自淮寧入，逕公路城入沈丘。汾河西北入，逕後魏平鄉諸陂，水經注「逕南頓故城南」者。西有泥河，即蔡河，自上蔡入，錯汝南復入，逕石橋，並東入沈丘。縣驛一。沈丘難。府東南百三十里。北：大沙河自項城入，左納東蔡河，逕其北。汾河入為小沙，左右合谷河、泥河，逕城南，入安徽太和。紙店一鎮。縣驛一。太康繁，疲，難。府北五十里。北：石山。東北：長白。西北：青岡。河自通許入，為燕城河，渦水冒為源，匯白洋諸溝，逕城南，又東南，左合河水故渠，逕馬廠集入鹿邑。槐店，縣丞駐。崔橋一鎮。縣驛一。扶溝簡。府西北百二十里。西北：雕陵岡。賈魯河自尉氏入，至張單口，左會雙洎河，水經注「洧水逕桐丘城西」，其孟亭故道堙。所謂小扶亭、洧溝，縣氏焉。側城東南，逕大扶城，古渦水出焉。又東南入西華。其西，文水河自鄢陵入，右合三道河，為大浪溝，逕鴨岡，洧西南故道逕新汲故城西、匡城南，左迤為鴨子陂者亦入之。白亭、洧陽、固城、呂潭四鎮。縣驛一。

許州直隸州：沖，繁。隸開歸陳許鄭道。清初沿明制，為開封屬州。雍正二年升，仍所領。十二年為府。乾隆六年復。東北距省治二百五十里。廣九十里，袤百二十里，北極高三十四度五分。京師偏西二度二十五分。領縣四。西南：熊耳山。渚河，今潁水，自襄城緣界入，逕潁陽故城，古許國，東南入臨潁。其古潁水支津石梁河。西北自禹入，左納暖泉河，逕城西。又東南，右合椹澗，其東澮河，即潩水，水經注「逕射犬城」，自長葛入，東至秋湖，曰艾城河。其東洧倉城、其西岸亭，並從之。椹澗、石固二鎮。縣驛一。鐵路。臨潁沖。府東南六十里。潁水自州入。水經注「逕繁昌故城北」，有鍋壅口，東則棗祇河故瀆出焉。又東南，逕澤城北，古皋鼬，緣郾城界錯西華復入，入西華。其東支津石梁河亦自州入，逕大陵城南、御龍城南，左會艾城河，右合五里河左瀆，入鄢陵。西南：土爐河自襄城緣界並達之。繁城一鎮。縣驛一。襄城沖，繁。府西南九十里。城南：首山。汝水西自郟入，左合汜河，水經注「逕西不羹城南」，右納湛河、輝河，入舞陽。東北：潁水自禹入，逕汾丘城，緣州界入之。東北：土爐河自禹州入，逕李膺墓、白草原，匯為硃湖潭，一曰扊勒河，左瀆入臨潁。其南瑪瑙河，出縣東，東南入郾城。襄城一驛。郾城沖。州東南百二十里。東：召陵岡。城南：陘亭。西北：潁水，自臨潁緣界，逕青陵城東入西華。其土爐河入逕襄城時曲柵，右合瑪瑙河，出扊勒橋從之。西有沙河，即汝水，自舞陽入，逕道州城，至城南，右合澧河、唐河，曰大溵河。東南歧為洄曲河，逕沱口鎮五溝營。其故渠自西平入，左合淤泥河來會，入上蔡。正渠折東北，一曰螺灣河，亦入西華。縣驛一。長葛簡。府西北五十里。西北：延秀岡。雙洎河，即洧水，自新鄭入，左合梅河，屈東北入洧川。澮河在縣西，上游曰潩水，自新鄭入，後河自西注之。又東南，入許州，曰艾城河。暖泉河自禹入，逕城西南隅，東南入州。鎮五：董村、石相、和尚橋、會河、後河。縣驛一。

鄭州直隸州：沖，繁，疲，難。隸開歸陳許鄭道。明屬開封。雍正二年升，並割其縣四。十二年並還隸。乾隆三十年，省河陰入滎澤。東北距省治百四十里。廣五十三里，袤六十五里。北極高三十四度四十九分。京師偏西二度三十四分。領縣三。西南：梅山。南：泰山。西北：河水自滎澤入，逕花園口，又東入中牟。須索河入，會京水，東逕衍南、祭城北，右合鄭水為沙河，一曰賈魯河，右合潮河從之。古汴水，禹貢曰灉，春秋曰邲，秦鴻溝，漢蒗蕩渠，東流曰官渡水，曰陰溝，曰浚儀渠。管城一驛。京漢，鄭洛，鄭汴鐵路。滎澤沖，繁。州西四十里。乾隆三十年省河陰入為鄉，巡司駐。西北：河水自汜水入，逕敖山，又東廣武滎澤口，又東入州。西南：索水自滎陽入，逕故城，踐土營在焉，右會須水，為須索河，逕平桃城。其京水緣州界從之。廣武一驛。鄭洛鐵路。滎陽沖。州西七十里。東南：嵩渚山，一名大周山，水經注謂之黃堆山。其西有萬山、賈峪山、靈源、檀山。諸山皆與中嶽聯體，而嵩渚為尊。索水，古旃然水，出其麓，轉北逕城東。東南：京故城。西：索氏。所謂「楚、漢戰滎陽南京索間」，屈折東北入滎澤，須水從之。京水達之。索亭一驛。鄭洛鐵路。汜水沖，州西百一十里。城北：太和山。東南：五雲。西北：河水自鞏入，逕成皋縣北，即虎牢。春秋北制所謂東虢。側有黃馬關。其南，方山，山海經「浮臝，記水出」，左納玉仙水，北逕城西入焉。爾雅「水決復入汜」。又東，板渚，入滎澤。縣驛一。鄭洛鐵路。

河南府：沖，繁。隸河陜汝道。糧捕、水利通判駐。清初沿明制，領州一，縣十三。雍正二年，陜升直隸州。靈寶、閿鄉、盧氏先後割屬。東距省治三百八十里。廣三百六十里，袤五百十五里。北極高三十四度。京師偏西四度二分。洛陽沖，繁，難。倚。城北：北邙山。東南：大石。南：周山。西南：秦山。洛水自宜陽入，右合甘水，至王城西南。澗水，即穀水，自新安入，逕穀城故城東，合孝水、金谷水來會。又東，逕王城南，至城南，瀍水亦自孟津來會。所謂「澗水東、瀍水西，惟洛食」。南有伊水，自伊陽入，右納江左河，古大狂水，又北，左合土溝、板橋、厭澗，右納小狂水，古來需水，逕前亭、伊闕口，其左龍門，右香山，左合靈巖寺水，逕右枝津，左枝渠故瀆從之。龍門、彭婆、翟莊、白沙四鎮。周南一驛。偃師沖。府東少北七十里。古西薄。縣西，帝嚳及湯所都。城北：北邙山。東南：轘轅。西：首陽。南：緱氏、景山。古陽渠、穀水故道，堙。洛水自洛陽入，伊河注之，又折東北流入鞏。伊河亦自洛陽入，逕縣西南，又東北注于洛。又合水、劉水、休水、鄩水皆注于洛。府店一鎮。首陽一驛。宜陽簡。府西南七十里。南：錦屏山、萬安城。西南：石墨。西：熊耳。洛水自永寧入，水經注：東合白馬谿、昌澗、杜陽澗。又東，左合渠谷、厭梁、黃中澗、祿泉、共、臨亭川水，又東逕九曲南，注豪水，右合黑澗、虢水，又東北出散關南，又東，枝瀆左出焉，惠水注之，入洛陽。韓城鎮，縣丞駐。又福昌、三鄉二鎮。縣驛一。新安沖。府西七十里。東南：瞻諸山。西南：鬱山。北：慕容山。南：密山。西北：隊山。河水自澠池入，逕匡口渡，合畛水。山海經「出青要山」。水經注：彊山俗名彊山水，又東入孟津，橫水從之。山海經：正回水出騩山。穀水逕爛柯山，又東逕闕門，合廣陽川，右石默谿、宋水，逕城南，又東逕函谷關，東入特阪，右合皁澗、爽慈澗水，入洛陽達之。慈澗即婁涿山。少水出瞻諸山，實亂流合澗水。白石山陂水，古澗水正源，水經注意主山海經，而並列四澗，則郭注誤之耳。匡口、楊寺、倉頭、石寺、北冶、石井、慈澗、闕門八鎮。西關一驛。鞏沖。府東北百二十里。周鞏伯邑。後東周君居。有轘轅山、九山。東南：天陵，山海經霍山，以其西宋諸陵改焉。南：侯山。西北：萯山。河水自孟津入，為裴峪渡，古小平津，右合鮪水，又東五社津、神尾山。西南：洛水自偃師合休水，逕鄩城、訾城，右合羅水、明谿泉。又東北，黑石渡，右合黃水、康水、石子河，逕城北，右合市河、魏氏河，又東神堤渡，右合任村水，為洛口，亦洛汭，入汜水，石城河從之。黑石渡、青泥、回郭三鎮。洛口一驛。孟津簡。府東北四十里。城南：邙山。西：柏崖。西北：河水自新安入，合正回水，又東合滽滽水為河清渡，後魏峽石津。又東逕漢平陰，合五曲九水，逕光武陵，至城北。又東，古孟津，逕平縣故城北，合浿水，入鞏。西南：穀城山，瀍水出，其任嶺從之。長泉、舊縣、雙槐、油房四鎮。縣驛一。登封簡。府東南百十里。北：太室山。漢置嵩高以奉，是為中嶽，古外方。其西少室，休水出，合大穴山水入偃師。其西南，大熊，山海經大虘，地理志陽乾。潁水出潁谷，是為右潁，左會中潁、左潁，逕城南，又東，左合少陽谿、五渡水，逕陽城故縣南，左合石淙水，古平洛谿，又東南入禹。其北，陽城山，洧水出，東逕陽子臺入密。西南：大虘口，狂水出，水經注「西逕綸氏故城南，左與倚薄山水合，八風谿水注之。又西得三交水口，逕缶高山北，與湮水合，又西逕湮陽城南」，入洛陽，來需水從之。縣驛一。永寧簡。府南百九十里。崤山，縣北，漢回谿阪在焉。東北：熊耳。東南：天柱。西南：金門。洛水自盧氏入，左合大溝河。水經注「東逕高門城南，東與高門水合」者。又東，松陽谿水，逕黃亭南，合黃亭谿水。又東得鵜鶘水口，右元滬山水、荀公澗口，逕檀山南，庫谷水注之。又逕僕谷亭北，左合北水。又東，侯穀水，逕龍驤城北，左合宜陽北山水，又東，右廣由澗水、直谷水，左蠡縣西塢水，又東過蠡城縣南，右會金門谿水，左合款水，黍良谷水入焉。又東，右太陰谷水、白馬谿，又東，左合北谿，入宜陽。昌澗水、杜陽谿水、西度水並從之。縣驛一。澠池沖。府西百六十里。東：大媚山。北：韶山、石門。東北：天壇、白石。西北：河水自陜入，為槐耙渡，逕桓王山，合五龍潭，又東，濟民渡，合金陵澗，入新安。西南：馬頭山躡陜。穀水出穀陽谷，逕土壕，合熊耳北阜水，水經注澠池川。又東逕俱利城，左合羊耳河，至城南，又東，左合北溪，搭泥鎮千秋亭，雍谷水、晉水從焉。崤店一鎮。南村巡司。義昌、蠡城二驛。嵩難。府西南百六十里。東北：三塗山、鳴泉。北：介立。西北：陸渾。東：惠明。西南：臥雲。伊水自盧氏入，逕郭落山北，水經注，左合滽滽水。又東北，南屈為淵潭，右合太陽谷水、鮮水、左蠻水，又東，北歷崖口，左合七谷水，逕嵩縣南，左合蚤谷水，又東北逕陸渾嶺，東，溫泉水、焦澗水、明水、洧陽水、馬懷穚水，右大戟水，左吳澗水，又東北入伊陽。伊闕前溪水從之。乾隆中，令康基淵濬新故渠二十有一。南：伏牛山，汝水出，其分水嶺石柏谷。水經注：東北逕太和城，歷長白沙口，狐白谿水注之，東入伊陽。又西北，離山，淯水出，俗名白河，東入南召。舊縣鎮，巡司駐。縣驛一。

陜州直隸州：沖，繁。河陜汝道治所。州隸之。清初沿明制，為河南府屬州，領縣二。雍正二年升。十二年，割盧氏來隸。東距省治六百八十里。廣三百三十里，袤五百四十里。北極高三十四度四十六分。京師偏西五度二十分。領縣三。東：崤山。南：常烝。西：虢山。河水自靈寶入，合橋頭溝、藏龍、青龍澗。水經注：安陽溪及譙水、橐水、崤水匯焉。有太陽津。又東逕城北為茅津渡，又東三門山，過砥柱入澠池，穀水從焉。曲沃、張茅、石壕、上村、乾壕五鎮。硤石一驛。靈寶沖，繁。州西六十里。南：秦山。西南：地肺、石城、浮山。東南：峴山、鹿氾。南：女郎。西北：河水自閿鄉入，合柏谷水、稠桑河，又東逕函谷關，合宏農澗，古門水。及燭水、田渠水，逕城北，又東合曹水。菑水入州。虢略一鎮。桃林一驛。閿鄉沖，難。州西北百二十里。南：荊山、秦山。其支閿山，其東皇天原，又西桃原，古桃林，瑕城在焉。河水自陜西潼關入，為風陵渡，逕黃卷阪，合玉溪澗，又合泉鳩澗為浢津渡，又東逕曹公壘，合石姥峪、誇父山水，即湖水，為西關渡，逕城北，又東入靈寶，稠桑河從之。關東一鎮。鼎湖一驛。盧氏簡。州西南百四十里。盧氏山，西北。西：小青。洛水自陜西雒南入，其南熊耳，禹所導。東逕城北入永寧。其支蔓渠，俗名悶頓嶺，伊水出，東北逕欒川鎮入嵩。西南：湯水，俗名黃沙五渡，入內鄉。水經注：出盧氏大嵩山。硃陽一鎮。縣驛一。

汝州直隸州：繁，難。隸南汝光道。糧捕、水利州同駐。東北距省治四百九十里。廣袤各二百二十里。北極高三十四度十三分。京師偏西三度三十六分。沿明制，領縣四。西南：崆峒山。東北：風穴山。其石樓、鹿臺、望雲、檀樹、狼皋、鑾駕諸山，皆中嶽熊耳之支脈也。西北：永安河入伊陽，逕楊家樓。水經注「趨狼皋山東出峽，謂之汝厄。東歷麻解城北，逕周平城南，又東與廣成澤水合。又東得魯公水口，合霍陽山水」者。又東逕城西南，左納洗耳河，又東，左合趙洛河，逕成安故城北，又東，黃水注之，即承休水，入郟、寶豐。楊家樓，州同駐。趙洛、臨汝二鎮。縣驛一。魯山難。州西南百二十里。東：魯山。南：簸箕。東南：商餘。西北：堯山，水經「滍水出」，故汝支津，今出西百七十里吳大嶺，俗名沙河。水經注「與波水合，又東逕魯陽故城南，右合魯陽關水，又東北合牛蘭水，又東逕應城南，彭水注之」者。又東緣寶豐界入。葉犨水從之。趙家村巡司。縣驛一。郟難。州東南九十里。北：綠石山。東南：紫雲。西北：大劉、扈陽。汝水自州緣界合扈澗水，納青龍河，入逕城南，右納石河，又東，左納藍水。水經注「逕化民城西、黃阜東」者。又東逕摩陂入襄城。長橋、黃道二鎮。縣驛一。寶豐難。州東九十里。東南：香山、扁鵲。西：鋸齒嶺。汝水自州緣郟界之西北。石河，古養水，源出三堆山，東南流，有柏河來會，又東南入郟。柏河有二源，皆出縣西山中，東流而合，又東南注石河。水蚩河即沙河，在縣東南，自魯山入，東入葉。應水一名瀴河，又名石渠，源出北峙山，東南注滍河。東：湛水，東南流入葉。宋村、曹二鎮。縣驛一。伊陽簡。州西南九十里。東南：雲夢山。南：霍陽。東北：連珠。西北：篩子垛。伊水自嵩緣界合杜水，納永定河，入洛陽。西南：汝水自嵩緣界入，逕城南，右合馬藍河，逕紫邏口，左合練溪入州。上店一鎮。縣驛一。

彰德府：沖，繁。隸河北道。糧捕通判駐。清初沿明制，領州一，縣六。雍正中，割直隸大名之內黃來隸，以磁隸廣平。南距省治三百六十里。廣三百二十里，袤二百里。北極高三十六度六分。京師偏西二度。領縣七。安陽沖，繁，疲。倚。西南：蒙賚山。西北：銅山、藍嵯、魯山、清涼山。漳水自涉入，逕邯鄲故城，緣直隸磁州界，又東逕豐樂鎮入臨漳。東南：湯水自湯陰緣界合羑水，及南萬金渠、防水，又東逕伏恩村。西有洹水自林伏入，至善應山北復出，其西龍山，合虎澗水，右歧為南、北、中三萬金渠，又北逕河亶甲城，左合珍珠泉，折東逕殷墟，韓陵山故瀆右出焉，又東南先後來會，又東入內黃。豐樂鎮，縣丞駐。鄴城一驛。鐵路。臨漳繁。府東北七十里。河故道在縣界，今已南徙。滏水、汙水並在縣西，今為漳、汙所經。漳河南自安陽、磁州入，側城西南，分二派，東至大名，並注衛河。鸕甪陂為境內蒲魚之利。三臺在鄴城內西北隅，講武城在西。漳水上曹操疑塚在焉。冰井、銅雀、金鳳。隆、鄴二鎮。縣驛一。鐵路。湯陰沖，繁。府西南四十五里。西：五巖山、柏尖。西南：淇水自林緣界，衛河自濬緣界，北逕五陵，其西鸴城。又北，普濟河出焉，緣內黃界入之。西：牟山，水經注石尚蕩水出，唐改湯，逕城北，至岳王墳東。宜師溝出西南黑山，一曰永通河，北逕高暯橋注之。又東北抵安陽界，左合羑水入之。鎮二：鶴壁、宜溝。縣驛一。鐵路。林繁。府西南百十里。林慮山，西二十里，太行支。其異目：西黃華、天平、玉泉，西南谼峪、棲霞，西北魯般門、倚陽，皆林慮之異名者也。濁漳自山西潞城入，緣涉界，左會清漳為漳水，東入河內。水經注所謂「逕葛公亭、磻陽城北合滄溪」者。其南，洹水自黎城伏入，復出為大河頭，逕城北，左合史家河、陵陽河，至龍頭山復伏。西南：淇水自輝入，逕石城、淇陽城，右會淅水，入湯陰。縣驛一。武安繁。府西北百六十里。南：鼓山。西：龍虎頭。西南：磁山、閼與。西北：摩天嶺、三門。有磨盤，南洺河出，屈東北，逕粟山，合玉帶及紫金河。其天井，北洺河出，逕儒山，合於紫金山，西入直隸永年。縣驛一。涉簡。府西北二百二十里。城北：龍山。南：熊耳。東：韓五。西南：風洞。東北：符山。東南：青頭。西北：石鼓、毛嶺口。清漳水自山西遼州入，逕城南，一曰涉河，縣以是名。又東南，濁漳自黎城緣林界來會，為合漳口，入安陽。索堡一鎮。縣驛一。內黃繁，難。府東百十里。明屬大名。雍正二年來隸。東：博望岡。河水故瀆在焉，有金堤。西南：衛河，自安陽緣界逕牽城入，左合湯水、洹水，逕繁陽城，折東楚王鎮，右合柯河，入直隸清豐。衛實淇水，水經注「過內黃縣南為白溝，逕並陽城為黃澤，逕戲陽城東」。地理志清河水。隋，永濟渠。高堤一鎮。縣驛一。

衛輝府：沖，繁。隸河北道。上北河，衛糧通判駐。清初沿明制，領縣六。雍正中，割開封之延津、直隸大名之濬、滑來隸，胙城省。乾隆中，割開封之封丘、歸德之考城來隸。光緒初，考城仍還隸。東南距省治百六十里。廣三百九十里，袤百七十八里。北極高三十五度二十七分。京師偏西二度十二分。領縣九。汲沖，繁。倚。西北：霖落、蒼峪、壇山。西：仙翁。北：華蓋。並太行支脈也。東南：河故瀆。北：衛河自新鄉入，一曰清水河，右納孟姜女河，逕府治北、比干墓南，又東北，右納滄河，緣淇界入之。銅關、杏園、淇門三鎮。驛一：衛源。鐵路。新鄉沖，繁。府西五十里。北：寺兒山、五陵岡。西南：黃、沁故瀆。東北：衛河自獲嘉入，右合小丹河及沙河，有合河鎮，又東北入汲。驛一：新中。獲嘉沖，繁。府西南九十里。東北：同盟山。南：黃、沁故瀆。西：小丹河自修武入；其新河會重泉注之，東逕三橋，左納峪河，即清水河。其西北，太白陂，春秋大陸。又東入新鄉。北流河自輝入為沙河，從之。崇寧、亢村二驛。丞兼巡司。鐵路。淇沖。府北五十里。東北：浮山。西北：靈山。西：朝陽。東南：衛河自汲合滄河，緣界納斮脛河，所謂肥泉，又東北會淇水入濬。早生、青龍二鎮。淇門一驛。輝繁。府西六十里。西：太行。其支，東北：方山。北：九山。西北：蘇門，衛河出焉，曰百泉。詩「毖彼泉水」。匯卓水、白沙、蓮花、萬泉，歷閘五，入新鄉，下至山東臨清會汶，行九百二十三里。其西：沙河，匯丁公、清濂、焦泉，又西，峪河、清水，匯梅竹、重泉，並入獲嘉。重泉，水經注長泉，逕鄧城東，又謂白屋水。淇山，西北。山海經沮洳。淮南子大號。淇水出東北，入林。縣驛一。延津沖，疲。府南七十里。雍正二年，自開封來隸。五年，省胙城入。西南：酸棗山。北：河水故瀆。西北：孟姜女河，東北流，至汲注衛河。濮水、酸水、延津、棘津、文石津，並堙，惟烏巢澤存。沙門一鎮。驛一，曰廩延。濬沖，繁。府東北百十里。城西南隅：浮丘山。東南：大伾，即黎陽山，其支，紫金、鳳皇。有禹二渠。白馬津西即遮害亭，又西，衛河。古泉源水自汲會淇入衛。詩所謂「在右」。淇口，古宿胥口。魏遏淇入白溝，所謂枋頭，即今之淇門渡也，東北逕雍榆城南，又北逕白祀山、頓丘故城。道口鎮，縣丞駐。縣驛一。滑繁，難。府東九十里。東北：白馬山、鮒鰅城。西北：狗脊、天臺，河故瀆在焉。有瓠子堤、金堤。滑水，堙。西北：衛河自濬錯緣界仍入之。老岸一鎮，巡司駐。縣驛一。封丘繁。府東南百里。南有河水自陽武入，緣祥符界入之。城北：黑山。東北：淳于岡、青陵臺，圮。古濮渠，堙。潘店、中欒二鎮。有驛。

懷慶府：沖，繁。隸河北道。河北鎮總兵、黃沁同知駐。清初沿明制，領縣六。後割開封之原武、陽武來隸。東南距省治三百里。廣三百九十里，袤百三十里。北極高三十五度六分。京師偏西三度二十七分。領縣八。河內沖，繁。倚。北：太行山。沁水自濟源入，左傳少水，水經注「東逕小沁亭北，右合小沁、倍澗水、邘水，逕野王故城北」者。其水逕柏香鎮、絺城為豬龍河，合豐稔南支，南入孟。其支津東北貫城，合利仁河，東出合廣濟支津注之。左會丹水，又東逕武德鎮，古州邑，入武陟。丹水自山西鳳臺入，為丹口，逕鄈城、苑鄉城，釃為十九渠，古光溝、界溝、長明溝故瀆在焉，並注沁。而小丹河為大，合白馬溝，逕清化鎮。廣濟河及北支豐稔自濟源入，並絕濟。廣濟復歧為二支津，並入溫。鎮七：崇義、柏香、邘臺、萬善、清化、尚香、武德。驛二：覃懷、萬善。濟源難。府西七十里。西：王屋、天壇。王屋，志稱「天下第一洞天」。天臺，道書所謂「清虛小有洞天」也。西北：析城、秦嶺、陵山。北：盤谷。東北：孔山、熊山。西南：河水自山西垣曲入，納濝水。又東，河清渡、馬渚合柴河。水經注「湛水逕向城、湛城東」者。又東入孟。★C5水源出西北山，東南流，逕城東南注溴河，逕琮山口，至勛掌村，淤。故水經注，溴出原山勛掌穀，俗謂之白澗水。側城東南，其南源姑嫂、五指、秦嶺三山水自右來會，又東南，左合濟支渠。濟出王屋西麓太乙池，為沇水，伏九十里，至共山南，復出於東丘，為濟瀆。東西二源亂流，其支南注溴。又東入河內，為豬龍河。東北：沁水自山西鳳臺入，為枋口，東南，右歧為廣濟河，古秦渠。水經注硃溝，元為廣濟河，明為二十四堰。在永福堰者利仁渠，在廣福堰者豐稔南北渠，古奉溝，與正渠並入河內。在永利堰者永利渠，又歧為二，一南注為支，一東南為餘，入。邵源鎮，巡司駐。縣驛一。原武難。府東百八十里。明屬開封。雍正二年來隸。東北：黑洋山，古漯水出。西南：河水自滎澤入，又東入中牟，天然渠從之。下至扶溝，長七十五里。縣驛一。修武沖，繁。府東北百十里。北：太行山。西北：天門。西南：小丹河自武陟入，一曰預河，逕習村，側城東北，又東入獲嘉。新河上承靈泉、劉公河，至城東北，匯皇母諸泉，入獲嘉。待王、承恩二鎮。縣驛一。武陟沖，繁。府東百里。河北道治。西南：清風嶺。河水自溫入，納廣濟河，沁河水注之，又東入滎澤。沁河自河內入，逕故懷城木欒店，側城東南，又東逕詹店入原武。廣濟河自河內入，逕縣西南注黃河。小丹水亦自河內入，逕縣西北入修武。永橋、寧郭二鎮。武陟、寧郭二驛。孟沖，繁。府南五十里。城西：紫金山。西北：五龍臺嶺。山下至梁村，古溴梁。其東，馬吉嶺。西南：河水自濟源入，逕宋河清故城，為白坡渡，古治阪津，其下吉利沾，古高渚。又東合軹陽河，其下楊樹沾，古淘渚。又東逕野戍鎮，為河陽渡，古孟津，其下郭沾：所謂「河陽三城」。古河中渚，合衡磵，又東順磵至城南，其渡小平津，又東逕沇水鎮入溫。西北：溴水自濟源入，逕冶城，右合同水，逕古安國城，合青龍澗，又南逕穀旦鎮，至無鼻城，左合餘濟南支。又南，孟港。東，豬龍河自河內緣界，合豐稔南支及餘濟北支，並從之。沇河、白陂二鎮。驛一：河陽。溫繁。府東南五十里。西：太平山。西南：河水自孟入，至小營西北。濟水自河內入，為豬龍河，緣界合豐稔北支。又有大墊水，至上浣村，仍曰沇水，逕虢公臺南，會溴水入焉，逕城南。又東至平泉西，大豐及長濟及興隆堰水亦自河內入焉，又東入武陟。趙堡一鎮。縣驛一。陽武繁。府東北九十里。西南：河水自原武入，逕官渡東入祥符。天然渠逕黃練集，東北入封丘。其河、濟故瀆西北。河自山西垣曲入郡境，凡行六百四十六里。太平、延州二鎮。縣驛一。

南陽府：沖，繁，難。隸南汝光道。南陽鎮總兵駐。清初沿明制，領州二，縣十一。道光中，淅川升。東北距省治六百十里。廣五百八十里，袤三百四十里。北極高三十三度六分。京師偏西三度五十五分。領州二，縣十。南陽沖，繁，難。倚。西北：精山、紫山。東北：豐山、蒲山。淯水俗名白河，自南召入，逕其北。水經注「逕博望西鄂故城，又南逕豫山宛城東，梅溪水注之」者。至府治南，支津南出為溧河。又西南，右合木溝、十二里河，逕淯陽城，並入新野。潦河緣鎮平界從之。東有唐河，自裕緣唐界入，桐河從之。石橋一鎮。賒旗店巡司。博望驛驛丞。林水驛驛丞。又宛城一驛。南召難。府西北百二十里。順治十七年省入南陽。雍正十二年復。南：百重山、天子望山。西：香爐。西南：燕尾、壺山。西北：伏牛、聖人。白河自嵩入，逕其東，右合獅子、黃洋河，左五路山水，至十里岡，右合留山及空山、雞子河。留即丹霞，其河即魯陽關水，水經注「逕皇后城西」者，關南三鴉水。有雉衡山，地理志醴水出，東入葉。李青店巡司。縣驛一。唐繁，難。府東百二十里。城南：天封、百里、唐子山、紫玉、午峰、花山。西北：富春。東南：孤山、馬武。東北：唐河自南陽緣界入，左會沘水及馬仁陂水，右合桐河，側城西南。左納澧河及江河、秋河，逕湖陽故城西、謝城北，合謝水、湖河，逕蒼苔鎮，緣新野界入湖北襄陽。蒼苔鎮，縣丞駐。明陽、桐河二鎮。縣驛一。泌陽簡。府東二百里。北：虎頭腦山。東：萬千。東南：祝家衡。東北：大胡，沘水出，譌「泌」，縣氏焉。左會小銅山水，逕城南，又西，比陽故城南，左合蔡水，右澳水。水經注「出磐石、茈丘二山」者，入唐，馬仁陂水從之。其支江河，與出磐石紅崖河，並入桐柏。西北扶予，潕水出，東北中陽，瀙水出，合為沙河，東入遂平。古路、饒良、羊柵三鎮。縣驛一。桐柏簡。府東南三百里。東：石門山、映山。西：天木。桐柏山在縣西南，與熊耳、伏牛聯體。其支大復、胎簪、黃山、石柱，通目之。淮水、澧水出。淮東北匯水簾洞、太陽城諸水，伏，至陽口復出，東逕尖山，東南逕復陽、義陽故城，左合月河，入湖北隨州。慄樹河從之。地理志，東南至淮陵入海，過郡四，行三千四百二十里。澧西北匯紅泥、三家，右納紅崖，逕平氏故城東，入唐。西南秋河，西北江河，自泌陽緣界自隨州入，並從之。吳城一鎮。縣驛一。鎮平簡。府西七十里。東：遮山。西北：歧棘。潦河出其東麓，緣南陽界入之，下注淯。照河，出嬌女朵，俗十二里河，匯東西三里淇河，及其西嚴陵河，並達之。縣驛一。鄧州繁，難。府西南百二十里。南：析隈山。西：五隴。西北：靈山、永青。湍水自內鄉入，逕臨湍、冠軍故城，右合得子河，側城東南至槃灘，左納趙河及嚴陵河。水經注「又逕穰縣為六門陂，又東南逕魏武故城西南白牛邑，安眾故城南，涅水注之」者，漢東陽涅陽城在焉。入新野，與淯會，為白河。其西，刁河自內鄉入，逕紅崖山，右合朝水，東南逕紫金山，為鉗盧陂，又南，黃渠河並從之。西南：禹山，茱萸河出，合排子河入湖北光化。板橋、槃灘、千金、張村、穰東五鎮。縣驛一。內鄉繁，難。府西百九十里。北：老君山。其南：秋林、夏館。山海經，翼望山，湍水出，會青山河，逕赤眉城，右合長城。又螺螄河，水經注「東南逕南陽酈故城東，菊水注之」者。逕城東又南，右合黃水，丹水故城在焉。又南，左合墨河。西北：霄山，刁河出，並入鄧。西北：熊耳山。淅水自盧氏入，逕修陽故城，一曰湯河，俗名黃沙五渡。逕菊潭，至西峽口，曰三渡河，又東南入淅川，與丹水會。丹水復逕順陽川，緣界入湖北光化。西峽口巡司。馬尾一鎮。縣驛一。新野沖。府東南五十里。北：蔓荊山。白河自南陽入，逕岡頭鎮，又西南，右合潦河，會湍水，合城東北，又西南，右納刁河，其支樊陂，折東南，逕新店鎮，左納支津漂河，復右納黃渠河。東南：唐河自其縣入，逕蒼苔鎮，右合小澗河，古安仁陂水，並入湖北襄陽。湍城一驛。裕州沖，難。府東北百二十里。東北：黃石山、方城山。東：中封。北：七峰，拐河出，醴河舊自南召入合之，今淤。東逕牛心山，洪河上游潕別源賈河出，分流東南逕小乘山復合，折東北，並入葉。西北：酈鳴山，唐河北源趙河出，南逕賒旗店，三里河即堵水，合清河、潘河、呂河注之，入唐。平臺一鎮。赭陽一驛。舞陽簡。府東北百七十里。南：牛腦山、蘇家寨、鐵山。東南：瞻山。西：馬鞍。西：千江河自葉入，逕城南，曰三里河，右合八里河，東入西平，滾河從之。北：汝水自葉入，錯襄城，有湛河來注，又東南注沙河。沙河自葉入，有輝河、澧河，亦自葉來注，又東入郾城。唐河源出城東北，東流至郾城注澧。縣驛一。葉沖。府北百三十里。西南：方城、黃城。西北：北渡。滍、汝同源，俗名沙河，自寶豐入。逕河山，至臥羊山北為汝墳，東入舞陽。北：湛河，亦自寶豐入，逕平頂山，緣襄城界。其南輝河，古昆水，水經注，出魯陽縣唐山，逕昆陽故城西。又南拐河，即醴水，自裕入，逕王喬墓南。又南，賈河自裕入，曰千江河，古潕水，自泌陽入與會，通目之。滍水、保安二驛。保安，縣丞駐。

汝寧府：沖，繁，難。隸南汝光道。汝南分防通判、新息分防通判駐。清初沿明制，領州二，縣十二。雍正二年，光州直隸。光山、固始、息、商城割隸。北距省治四百六十里。廣二百四十里，袤五百九十里。北極高三十三度一分。京師偏西二度九分。領州一，縣八。汝陽繁，難。倚。城北：天中山。北汝，汝正源。西汝，潕及澺。南汝，瀙。元季，汝溢病蔡，自舞陽堨故瀆，則潕及西平、雲莊諸山水擅之。明嘉靖中涸，則遂平灈、瀙擅之。汝源凡三易，今北汝自上蔡合澺，通曰洪河。右合硃馬、馬常，左茅河，逕廟灣鎮，右合荊河，其故道蔡埠河入會。南汝右納黃酉、吳桂橋河，左迤為懸瓠池，右慄渚，側城東南，右合半截河，納溱水，錯正陽復入，並入新蔡。廟灣鎮巡司。黃岡、陽埠、射子、寒凍四鎮。縣驛一。正陽繁。府南百二十里。明真陽。雍正二年改。西：橫山。東北：南汝河自汝陽錯入，右合固城港、陳家溝，仍入之。水經注，首受慎水於慎陽故城南陂，注七陂，東入汝。南有淮水，自信陽緣界入息。西南：閭河、清水港並自確山入，又東從之。汝南埠，通判駐。縣驛一。上蔡繁，難。府北七十里。東：蔡岡。西北：北汝自郾城入，西汝、潕水右自西平會澺來注，遂通曰洪河，東南絕蔡河入汝陽，茅河、硃馬、馬常河從之。其故道自西洪橋右出納流堰為硃里河，通目之。復納石洋河，為蔡埠河，其西水親水即南汝，自遂平入，右合清水河，亦並入汝陽。蔡河，澺支津，水經注「東南流為練溝，至上蔡西岡，北為黃陵陂，於上蔡岡東為蔡塘」者。又東為包河，入項城。北：華陂集，界溝河出，東緣商水界入之。邵店一鎮。縣驛一。新蔡簡。府東南百四十里。南汝，瀙，即汝水，洪河，澺，並自汝陽入，合於城東五里三汊口，又東南入息。又安徽阜陽谷水，即鮦水，從之；延河亦入焉。水經注「汝水逕櫟亭北，又東南逕新蔡故城南，又東南，左會澺水，逕壺丘故城北，澺水逕平輿故城南，左迤為葛陂」者。漢葛陵故城在焉。縣驛一。西平沖，繁。府西北百二十里。西：九頂山。潕水舊自舞陽入，逕故城。水經注，其西有呂墟，至合水鎮，匯諸石、雲莊諸山水。逕城北，又東歧為二，左支合周家泊水，古澺水。水經注「上承汝水，別流於奇額城東」者，今淤。泥河，緣郾城界，復合右支，會流堰河，並入上蔡。潕即西汝，自元季於舞陽鍋河堨之，今雲莊諸山水擅其故瀆。又會澺水，因通曰洪河。重渠、蔡砦、儀封三鎮。縣驛一。鐵路。遂平沖，繁。府西北九十里。西：奧崍山、嵖岈。南汝上游沙河，古瀙水，自泌陽入，逕金山，左合楊奉河。水經注「東過吳房縣南，又東過灈陽縣南」者，入上蔡。其逕城南支津，東北出為新河，會石洋河。河古灈，出西北嵢峰垛，水經注興山。逕吳家橋東南，清水河自確山入，並從之。縣驛一。確山沖，繁。府西南九十里。確山，城東南二里。又東南，朗陵、佛光。城南：蟠山。西南：平頂。西北：樂山，練水出，俗名黃酉河。秀山，吳桂橋河出。西有溱水自泌陽入，俗名石河，又東曰吳砦，逕確山故城。水經注謂「溱出浮石嶺北青衣山」，又東北逕獨山，並入汝陽。東南，閭河塘、下溝河、清水港，並入正陽。西北，清水河，入遂平。姬家堰。毛城、竹溝、明港三鎮。縣驛一。信陽州沖，繁，難。府西南二百七十里。東南：鍾山。南：士雅、峴山。西南：董奉。西：卓斧、堅山。西北：淮水自湖北隨州入，左合明港河，屈東緣信陽界入羅山。水經注「逕平春城陽鍾武故城南」。其溮水入合油水、三灣河、九渡水，逕城南從之。平昌關，州判駐。楊家堂巡司。信陽、明港二驛。京漢鐵路。羅山繁，難。府南二百三十里。羅山，城南十里。又南：獨山、鵲山。西南：黃神、霸山。皆桐柏支麓也。西北：淮水自信陽入，逕謝城合溮水，又東逕縣北。西南：六斗山，竹竿河出。水經注谷水，合黑龍池、小黃河、古瑟水，緣光山界注之，入息。大勝關，巡司駐。縣驛一。

光州直隸州：繁，疲，難。隸南汝光道。鹽捕、水利通判駐。清初沿明制，為汝寧屬州。雍正二年升直隸州。北距省治八百里。廣二百四十五里，袤二百里。北極高三十二度十三分。京師偏西一度二十八分。領縣四。州，古黃國。故城，西十二里。東：鳳皇山，為州左翼。西：浦口岡，為州右翼。東南：彭山。南：車谷。西北：淮水自光山入，合寨河，古壑水，又東北逕鄭家店，復合黃水。水經注「逕弋陽郡東，又東入固始」。其雙輪河入為白鷺河，古渒水。及春河自商城緣界，古詔虞水，並從之。州驛一。光山繁，難。州西南四十里。古弦子國。縣境大半山區，自西北而來，綿亙近二百里。其最著者，老君山、天臺、春風嶺、黑石諸山。老君山之北，雲臺、仙居、馬鞍、守軍、浮光諸山，皆桐柏支脈也。地理志弋山，西有淮水自羅山合竹竿河，緣界逕軑縣故城至其麓。又東入州。西南：黃茅腦，寨河出。水經壑水。會馬鞍山水為清流河，又合牢山龍潭、沖水、泥河，其東黃水，至花石山為三道河。右合梅林河，逕塔山，右合潑陂河。水經注木陵關水。左合晏家河，逕黃川西陽故城，至城南為官渡河，逕天賜山，水經注渒水。又東雙輪河，並從之。中渡、牛山二鎮。長潭一驛。固始繁，疲，難。州東瑾四十里。東：大山。南：獨山、木賊、青峰嶺。西北：淮水自息入，逕棗林岡、安寧、期思。古蔣國，亦浸丘故城，其左岸會汝水，至硃皋鎮，納白鷺及春河。又東，往流集，巡司駐。至三河尖，決水、灌水入焉。決自商城入，為史河，左合長江河，右歧為泉河，古陽泉水水經注，自雩婁東北逕雞備亭，過安豐故城，邊城郡治。又逕茹陂。陂今龍潭口。右歧為清河，合勝湖，又西北逕史家故城，左納羊行河、急流澗，逕城東而北，古蓼國在焉。灌自商城入為曲河。淮南子「孫叔敖決期思之水，以灌雩婁之野」。又西北，逕蓼潭，至城北來會，為兩河口。東魏澮州在焉。又東北，右歧為堪河，迤為七里岡，復與清泉二支津合。又北入淮。淮水又東入霍丘。硃皋、期思二鎮。縣驛一。息繁，疲，難。州西北九十里。西有淮水自羅山入，又東逕白公城，至城南。又東，新息故城。分流，左納清水港，合泥河，復合閭河，自正陽入，蓋慎水故瀆，逕褒信長陵故城注之。水經注申陂水。又東逕烏龍集入州。其白鷺河入逕期思集。西北：汝水自汝陽入，入新蔡，復緣安徽阜陽界逕固城汛，並達之玉梁渠。楊莊一鎮。縣驛一。商城難。州東南百二十里。東南：大蘇山，古大別。南：花陽、馬頭。東北：青山。西南：牛山，決水出。水經注「出廬江雩婁縣南大別山」。東合八仙臺、黃昏山五關水。又東北曰寨河，左合麻河，逕金家寨，其西北則長江、石槽、沙河。西南：黃柏，灌水出，北合木廠、盛家店、九水河，逕城西，亦曰龍潭河，並入固始。西北：熊山，春河出。水經詔虞水。亦緣固始界入州。牛食畈巡司。縣驛一。

淅川直隸：繁，難。明復析內鄉置縣。道光十二年為。宣統元年升，改南汝光道為南汝光淅道。西：岵山。西北：簧鎖里。丹水自陜西商南緣界逕荊子關，其北葛花山，其南丹崖。又東南，逕凌老龍山，其黑漆河入為淇河，逕花園關、岞客、獨阜山注之。至城西南納滔河，逕石杯、雷山至於村保，古商於三戶城在焉。左會淅水。又東南逕太白、玉照山，緣內鄉界入湖北均州。水經注「丹水自三戶城逕丹水故城南、南鄉縣北，右合汋水」。汋即均，形之誤。荊子關，縣丞駐。峽口一鎮。驛一。


\end{pinyinscope}