\article{列傳二百八十二}

\begin{pinyinscope}
忠義九

宗室奕功札隆阿等覺羅清廉等松林文炘等

崇壽韓紹徽韓培森馬鍾祺董瀚譚昌祺莊禮本馮福疇

宮玉森景善等宋春華馬福祿楊福同

吳德潚子仲韜成肇麟

宗室奕功，歷官奉宸苑卿，至御前侍衛。光緒二十六年，拳匪肇禍，各國聯軍破京都，德宗奉孝欽顯皇后西狩，奕功以世受國恩，未能隨扈，引火自焚。妻祥佳氏、子載捷等，闔家投井殉節。

先後被難者，宗室有奉恩將軍札隆阿，子樸誠等；奉恩將軍緝御，子培善，孫存德、存厚等；文舉人恩煦，子繼勛、懋勛，從子啟勛、世勛等；掌江西道監察御史德籓，戶部員外郎恩斝，戶部主事謹善，宗人府經歷訥欽，頭等侍衛德潤，帶隊官鈺璋，及奕鑫、載袍、恕誠、聯德、恩溥、松達、善章、國文、松根、景璋、承惠、和桂、鳳喜、吉辰、海明，覺羅有清廉、年瑞、德潤、榮綿。

松林，巴雅爾氏，滿洲鑲黃旗人。由筆帖式累擢給事中。出知臨安府，升雲南糧儲道，晉山東按察使、布政使。內擢順天府府尹，病解任，起為內閣侍讀學士。聯軍犯京師，分守東直門，親指揮砲火中，抵禦甚力。俄中砲死，尸不可辨。

時陣亡者，前敵有世管佐領文炘，騎都尉玉廕、奎齡，筆帖式寶善，前鋒校榮春，護軍校玉連，驍騎校鍾安、德昌，前鋒舒元、明順，護軍秀亮、雙祿、瑞升、文福、成福、恩啟、常貴、成秀，把總文通，隊官全成，隊長全興，領催崇寬、貴斌、崇歡、慶祥、廣升、奎秀、永順、暇安、恩慶、廣立，馬甲成恆、瑞喜、慶山、倭克金布、世昌、玉興、恩隆、德勝、祥瑞、賡音布、董連元、保麟、裕安、長泉、保玲、王永立、保祥、李景瑞、田應時、張桂祥、李永福、清華、吉順、全立德、玉崇、喜保、林長玉、布克坦、全保、喜壽、海寬、延祿、玉山、成昌、長福、松齡、柯永、文斌、徐培田、文達、慶連、興瑞、李燁、保慶、清海、長春、恩常、保順、廣禧、廣海、崇福、鳳齡、成棨、雙全、玉岑、汪恆吉，養育兵明祿、玉海、玉存、景立、關喜、慶祿、色勒、連貴、雙壽、文奎、奎茂、齊德森、明保、永順、泳全、常來、吉祿、萬善、立得、長桂、松樑、德成、長安，閒散全興、松澤、德祿、連升、保盛阿、玉慶、德祿、廣成、連山、倭克金泰、立海、德緒、富森、廣海、崇福、榮羲、國安、祥桂、富順、延茂、德全、恩隆、楊德福，槍甲吉慶、連魁、李長升、景英、文海，槍兵崇昆，砲甲吉安、文、景瑞、張啟茂、劉龍、富琪、全奎、全保、德鳳、增銳、增輝、周奎斌，練兵桂普，隊兵光輝、林慶。

東直門有護軍參領賢普，世管佐領德續，公中佐領松鶴、錫昌、連秀，筆帖式榮山，驍騎校惠斌、倭什洪額、瀛緒、連桂、常浩、銘綸、鳳啟，護軍瑞斌、常福、春安、普惠、德謙、恆有、兆芳、隨善、同廣、崇敬、恆斌、桂祿、三多，隊官英璞、惠斌，領催德緒、常慶、成山、富順、常全、雙印、文森、松、雙奎、廣義，馬甲喬齡、錫瑞、田德貴、奎秀、廣喜、寶庚、廣祿、富通、明喜、廣林、文印、德林、永山、錫連、榮和、永霈、長安、李忠、春元、得林、興順、福貞、文芳、文普、玉芳、烏雲珠、達崇阿、德貴、明安、世達、黃培長、貴普、英玉、錫祿、文華、德本、春倫、成祐、崇慶、雙奎、雙海、立福、德保、潤秀、奎秀、順立、志亨、志隆、銘榮、崇喜、恩順、連敬，養育兵慶林、雙祿、隆福、宜緒、濟堃、長奎、德文、長清、得隆、景立、得保、明增、成林、福祥、寶瑞、恩佑，閒散榮喜、崇儀、順福、吉昆、長山、英振、阿炳、阿均、廣成、連山、世瑞、承英、錫保、雙興、德玉、治得、和森、廣立、李斌、世山、永利、長齡、鐵壽、定坤、龍泰、鳳林、鳳祥、景珍、崇錫、存德、延齡、錫光、寶忠、得虎、奎福，砲兵恆安、國安、承萬、吉恆、玉森、善溥、盛濂，隊兵凌貴、伊立布。

崇文門有護軍校富亮，驍騎校德瑞，筆帖式潤普，七品官薩斌圖，監生福壽，隊官彤勛，護軍慶升、定昆、世喜、富山，領催玉山、連英、國棟、文通，馬甲志福、鐵升、桂安、清海、巨泰、烏林、興海、聚泰、玉保、成喜、恩沾、全順、恩保、輔廷、達英、張仲蘭，養育兵永祿、文斌、隆興、德存、富寬、常壽、全祿、海玉、英鋆、松山、連升、存德，閒散文成、文亮、崇林、松山、常林、秀斌、松玉、忠福、巴克坦布、奎榮、崇海、緒順、德清，槍兵文海，隊兵恩保、德祿、隆興，幼丁劉長立。

朝陽門有雲騎尉富珠倫，恩騎尉連福，護軍校富亮，驍騎校續魁，鳥槍藍翎長松春，護軍海秀、常福、烏林泰、萬玉斌，前鋒吉昌，領催常興、保昌，馬甲永安、福山、雙喜、保勛、德福、鐵升、興海、長瑞、玉安、巴揚阿、烏林保，養育兵貴全、凌山、恩啟、保春、湧澂、德順、裕泰、玉厚、成玉、趙文忠、閏福、文瑞、榮德，閒散長緒、文立、多太、誠堃、恆立、常興、伊三布、文祿、常林、瑞申、恩錫、連升、松山、厚寬、張勛、松山、忠福。

東便門有游擊韓萬鍾、弟韓萬祿，千總慶餘，把總金鈺，戰兵王壽、李永福，馬兵梁坤、張德輿。

德勝門有副參領祥存、世管佐領承瑞，驍騎校崇桂、領催柏銘、容剛、文惠，馬甲錫連、桂啟，養育兵常海，隊兵榮喜。

安定門有筆帖式增俊，馬甲立貴、長慶、德閏、盧檢貴、恩壽、德平、長存、松祿、趙俊雙、恆山、莊立、玉明、劉殿臣、長壽、榮桂、合海、袁明林、楊有春、文愈、文茂、文毓、連順、施彬、文福、王玉鳳、線長海、全英、煜祥、鍾銘、傅合、連升、馬玉和，養育兵恩緒、奎元、二立、文浩，閒散清聯、德謙，武生長緒。

齊化門有護軍校連瑞。

西直門有養育兵烏什哈，閒散全桂。

阜成門有敖爾布鍾珊。

永定門有閒散長泰、玉泰、春祥。

正陽門有閒散清林、奎連、德勝。

宣武門有砲甲林廣明，藍翎長祥瑞，領催常連、景緒，馬甲榮福、崇善、德斌、全順、定保、榮慶、維明，砲手慶煥，養育兵松長，閒散英緒、續順、崇海。

大清門有前鋒玉興。

天安門有護軍參領玉山，副護軍參領雙福，護軍校花連布，侍衛潤志，前鋒岐俊，護軍永壽、文瑞、瑞升、承通、林安、玉慶、春喜、祥林、松桂、永壽、文祿、常升、常海、松惠、海全、桂升、雙壽。

午門有副護軍參領鳳齡，前鋒崇祥、桂豐，護軍玉壽、德凱。

東安門有公中佐領松壽，步軍校文通，領催延壽。

東華門有副護軍參領長年，副令官英寬，藍翎長富升，隊官玉昌，護軍恩秀、奎英、成光、忠明、貴慶、昆連、松群、玉山、阿杭阿、玉壽、恩秀、奎俊、成英、文廣、托克托虎、常山、廣慶、希拉布、他克布、連德，馬甲長山，養育兵存山，閒散德元，技勇兵全貴。

西安門有養育兵永順、德福。

西華門有馬甲春明。

地安門有虎神營營總昆明，副護軍參領恆謙，護軍營管理祥瑞，護軍隊官凌魁，隊長彥祿，護軍常瑞、薩圖布、永安、常山、雙壽、興斌，馬甲文海、福山，養育兵崇恩、全苓、順喜、閒散德祥。

紫禁城內有護軍參領海忠，親軍校文玉。

守陴者有世管佐領德潤，馬甲錫秀。

巷戰者有驍騎校多倫布，藍翎長德英額、雙貴，前鋒鳳玉、希拉奔、崇安、文英、榮昆，護軍德玉、崇貴、崇福、崇興，領催鶴鳴，馬甲雙福、長海、慶裕、桂保、長升、恩立、興岱、存桂、常泰，養育兵英厚、文志、德成、俊成，幼丁元成、全祥、世增、烏凌阿、廣林、廣俊、松廕、松祺、松立、延尉、成明、廣瑞，閒散全順、頤霈、多山、慶祿，外委王文志、聞廷標、王灝、高玉、常存，百總郭立奎，管隊張海、金松林，把總王洪銘，馬兵彭玉恩、全祥，戰兵李逢春、戴永福、彭玉堂、孟祿，守兵王政樞、劉永安、季茂軒，砲甲祥通，砲手白萬泰。

死事者：寧壽宮員外郎誠年、筆帖式福臻在內值宿，七月二十一日巳刻，聞兩宮西狩，即赴各殿封鎖，至斂禧門外值房投井死。太廟五品官富亮，值班上香，洋兵突進，拒之，槍死。織工張繼福，在綺華館被戕。左營參將王長廕守署不去，以獨力難持，投井死。護軍連升值班端門；護軍崇連，神機營呈遞公事步軍校賡音布、常福、勝喜，領催雙喜，馬甲存林、恩明，外委孫國瑞，技勇兵常有、隆祥、萬昭，均在值班；領催榮鈐，養育兵定成，隊兵布興泰，均看守軍庫；南城正指揮項同壽，在署辦公；戶部書吏高世祥，總理衙門供事沈鵬儀、徐伯興、洪瑞汶，均在署值班，與於難。

在先陣亡者：把總李鍾山，外委李鍾林，七月十七日，在張家灣禦敵，不克，死。

先後被難者：游擊王燮，五月二十五日在東便門彈壓拳匪，被戕，並毀其尸；採育營部司楊光第，於閏八月二十九日聞洋兵至，衣冠坐營中，被槍死；把總張進志擁護同死。

均經留京辦事大臣昆岡上聞，贈恤有差。

崇壽，溫徹亨氏，滿洲鑲黃旗人。光緒十六年進士，入翰林，累擢翰林院侍讀。變作時，不勝憂憤，仰藥死。詔以「見危授命」褒之，謚文貞。

韓紹徽，字筱珊，貴州貴陽人。光緒二十年進士，授主事，分刑部，勤於所職。拳亂初起，嘗走同官，涕泣誓身殉。七月二十一日，自經於陜西司司堂。

掌江西道御史韓培森，巡城積勞，城破，絕食死。內閣中書堃厚，手書「見危授命」四字，與妻同縊死。

馬鍾祺，字維春，隸漢軍鑲黃旗。少為諸生，以襲一等子，例不得與試，授三等侍衛，擢二等，有文武才。初服膺陸、王之學，繼參以程、硃、張、呂，不主一家。為人伉爽有奇氣，慕孫白穀之為人，好與朝野賢士游，與語或不合，輒哦詩亂之，以此得狂名。光緒二十年，日本爭朝鮮，廷議出師，鍾祺上書請自效，遂從戎奉天。盛京將軍依克唐阿器之，使統鎮邊馬隊。會和議定，遂歸。二十五年，李秉衡奉旨巡視長江，親訪於家，疏請從行。拳匪禍作，冒鋒火而北，秉衡殉難，鍾祺護其喪歸。歸三日，京師破，鍾祺自縊死。著五倫大義、馬氏日記若干卷。

候選縣丞董瀚，於城破日與弟候補巡檢徵曰：「我等職雖微末，既讀聖賢書，惟有以身殉國而已。」同時自縊。

涿州附生譚昌祺，聞城陷，懷藥哭諸聖廟，仰藥死。

舉人莊禮本，留京讀書。拳匪初起，即以為憂。洋兵入城，痛哭不食，後以一慟而絕。

州同銜馮福疇，在通州署辦刑名事。七月十六日，敵入署，守護案牘，不屈，被戕。

東城司吏目、練勇局委員宮玉森，洋兵攻局，其女請避，怒投其女於井，拔刀出戰。傷數處，自知不免，亦投井死。

時同被難者，為原品休致禮部侍郎景善，前奉天府尹福裕，蒙古副都統耆齡，前察哈爾副都統明秀，冠軍使文琭，工科給事中恩順，刑部郎中汪以莊，兵部員外郎薩德賀、趙寶書，吏部主事鍾傑，戶部主事陶見曾、李慕、鐵山，刑部主事毛煥樞、王者馨，工部主事白慶、恆昌，理籓院主事英順，光祿寺署丞多文，國子監助教柏山，候選道鄭錫敞，前紹興府知府繼恩，分省知縣王朝鐀等，見冊報者千餘人。

全家焚溺服毒自經以盡節者眾，騎都尉候選員外郎陳鑾，住東便門二閘，於七月十九日洋人攻城，勢急，與諸弟率眷屬僕婢三十二名，一時自盡，尤為慘烈云。

宋春華，字實菴，陜西三原人。光緒十二年武進士，授藍翎侍衛。出為天津鎮標右營守備，與士卒共甘苦，所部為天津綠營冠。聯軍內犯，總督裕祿檄春華守城南門。城東南制造軍械所不守，春華集其眾曰：「軍械所存亡，天津生死系之。不奪歸不可，膽勇者盍隨吾出城！」皆應曰：「諾！」率百餘人夜半潛出，及庫垣，春華先登，眾隨之。槍中春華左股，眾欲退，春華負創大呼曰：「今夕之事，有進無退！」眾爭奪敵，死傷甚眾，卒以守堅，退歸城。已而敵兵日集，守土官多棄城走，春華慨語其妻陳曰：「城孤兵單，終恐不守。汝當以吾子出求生，吾誓與城存亡矣！」語畢，登陴督戰不少息。城既陷，身被數傷，猶死守不退。或勸少避，春華曰：「城不守，死自吾分。汝曹各有父母妻子，歸可也，俱死無益！」眾感其義，無退者。敵畢登城，乃仰天嘆曰：「吾志不遂，負國恩矣！然自接戰以來，殺敵過當，今日之死，亦無所恨。」以首觸陴，腦出，死，年三十五。

馬福祿，字壽三，甘肅河州人。光緒六年武進士，用衛守備，歸河南鎮標，以終養告歸。二十年，循化撒拉回族以爭教叛，固原提督雷正綰檄福祿往崔家峽、樊家峽協防，戰輒勝。河、湟回匪繼起，復助官兵獲大捷。累功至記名總兵。

二十一年，河州諸回變，福祿本回教，回以福祿助官軍，欲加害。福祿在城，人亦以回教為疑，獨正綰信之。時河州鎮總兵湯彥和遠駐起乍堡，命福祿率騎兵迎入河州城鎮之，彥和猶豫不果行，叛回周七十乃糾眾據山巔下擊。福祿戰二日，以失地利無功。彥和復潛走，軍無統帥，賊益蹙之。福祿乃突圍出南番境，至蘭州乞師。沿路拔出難民數千，難民德之，狀總督楊昌濬，昌濬以福祿孚眾望，乃檄與蘭州道黃雲由北路援河州。時喀什噶爾提督董福祥奉旨赴甘肅協剿，由狄道進兵。福祿率師至蓮花渡，與賊隔岸相持，為福祥軍犄角，卒解河州圍。時韓文秀亦作亂，河湟提督李培榮、總兵牛師韓軍失利，陜西巡撫魏光燾與福祥會白塔寺，議進兵。福祿入謁，陳亂事顛末，及前後戰狀，福祥奇之，檄剿叛回冶主麻於米拉溝。剿未盡，馬營土豪馬採哥應之，福祥部將石堯臣等告敗，福祿復分道往援，首先陷陣，斬採哥，聚而殲之。冶主麻收餘燼由黑山趨米拉，復還兵破之，斬無算，用是有驍將名。

拳匪倡亂，福祥奉旨入都，檄福祿統馬步七營、旗防山海關，尋移永平府，福祥入衛京師，檄隨行。五月，各國聯軍躪楊村而西，偕漢中鎮總兵姚旺等赴黃村御之。抵廊坊，兩軍相接，乃令騎兵下設七覆，步兵張兩翼，敵近始發槍，倒者如僕墻。敵彈落如雨，騎兵以散處少傷，兩翼左右復包抄其後，短兵相接，敵不支，遽卻，為庚子之役第一惡戰。六月，福祥檄令攻使館，中彈歿於陣，猶子耀圖、兆圖亦死，同殉者百餘人。

楊福同，直隸清苑人。同治七年，投軍，累擢游擊，從討朝陽教匪。嗣以副將駐營大名，專力緝捕，以功記名總兵，分統練軍左翼馬隊，兼統天津馬步隊各營。近畿拳匪蜂起，淶水尤甚，總督裕祿檄福同率隊往。至史家莊，伏匪邀擊，力禦之，擒數人。次日，又敗匪於石亭鎮，擒首要梁修。福同不忍多誅，令限日解散，留馬隊三十人鎮之。無何，匪以千餘眾攻留隊，福同率步兵數十馳援。將及石亭，群匪自溝中突出，白刃交下，創甚，猶格殺數人，力盡死之。從弁孫裕清、盧興璠俱力戰死，賜恤如例。

吳德潚，字筱村，四川達縣人。性至孝。博極群書，以進士用知縣。庚子年，任浙江，西安、北京拳亂起，江山縣土匪以仇教為名，連陷江山、常山，縣人咸欲應之，德潚謂北事未定，洋人必不宜殲。有羅楠者，素健訟，德潚嘗嚴懲之，久含恨。結都司周之德，挾眾指德潚袒洋教，劫德潚縛道署轅門，盡鑷須發，以利刃攢刺，洞腹死，德潚罵不絕口。子仲韜馳哭尸下，又殺之，並入縣署殺全家四十餘口。事定，恤如例。

成肇麟，江蘇華亭人。父孺，諸生，列儒林傳。肇麟由舉人官直隸知縣，遷直隸州知州，署滄州靜海，補靈壽，所至有績。光緒二十七年，京師和議梗，聯軍西上，覃及邑境，責供牲畜糗糧甚厲，肇麟壹弗應。俄而布政使廷雍檄至，令迎犒，肇麟自念：「不迎犒，無以全民命；迎犒，則以中國臣子助攻君父；事處兩難，守土之義無可避，惟有一死耳！」乃繕遺牒遣人間道達府，媵之以詩曰：「屈體全民命，捐軀表素懷。」李鴻章狀死事以上，謂其能伸大義，降敕褒嘉，贈太僕寺卿，謚恭恪，予世職。明年，允直督請，建直隸省城專祠。


\end{pinyinscope}