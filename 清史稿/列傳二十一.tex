\article{列傳二十一}

\begin{pinyinscope}
孔有德全節耿仲明子繼茂繼茂子昭忠聚忠尚可喜子之孝

沈志祥兄子永忠永忠子瑞祖大壽子澤潤澤溥澤洪澤洪子良璧

大壽養子可法從子澤遠

孔有德，遼東人。太祖克遼東，與鄉人耿仲明奔皮島，明總兵毛文龍錄置部下，善遇之。袁崇煥殺文龍，分其兵屬副將陳繼盛等。有德與仲明走依登州巡撫孫元化為步兵左營參將。

天聰五年，太宗伐明，圍大凌河城。元化遣有德以八百騎赴援，次吳橋，大雨雪，眾無所得食，則出行掠。李九成者，亦文龍步將，與有德同歸元化，元化使齎銀市馬塞上，銀盡耗，懼罪。其子應元在有德軍，九成還就應元，咻有德謀為變。所部陳繼功、李尚友、曹得功等五十餘人，糾眾數千，掠臨邑，凌商河，殘齊東，圍德平，破新城，恣焚殺甚酷。元化及山東巡撫余大成皆力主撫，檄所過郡縣毋邀擊，有德因偽請降。明年正月，率眾逕至登州，仲明與都司陳光福及杜承功、曹德純、吳進興等十五人為內應，夕舉火，導有德入自東門，城遂陷。元化自剄不殊，有德等以元化故有恩，縱使航海去。旅順副將陳有時、廣祿島副將毛承祿亦叛應有德，勢益張。有德自號都元帥，鑄印置官屬，九成為副元帥，仲明、有時、承祿、光福為總兵官，應元為副將，四出攻掠。明以徐從治為山東巡撫，謝璉為登萊巡撫，並駐萊州。有德等進陷黃縣、平度，遂攻萊州，從治中砲死城上。有德復偽請降，誘璉出，殺之。莊烈帝命侍郎硃大典督師討有德，援平度，斬有時，至昌邑，有德逆戰，大敗，復黃縣。有德等退保登州。

登州城東西南皆距山，北臨海，城北復有水城通海舶。大典督諸軍築長圍困之，九成出戰死，明師攻益急；有德乃謀來降，以子女玉帛出海，仲明單舸殿，經旅順，明總兵黃龍以水師邀擊，擒承祿、光福，殲應元，斬級千餘。有德等退屯雙島龍安塘，食盡，遣所置游擊張文煥、都司楊謹、千總李政明以男婦百人泛海至蓋州。蓋州戍將石國柱、雅什塔護使謁上，具言有德等舉兵始末，且請降。上諭範文程、羅什、剛林預策安置。有德等復遣所置副將曹紹中、劉承祖等奉疏，言將自鎮江登陸，上命貝勒濟爾哈朗、阿濟格、杜度帥師迓之。朝鮮發兵助明師，要有德等鴨綠江口。濟爾哈朗等兵至江岸，嚴陣相對，敵師不敢逼。有德等舟數百，載將士、槍砲、輜重及其孥畢登，三貝勒為設宴，上使副將金玉和傳諭慰勞。

七年六月，有德、仲明入謁，上率諸貝勒出德盛門十里至渾河岸，為設宴，親舉金卮酌酒飲之，賜蟒袍、貂裘、撒袋、鞍馬，有德、仲明亦上金銀及金玉諸器、採段、衣服。越二日，復召入宮賜宴，授有德都元師、仲明總兵官，賜敕印，即從所署置也。命率所部駐東京，號令、鼓吹、儀衛皆如舊，惟刑人、出兵當以聞。有德等怨黃龍，必欲報之。會聞龍發水師逐賊鴨綠江，旅順無備，上命貝勒岳託、德格類帥師襲之，以有德率為導。龍數戰皆敗，遂自殺，克其城。有德等兵入占官吏富民廨宅，多收俘獲。岳託、德格類聞於上，上置不問。有德墜馬傷手，與仲明留遼陽，詔慰之曰：「都元帥遠道從戎，良亦勞苦。行間諸事，實獲朕心。招撫山民，尤大有裨益。不謂勞頓之身，又遭銜橛之失。佇聞痊可，用慰朕懷。」別敕令旗纛用皁色，並誡軍士以時演習槍砲、弓矢；馬以牌，甲胄以帶，皆書滿洲字為識別。有德、仲明旋入朝，上誡毋餽遺貝勒大臣。八年，朝元日，命有德、仲明與八和碩貝勒同列第一班，遣官為營第，疏辭不允。

有德、仲明軍駐遼陽，官吏經其地，必躬迎款宴。上復誡諭之，謂：「爾等即朕子弟，款接諸臣理有未當。今後非貝勒，毋更迎宴。爾等偕至者如有困窮，當加愛養。爾等或遣使詣盛京，當令使者告禮部，禮部與館餼。不然，爾等新附，親知尚少，使來無居無食，不重困乎？」及尚可喜來降，上遇之亞有德、仲明。命更定旗制，以白鑲皁，號有德、仲明軍為天祐兵，可喜軍為天助兵。國語謂漢軍「烏真超哈」，有德等自將所部不相屬。八月，從上伐明，自大同入邊，有德遣所部黑成功、佟延以八十人擊敗明兵代州城東，獲馬二十。九年，有德等為部將請敕，上命自給札。鮑承先疏論當令吏部給劄付，上不允。有德等仍錄所部副將以下請敕，上曰：「爾等初來歸，朕許爾等黜陟部將。今復給敕，是背前言。朕非謂爾等無功不當畀敕書也，慮失信耳。」因賜有德、仲明、可喜人緞一、貂皮六十，副將以下白金有差。有德以新附者日眾，偕仲明輸糧佐餉，上卻之。

崇德元年夏四月，上受寬溫仁聖皇帝尊號，有德從諸貝勒奉寶以進，封恭順王。十二月，上自將伐朝鮮，命有德等從貝勒杜度護輜重繼後。二年二月，既下江華島，命有德等從貝子碩託以水師取皮島。師還，有言其部眾違法妄行者，上命申嚴約束，毋蹈故轍。三年，從攻錦州，有德等以砲攻下戚家堡、石家堡及錦州城西臺，降大福堡；又以砲攻下大臺一，俘男婦三百七十九，盡戮其男子；又以砲攻五里河臺，臺隅圮，明守將李計友、李惟觀乃率其眾出降，皆籍為民，勿殺。四年，從攻松山，以砲擊城東隅臺，臺上藥發，自燔，殲其餘眾，又降道旁臺二。上至松山，使有德等以砲攻其南郛。有德當郭門，仲明居右，馬光遠佐之；可喜居左，石廷柱佐之。自夜漏下至翌日晡，城堞盡毀。明守將金國鳳即夜繕治，守甚固，有德議穴地攻之，不克。六年，率兵更番圍錦州，破明師杏山。七年，松山、錦州相繼下。時析烏真超哈為八旗，有德等請以所部隸焉，乃分屬正紅旗。八年，從取中後所、前屯衛。

順治元年，從睿親王多爾袞入關，追擊李自成至慶都。九月，上至京師，賜有德等貂蟒朝衣。十月，上御皇極門大宴，復賜鞍馬。旋命有德從定國大將軍豫親王多鐸西討李自成。二年，陜西既定，移師下江南，克揚州，取明南京，攻江陰，有德皆有勞。八月，師還，賜繡朝衣一襲、馬二、黃金百、白金萬。命還鎮遼陽，簡士馬待徵發。

三年五月，諭兵部召有德等率所部會京師。八月，授有德平南大將軍，率仲明、可喜及續順公沈志祥、右翼固山額真金礪、左翼梅勒額真屯泰率師南征，策自湖廣下江西贛南入廣東，諭諸將悉受有德節制。是時明桂王稱號，湖廣總督何騰蛟駐湘陰，諸將李赤心、黃朝宣、劉承胤、袁宗第、王進才、馬進忠等分屯湖南北，號「十三鎮」，大抵自成餘黨及左良玉舊部。

四年春，有德師至，進才自長沙走湖北，騰蛟亦棄湘陰單騎奔衡州。有德遣梅勒額真卓羅、藍拜等躡進才，與所部水師遇，擊敗之。有德進次湘潭，朝宣以十三萬人屯燕子窩。有德率藍拜等將水師，可喜及卓羅等將陸師，分道並入，破明將徐松節。朝宣走衡州，有德以師從之，獲朝宣。有德令仲明、金礪、卓羅等將水師還詣長沙，明將楊國棟以二千人屯天津湖，巴牙喇甲喇章京張國柱、札薩藍等與戰，國棟自牛皮灘遁去。有德令金礪留駐衡州，復與仲明及卓羅等率師越熊飛嶺克祁陽，遂破寶慶，擊殺明魯王世子乾生，總兵黃晉、李茂功、吳興等。時明桂王居武岡，倚承胤為守。有德夜發寶慶，前隊梅勒章京黑成功等敗敵，焚木城，奪門入，明桂王走靖州，轉徙入桂林，承胤出降。

有德始自長沙下祁陽也，聞郝搖旗圍桂陽，令可喜及藍拜等別將兵赴援；郝搖旗部卒千四百人屯翔鳳鋪，令巴牙喇纛章京線國安、固山大蘇朗等擊破之，搖旗引去。至是國安等遂趨靖州，追明桂王。明總兵蕭曠、姚有性以萬二千人守靖州，國安師薄城，奪門入，獲曠、有性等，又破明侍郎蓋光英軍。藍拜略黔陽，進攻沅州，明將張宣弼以三萬人出戰，我兵奮擊，遂克其城。自出師至此，凡獲明宗室桂王子爾珠等二十七人，降明將自承胤以下四十七人，偏裨二千餘人、馬步兵六萬八千有奇。捷聞，賜有德黃金二百五十兩，仲明、可喜各二百，志祥百，將士賚白金有差。

五年春，復進克辰州，湖南諸郡縣悉定。又旁取貴州黎平府、廣西全州，招降銅仁、全州、興安、灌陽苗峒二百九十有奇，復獲明宗室榮王子松等四十餘人，及所置總兵以下諸將吏甚眾。上命有德班師，至京師，宴勞，賜黑狐、紫貂、冠服、採帛、鞍馬、黃金二百、白金二千。

六年五月，改封有德定南王，授金冊金印，令將舊兵三千一百、新增兵萬六千九百，合為二萬人，徵廣西，設隨征總兵官一、左右翼總兵官各一，以授馬蛟麟、線國安、曹得先。同時仲明、可喜各將萬人徵廣東，但設左右翼，制閷於有德。自有德師還，湖南諸郡縣復為赤心、進才、宗第等侵據，上命鄭親王濟爾哈朗為定遠大將軍，帥師討之，克長沙、寶慶、衡州諸府，獲騰蛟；而進忠猶據武岡，與曹志建、鄭思愛、劉祿、胡光榮、林國瑞、黃順祖、向文明等為寇靖、永、郴諸州，窺寶慶。

十月，有德師至衡州，遣副將董英、何進勝擊思愛，戰於燕子窩，擒斬之；進克永州，擊走明將胡一青。七年春，復進破龍虎關，殲志建，遂攻武岡，陣獲祿、光榮等。進忠負創走，克其城，並下靖州。復進戰興寧，獲順祖、國瑞，招文明等以五萬人降。師入廣西境，克全州。十二月，遂拔桂林，明桂王走南寧，留守大學士瞿式耜死之，斬靖江王以下四百七十三人，降將吏一百四十七人。桂林、平樂諸屬縣皆下。

八年春正月，有德奏移籓屬駐桂林，遣蛟麟、國安取梧州、柳州，略旁近諸州縣。有德進駐賓陽，復遣國安等分三道進取，定思恩、慶遠，明將陳邦傅以潯州來降。明桂王走廣南，南寧亦下。

九年四月，有德疏言：「臣荷先帝節錄微勞，錫以王爵。恭遇聖主當陽，兩粵八閩未入版圖，臣謬辱廷推，駐防閩海。同時有固辭粵西之役者，蓋以其地最荒僻，民少山多，百蠻雜處，諸孽環集，底定難預期也。臣自念受恩至渥，必遠闢巖疆，始敢伸首丘夙原，故毅然以粵西為請。受命以來，道過湖南，伏莽蔓延，六郡拮據，一載咸與掃除。乃進徵粵西，仰藉威靈，所向克捷。賊黨或竄或降，雖土司瑤、伶、俍、僮，古稱叛順靡常者，亦漸次招徠，受我戎索，粵西底定。臣生長北方，與南荒煙瘴不習。解衣自視，刀箭瘢痕，宛如刻劃。風雨之夕，骨痛痰湧，一昏幾絕。臣年邁子幼，乞恩敕能臣受代，俾臣得早覲天顏，優游終老。」疏入，得旨：「覽王奏，悉知功苦。但南疆未盡寧謐，還須少留，以俟大康。」

五月，有德率輕兵出河池，向貴州，留師柳州為後援。是時張獻忠將孫可望降於明，窺伺楚、粵，有德請敕剿撫。將軍續順公沈永忠駐沅州，扼門戶。時國安擢廣西提督，馬雄為左翼總兵，全節為右翼總兵，分守南寧、慶遠、梧州。未幾，明將李定國、馮雙禮自黎平出靖州，馬進忠自鎮遠出沅州，會於武岡。永忠使乞援，有德遣兵赴之，至全州。永忠已棄寶慶，退保湘潭，有德因還桂林。七月，定國自西延大埠取間道疾驅擊破全州軍，薄桂林，驅象攻城。城兵寡，定國晝夜環攻，有德躬守陴，矢中額，仍指揮擊敵。敵奪城北山俯攻，有德令其孥以火殉，遂自經，妻白氏、李氏皆死於火。事聞，謚有德武壯。十一年六月，有德女四貞以其喪還京師，上命親王以下、阿思哈尼哈番以上，漢官尚書以下、三品官以上，郊迎，賜白金四千，官為營葬，立碑紀績。尋復命建祠，祀春秋，以白氏、李氏配。

有德子廷訓，為定國所掠，越六年，乃殺之。及我師克桂林，隨征總兵李茹春求得遺骼，以其死事狀上聞，命予恤。四貞至京師，賜白金萬，視和碩格格食俸，旋嫁有德部將孫龍子延齡，延齡叛應吳三桂，自有傳。國安、雄皆附延齡為亂，附見延齡傳。

節，廣寧人。在明官參將。從有德降，授甲喇額真。有德既克桂林，以節為右翼總兵。克慶遠，使節戍焉。降宜山、河池、思恩、荔浦諸縣。順治九年七月，有德遣兵援寶慶，令節移屯梧州；聞定國兵且至，復令節移屯平樂。節方至柳州，定國已破桂林，柳州副將鄭元勛等叛降定國，謀襲節。節間道走梧州，與國安、雄合軍。定國來攻，我師戰而敗，節負重傷潰圍出，乘舟至肇慶。可喜遣水師助節，乃還定梧州、藤縣、潯州。十年正月，復平樂。馬雄守梧州，而與國安共擊破明將陳經猷、王應龍，遂克桂林。明將胡一青、龍韜、楊振威以數萬人屯陽朔、永福間，節屢戰破之。敘功，加都督，進三等精奇尼哈番。移屯武宣，平象州，獲明將韋文有、羅天舜。

十二年，移屯荔浦。時明宗室盛濃、盛添，明將李茂先、龔瑞屯富川，糾土寇王心、蔣乾相等及瑤、僮為亂，跨湖南、貴州界，依山結寨，為可望、定國聲援。節與國安等迭遣兵擊之，獲盛濃、盛添，諸瑤、僮百九十二寨皆下。十五年，上命國安徵貴州，奏請令節移屯柳州。十六年，復督兵討茂先、瑞，戰融縣，獲茂先；戰懷遠，瑞降。康熙元年，改右翼總兵為左江鎮總兵，即以命節。七年七月，卒，贈太子少保。

方定國破桂林也，節妻溫氏率妾婢自經，子成忠，年十一，被掠去。及洪承疇定貴州，得之降將趙三才所。至是，襲三等精奇尼哈番。

從有德降者，又有李尚友、徐元勛、胡璉、曹紹中、孟應春，皆受世職梅勒章京，分隸正黃、鑲黃二旗。

耿仲明，字雲臺，遼東人。初事明總兵毛文龍，文龍死，走登州依巡撫孫元化，皆與孔有德俱，元化以仲明為中軍參將。時總兵黃龍鎮皮島，所部有李梅者，仲明黨也，通洋。事覺，龍系之獄。仲明弟都司仲裕在龍軍，率部卒假索餉名，圍龍廨，擁之至演武場，折股去耳鼻，將殺之，諸將為救免。龍乃執殺仲裕，疏請罪仲明。元化劾龍蝕餉致兵譁。明莊烈帝命充為事官，而覈仲明主使狀。會有德已叛，還攻登州，仲明遂糾諸將同籍遼東者為內應。城陷，推有德為帥，受署置，稱總兵官。天津裨將孫應龍自言誇與仲明兄弟善，能令縛有德以降。巡撫鄭宗周使將二千人自海道往。仲明偽為有德首，紿之開水城，延使入，猝斬之，殲其眾，得巨艦，以為舟師。明師攻登州急，天聰七年五月，從有德來降，上禮遇優異，授以總兵官，號其兵曰天祐兵。語並詳有德傳。

仲明侵漁所部，所部愬於有德。有德因劾仲明，仲明引咎，請以所部赴愬者移屬有德。上敕獎有德，令善撫之；亦諭仲明善撫部下，毋念舊惡。即日並召入宮賜宴。越數日，又使賜羊酒，且諭之曰：「朕聞諸漢官從爾等教場角射，設筵饗爾等，意爾等必欲相酬報。爾等去家遠，可即以此羊酒藉教場為答宴也。」旋命與有德同駐遼陽。崇德元年，封仲明懷順王。上屢出師伐明，討朝鮮，仲明皆從。七年八月，命隸正黃旗。九月，所部甲喇額真石明雄訐仲明匿所獲松山、杏山人戶；有逃人被法，仲明為收葬設祭；復妄殺無辜：鞫實，罰仲明白金千兩。八年十一月，甲喇額真宋國輔、潘孝及明雄謀殺仲明，仲明以聞，鞫實，斬國輔等，籍其家畀仲明。順治初，從睿親王多爾袞入關，復從豫親王多鐸西討李自成，移師定江南。三年，有德為平南大將軍，帥師南征，仲明等以所部從。與明將楊國棟戰於牛皮灘，大破之；克衡州、祁陽、武岡諸郡縣；獲明將郭肇基。皆仲明功也。六年，改封靖南王，賜金冊金印。

仲明自降後，屢出征伐，恆與有德俱，未嘗獨將。是歲始與有德分道出師，有德徵廣西，仲明與尚可喜徵廣東。仲明將舊兵二千五百、新增兵七千五百，合為萬人，以徐得功為左翼總兵，連得成為右翼總兵。師既行，刑部奏論仲明部下梅勒章京陳紹宗等縱部卒匿逃人，罪當死。上因諭仲明，察隨征將士攜逃人以往者，械歸毋隱。仲明察得三百餘人械歸，上疏請罪，吏議當奪爵，上命寬之，紹宗等亦貸死。仲明未聞命，十一月次吉安，自經死。

子繼茂，順治初授世職昂邦章京。仲明死，繼茂在軍中，代領其眾，請襲爵，睿親王方攝政，持不可。繼茂從可喜俱南，定廣東諸郡縣。語見可喜傳。八年，世祖親政，繼茂嗣為王。九年，李定國陷桂林，孔有德死事。上聞報，命定遠大將軍敬謹親王尼堪自湖南移師赴之，敕可喜、繼茂俟尼堪至，合軍進攻，而繼茂先已與可喜遣兵赴援，復梧州及旁近諸郡。十年，潮州總兵郝尚久據城叛，繼茂與靖南將軍喀喀木、總兵吳六奇合軍討之，圍城逾月，城將王立功為內應，樹雲梯以登，尚久入井死，餘賊盡殲。潮州及饒平、揭陽、澄海、普寧諸縣悉平。十一年二月，命內翰林秘書院學士郎廷佐齎敕慰勞，賜白金三千，分賚將士。是歲李定國徇高、雷、廉三府，進犯新會。繼茂、可喜與靖南將軍珠瑪喇合軍進擊，再戰皆捷。定國還據南寧，復出攻橫州，繼茂自梧州帥師赴之，解橫州圍。進攻南寧，定國走安隆，獲明將李先芳，斬裨將杜紀等。十三年，賜敕紀功，增籓俸歲千金。

初，繼茂與可喜攻下廣州，怒其民力守，盡殲其丁壯。即城中駐兵牧馬。營靖南、平南二籓府，東西相望，繼茂尤汰侈，廣徵材木，採石高要七星巖，工役無藝；復創設市井私稅：民咸苦之。廣東左布政使胡章自山東赴官，途中上疏，言：「臣聞靖南王耿繼茂、平南王尚可喜所部將士，掠辱士紳婦女，占居布政使官廨，並擅署置官吏。臣思古封建之制，天子使吏治其國而納其貢稅焉，不得暴彼民也。二王以功受封，宜仰體聖明憂民至意，以安百姓，乃所為如是，臣安敢畏威緘默？乞敕二王還官廨，釋俘虜。」繼茂奏辯，可喜亦有疏自白，章坐誣論絞，上命貸死奪官。逾年，高要知縣楊雍建內遷給事中，疏陳廣東濫役、私稅諸大害，謂：「一省不堪兩籓，請量移他省。」朝議令繼茂移鎮桂林，未行。十六年三月，上命移四川。十七年七月，改命移福建。

時明將鄭成功據金門，窺伺閩、浙，繼茂既移鎮，與總督李率泰協謀征剿。康熙元年，成功死，子錦代領其軍。上命繼茂相機剿撫，繼茂疏報：「自順治十八年訖元年，招降將吏二百九十、兵四千三百三十四、家口四百六十七。」其後成功弟世襲、兄子纘緒及所置都督鄭賡先後出降，復得將吏七百有奇、兵七千六百有奇。二年十月，繼茂與率泰督兵渡海克廈門，水師提督施瑯以荷蘭夾板船來會，乘勝取浯嶼、金門二島。錦與其將周全斌等走銅山，復入犯雲霄、陸鼇諸衛，總兵王進功與戰，大破之。三年三月，繼茂復與率泰及海澄公黃梧合軍，自八尺門出海克銅山，錦以數十舟走臺灣。捷聞，上嘉其功，復增歲俸千金。十年正月，疏陳疾劇，乞以長子精忠代治籓政，上允其請。五月，卒，謚忠敏。精忠嗣為王，別有傳。

昭忠，繼茂次子；聚忠，繼茂第三子。順治間先後入侍世祖，授昭忠一等精奇尼哈番，以貝子蘇布圖女妻焉。昭忠例得多羅額駙，進秩視和碩額駙；聚忠尚柔嘉公主，為和碩額駙：同加太子少保，旋又同進太子太保。康熙十三年，精忠叛，昭忠、聚忠率子姓請死，系於家待命，逾年貰其罪，復秩如故。十四年，命聚忠齎敕招精忠，精忠拒不納。十五年，精忠降，授昭忠鎮平將軍，駐福州，代精忠治籓政。籓下參領徐鴻弼等訐精忠降後尚蓄逆謀，昭忠具以聞，並劾助逆曾養性等十餘人。上以精忠在軍，未即發。十七年，命昭忠以其祖父之喪還葬蓋平。十九年，召精忠詣京師，昭忠、聚忠疏劾精忠背恩為亂，違母周氏訓，蹙迫以死，誣祖仲明與吳三桂在山海關時先有成約，請予顯戮。尋命聚忠詣福州，議徙籓兵。聚忠疏陳籓兵當盡徙，稱旨，命以精忠家屬還京師。精忠既誅，昭忠、聚忠疏陳家屬眾多，艱於養贍，請如漢軍例，披甲食糧。下部議，編五佐領，隸漢軍正黃旗。二十五年，昭忠卒，謚勤僖。二十六年，聚忠卒，謚愨敏。

尚可喜，遼東人。父學禮，明東江游擊，戰歿樓子山。明莊烈帝崇禎三年，擢副總兵黃龍為東江總兵官，駐皮島，可喜隸部下。皮島兵亂，龍不能制，可喜率兵斬亂者，事乃定。後二年，孔有德等叛明，陷登州，旅順副將陳有時、廣鹿島副將毛承祿皆往從之。龍遣可喜及金聲桓等撫定諸島。有德黨高成友者據旅順，斷關、寧、天津援師，龍令游擊李維鸞偕可喜等擊走之，即移軍駐其地。旋以可喜為廣鹿島副將。明年秋七月，有德等從我師攻旅順，龍兵敗，自殺，部將尚可義戰死，蓋可喜兄弟行也。明以沈世奎代龍為總兵，部校王庭瑞、袁安邦等構可喜，誣以罪。世奎檄可喜詣皮島，可喜詗得其情，遂還據廣鹿島。

天聰七年十月，遣部校盧可用、金玉奎謁上乞降。上報使，賜以貂皮，並令車爾格等偵可喜蹤跡。八年正月，可喜舉兵略定長山、石城二島，行且至，上命諸貝勒集滿、漢、蒙古諸臣諭曰：「廣鹿島尚副將攜民來歸，非以我國衣食有餘也，承天眷佑，彼自來附。八家貝勒已出粟四千石，凡積粟之家，當量出佐餉，仍予以值。」二月，命貝勒多爾袞、薩哈廉往迓。三月，可喜至海州，上降敕慰勞。攻旅順時，獲可喜戚屬二十七人，至是，命歸諸可喜。四月，可喜入朝，上迎十里外，拜天畢，禦黃幄，可喜遙行五拜禮，進至上前再拜，抱上膝以見，所部將士以次羅拜，可喜跪進贐。上與宴，賜蟒衣、鞓帶、帽鞾、玄狐裘、雕鞍、馬、駝、羊，命諸貝勒以次設宴。旋授可喜總兵官，賜敕印，可用、玉奎皆為甲喇章京，號其軍曰天助兵，命駐海州。

尋從伐明，自宣化入邊，略代州。崇德元年四月，封智順王。十二月，從伐朝鮮。二年，朝鮮降。從貝勒碩託帥師克皮島，斬世奎，師還，賚蟒服、黃白金。可喜家僮訐可喜私得人戶、金帛、牲畜，法司以奏。上曰：「此豈王自得，必散於眾兵耳。其勿問。」三年，從伐明，攻錦州，屢攻下臺堡，更番駐牧，敵至輒擊敗之。七年，錦州下，賜所俘及降戶。可喜與有德等疏請以所部屬烏真超哈，分隸鑲藍旗。八年，從伐明，取中後所、前屯衛諸城。

順治元年，從入關，擊李自成，追至慶都，斬自成將穀可成等。十月，命從英親王阿濟格西討自成，出邊自榆林趨綏德，二年二月，師次米脂。自成兄子錦猶據延安，用可喜議，令諸軍分道進，錦走，克其城。會豫親王多鐸已破潼關，定西安，上命可喜從英親王追擊自成，分兵克鄖陽、荊州、襄陽諸郡，降自成將王光恩、苗時化等。復與英親王合軍下九江，聞自成竄死九宮山，乃班師，賜可喜繡朝衣一襲、馬二，還鎮海州。

三年八月，授有德為平南大將軍，征湖廣，命可喜率所部兵偕行。師次湘潭，明將黃朝宣以十三萬人屯燕子窩，可喜與梅勒章京卓羅等自陸路進擊，敗明將徐松節，遂逐斬朝宣。既，聞郝搖旗攻桂陽急，可喜與梅勒章京藍拜帥師赴援。郝搖旗以千四百人屯翔鳳鋪，巴牙喇纛章京線國安等與戰，郝搖旗敗走，桂陽圍解。湖南既定，師還，與有德等同賜冠服、金幣、鞍馬。

六年五月，改封平南王，賜金冊金印。旋命率舊兵二千三百、新增兵七千七百，合萬人，與耿仲明同征廣東，以許爾顯為左翼總兵官，班志富為右翼總兵官。仲明所部匿逃人，事發，因諭有德等檢校軍中得逃人悉送京師，仲明懼罪自裁。吏議可喜亦坐奪爵，上命納白金四千以贖。時明桂王駐肇慶，兩廣尚為明守。是歲除夕，可喜潛兵襲南雄，城兵三千出西門迎戰，擊敗之，立雲梯以登。明守將江起龍棄城走，斬其部將楊傑、董洪信、鄭國林等三十餘人、兵六千有奇。

七年正月，進克韶州。明守將羅成耀聞南雄破，已先遁，明桂王走梧州。復進下英德、清遠、從化諸縣，明將吳六奇等迎降。二月，師薄廣州。廣州城三面臨水，李成棟之叛，於城西築兩翼，令附城外為砲臺，水環其下。成棟死信豐，子元胤、建捷代將，元胤留肇慶，建捷守廣州。可喜令攻城，阻水不能進，乃鑿深壕，築堅壘，為長圍困之。建捷拒戰甚力，暑雨鬱蒸，我師弓矢皆解膠，久相持不下。元胤與明將陳邦傅等分道援廣州，邦傅與杜永和等以萬餘人自清遠赴戰，可喜擊敗之，獲裨將魏廷相等，明水師總兵梁標相來降，得戰船百五十助攻；復招潮州守將郝尚久、惠州守將黃應傑，皆以其城降，遣將士戍焉。圍合十閱月，永和部將範承恩助守廣州，約內應，決砲臺下水，可喜令諸軍皆舍騎藉薪行淖中以濟，遂得砲臺；據城西樓堞發砲擊城西北隅，城圮，師畢登，克廣州，俘承恩等，斬六千餘級，逐餘眾迫海濱，溺死者甚眾。明將宋裕昆自肇慶率所部來降。八年春，可喜遣爾顯等收肇慶，並下羅定，部將徐成功克高州。梁標相叛，遣兵討平之。

九年春正月，可喜與耿繼茂帥師南下，降明將蔡奎，遂入廉州，遣部將呂應學等攻克欽州，戰於靈山，獲元胤及明將袁勝、周朝，陣斬明益陽王、明將上官星拱。師將下雷、瓊，永和及明西平王縛明將李明忠以降。於是高、雷、廉、瓊四府皆定。七月，李定國陷桂林，有德死之。梧州、南寧、平樂、潯州、橫州皆復為明，東略化州、吳川。可喜遣兵與有德部將提督線國安，總兵馬雄、全節，合軍以進，廣西諸郡縣以次收復。十年八月，可喜別遣兵克化州、吳川。

十一年冬，定國以萬餘人侵廣東，擾高、雷、廉三府境，深入陷高明，分兵攻肇慶，圍新會，可喜與繼茂疏請發禁旅為援。上已先命珠瑪喇為靖南將軍，帥師援廣東。可喜等師次三水，遣兵援肇慶，破定國兵於四會河口，待珠瑪喇師至合軍擊定國，戰於珊洲，斬定國裨將一，俘十餘人，馘百五十餘，進薄新會。定國與其將吳子聖阻山而軍，馬步兵分屯嶺隘，可喜麾兵急擊，奪徑以登，斬獲甚眾。定國走，新會圍解。可喜與繼茂督軍攻高明，定國遣兵禦戰，獲其將武君禧等三十餘人，斬三百餘級，得馬騾、軍械無算。可喜遣梅勒章京畢力克圖等逐定國，戰於興業，定國敗走；復及於橫州江，殲馬步兵甚眾，獲象二。定國渡江焚橋引去，廣東高、雷、廉三府，廣西橫州諸州縣悉平。十三年四月，又克揭陽、晉寧、澂海三縣。閏五月，賜敕紀功，增歲俸千兩，並賚貂裘、鞍馬。自是明桂王徙雲南，定國等不復侵廣東，數歲無兵事。可喜與繼茂並開府廣州，所部頗放恣為民害，自左布政胡章以論可喜等得罪，無復言者。

十七年，移繼茂福建，可喜專鎮廣東。廣東初定，又以令徙瀕海居民，民失業去為盜。有鄧耀者據龍門，入掠雷陽；又有蕭國隆，與其徒洪彪、周祥、方泰、陳期新等分據恩平、開平、陽江、陽春諸山寨，掠廣州諸屬縣，並及肇慶。可喜先後遣兵討之，耀走死，斬彪、祥、泰、期新及其徒千五百人，國隆投水死。又有周玉，故戶，自號恢粵將軍，繒船數百，三帆八棹，沖浪若飛，習水戰。鄭成功兵至，輒助剽掠。康熙二年，可喜遣兵討之，獲玉，焚其舟。四年，碣石總兵蘇利叛，可喜遣潮州總兵許龍以舟師進擊，利出降。玉餘黨譚琳高竄據東湧海島，戶黃明初等濟以米糧。可喜遣部將佟養謨擊琳高，舒雲護等捕明初，皆就誅。

初，可喜遣長子之信入侍。十年十一月，疏言有疾，請令還廣東暫領軍事，上允其請。十二年二月，遣侍衛古德、米哈納使廣東勞軍，齎御用貂帽，團龍天馬裘、藍蟒狐腋袍各一襲，束帶一圍，賜可喜。三月，可喜疏乞歸老海城，諭曰：「王自航海歸誠效力，累朝鎮守粵東，宣勞歲久。覽奏，年已七十，欲歸老遼東，恭謹能知大體，朕深嘉悅。」下議政王大臣及戶、兵二部集議，議盡撤所部移駐海城。於是吳三桂、耿精忠相繼上章乞撤籓，上皆允其請，分遣朝臣料量籓兵移徙，具舟役芻糗，戶部尚書梁清標如廣東。十一月，三桂反，命罷撤平南、靖南二籓，召清標還。

十三年，精忠及定南王孔有德壻孫延齡反應三桂。三月，可喜疏言：「延齡檄並舉三籓，精忠復叛，臣與精忠為婚姻，不能不踧踖於中。臣叨忝王爵，年已七十餘，雖至愚豈肯向逆賊求富貴乎？惟知矢志捐軀，保固嶺南，以表臣始終之誠。」上溫旨嘉獎，並命與總督金光祖同心合力籌戰守。四月，潮州總兵劉進忠叛應三桂，可喜遣次子都統之孝帥師討之。疏言：「諸子中惟之孝端慎寬厚，可繼臣職。」上即命之孝襲王爵，之孝辭。可喜復疏言：「三桂遣兵二萬人屯黃沙河，若與延齡兵合，勢益猖獗，請遣將合軍進討。」上授副都統根特平寇將軍，自江西帥師赴廣東，與可喜合軍進討，並命兵部以各道進兵狀移告可喜。五月，上敕獎可喜忠貞，並諭與光祖等策討延齡。十月，可喜討平廣州土寇李三、官七。上命廣東督、撫、提、鎮俱聽可喜節制，遴補將吏，調遣兵馬，均得便宜從事。根特自長沙下廣西，卒於軍，上復授安親王岳樂為定遠平寇大將軍，率禁旅赴廣東。三桂、精忠方連兵寇江西，安親王師至，轉戰不能遽達。十二月，復命鎮南將軍尼雅翰率所部協守廣東。

十四年正月，進封可喜平南親王，以之孝襲爵，並授平南大將軍。廣東當寇沖，盜賊並起，博羅、河源、長寧、增城、從化諸縣先後告警，可喜輒分兵剿定。總兵張星耀等戰樂昌，俘斬千餘；副將李印香等戰碣石、白沙湖諸處，毀敵舟百餘：皆下部敘功。鄭錦自臺灣以兵攻海澄，進圍漳州，可喜疏聞，復請發重兵策應。尼雅翰亦言：「可喜年衰，臣才短，設有警，慮不支。」上命前鋒統領覺羅舒恕自江西帥師援廣東，旋代尼雅翰為鎮南將軍。

先是，之孝討進忠，復程鄉、大埔諸縣，遂克潮州。鄭錦遣其將劉國軒以萬人赴之，勢復張。之孝退保惠州，叛將祖澤清引延齡將馬雄、三桂將王宏勛等入高州，並陷雷、廉二郡。可喜疏言：「廣東十郡已失其四，將軍舒恕、總督金光祖退保肇慶，事勢危急，請敕安親王赴廣東辦賊。」上方責安親王定江西即下長沙取三桂，揚威大將軍簡親王喇布自江寧移師屯南昌，遂命簡親王發兵應可喜。師未至，十五年正月，錦攻陷漳州，三桂兵逼肇慶。可喜初請以長子之信襲爵，繼惡之信酗酒嗜殺，請更授次子之孝。之信陰通三桂，三桂兵日迫。之孝與進忠相持，上敕還廣州，不時至，二月，之信發兵圍可喜第，叛。可喜臥疾不能制，憤甚，自經，左右救之甦，疾益甚，十月卒。可喜疾亟，猶服太宗所賜朝衣，遺令葬海城。十六年，之信降，上敕部恤可喜，謚曰敬。及之信既誅，二十年五月，之孝乞迎可喜喪歸葬。九月，喪至，遣大臣覺羅塔達、學士庫勒納、侍衛敦柱至丁字沽親奠，諭曰：「王素矢忠貞，若人人盡能如王，天下安得有事？每念王懷誠事主，至老彌篤，朕甚悼焉！」可喜諸子，之信自有傳。

之孝初授可喜籓下都統，襲平南親王。授平南大將軍，帥師討劉進忠。上敕還廣州，未聞命，之信叛，脅之孝罷惠州軍，之孝還廣州侍可喜疾，及可喜卒，從之信居廣州。之信降，遣之孝還京師，上命以內大臣入直，秩視一品，食正一品俸。之孝請自效，授宣義將軍，駐南昌，募兵詣簡親王軍聽調遣，擊吳三桂軍吉安、贛州間，降其將林興隆、王國贊等；進次汀州，復擊破其將楊一豹、江機。江西定，召還京師，留所募兵編入綠旗營。之信誅，上貸之孝毋連坐，以內大臣入直如故。二十二年，奏乞守陵，議政大臣等劾削職。三十五年正月，卒。

之隆，可喜第七子。官至領侍衛內大臣。聖祖既誅之信，命有司還可喜海城田宅，置佐領二，以其一為可喜守墓，從之隆請也。

沈志祥，遼東人。毛文龍所部有沈世奎者，本市儈，倚女為文龍妾，橫行島中。累遷副總兵。及黃龍敗沒，明以世奎代龍為總兵官，鎮東江。時旅順已破，尚可喜又以廣鹿島降，世奎勢孤甚。後三年，太宗伐朝鮮，因移師克皮島，世奎戰敗，率舟師走，我師從之，副總兵金日觀戰死。登萊總兵陳洪範來援，不敢進，世奎亦戰死，志祥其從子也，時官副將，收潰兵保石城島，欲得世奎敕印，監軍者靳弗予，遂自稱總兵，明發兵討之。

崇德二年九月，太宗遣使齎書招志祥。三年二月，志祥遣所部將吳朝佐、金光裕詣盛京上疏請降，時上方出獵奎屯布喇克，留守諸王與宴，使貝勒杜度等轉粟迓志祥。志祥自黃石島至安山城，杜度等令駐沙河堡待命。從志祥降者，副將九、參將八、游擊十八、都司三十一、守備三十、千總四十、諸生二、軍民二千五百有奇。上獵還，命學士胡球、承政馬福塔等勞志祥，且令於鐵嶺、撫順自擇屯軍所。志祥言原駐撫順，畀以車騎，令率所攜軍民往。至，復為具屋宇，庀服物，俾得安處。七月，上聞志祥所攜軍民有亡去者，遣學士羅碩等諭其眾曰：「爾曹航海來歸，以朕能育爾曹也。朕不能育爾曹，任爾曹亡去未晚。爾曹初至，朕適出獵，故未及加恩，爾曹何去之速也！朕蒙天眷，朝鮮已平，蒙古、瓦爾喀諸部皆附，惟明僅存。倘天復垂佑，以明畀我，爾曹將安之？爾曹雖逃，為諸邊邏卒所得，不免於殺戮，朕心實所不忍。今後毋更逃，有貧不能自給者，朕為撫育之。」志祥入謁上，上御崇政殿受朝，授志祥總兵官，賚蟒衣，涼帽，玲瓏鞓帶，貂、猞猁猻、狐、豹裘各一襲，撒袋、弓、矢、雕鞍、甲、胄、駝、馬。初宴禮部，再宴宮中，命諸貝勒各與宴；及還鎮，遣官送五里外，復賜宴。四年正月，封續順公。九月，授志祥兄子永忠及所部許天寵等二十八人世職。

六年十月，命率所部助圍錦州。七年，師還，分賜俘獲。旋與孔有德等合疏請以所部屬烏真超哈，志祥隸正白旗。順治元年，從入關，逐李自成，至慶都。上至京師，賜志祥等貂蟒朝衣。十月，上御皇極門宴凱旋諸王大臣，志祥與焉，復賜鞍馬。三年，授孔有德平南大將軍，征湖廣，志祥率所部從。五年，湖南定，賜志祥黃金百、白金二千。尋卒，無子。

永忠，其兄子也，襲爵。五月，有德及耿仲明、尚可喜復分道出師征兩廣，亦命永忠率部將總兵官許天寵、郝效忠等徇湖南。六年，效忠遣參將馬如松將兵禦孫可望，戰於托口，俘其將李應元等。八年，天寵及阿達哈哈番張彥宏、護軍統領宋文科等擊敗明師，獲明將席世賢等一百七人，降牛萬才等二百五十六人、兵一萬八千有奇。可望等攻陷沅州，效忠遣守備吳進功等分屯要隘為備，復親將兵攻下黎平，屯四鄉所。可望詗我兵寡，驟以兵至，效忠力戰，馬蹶被執，不屈，死。效忠，遼東人。明副將，屬左良玉軍。良玉死，從其子夢庚來降，隸漢軍正白旗，授三等阿達哈哈番。至是，永忠以死事狀聞，上命予恤。

永忠退保湘潭，敕令激勵將士，相度險要，以同心並力，堅守疆土，毋輕戰，毋退縮。旋聞桂林陷，孔有德戰死，復敕令留屯寶慶，與總兵柯永盛合軍固守。十年二月，授永忠剿撫湖南將軍，鎮湖南。十一年，孫可望兵入湖南，沅、靖、武岡諸州皆陷，進攻辰、永。永忠還軍長沙。給事中魏裔介劾：「永忠手握重兵，望風宵遁，乞亟賜罷斥，毋俾誤及封疆。」十二年，議政王大臣議永忠喪師失地罪，當斬，來降有功，免死奪爵，上從其議。十七年，復命永忠為掛印將軍，鎮廣東。康熙初，命駐潮州。旋卒。

瑞，永忠子。方永忠之黜也，以從弟永興襲爵。永興卒，以瑞襲爵。時瑞方八歲，所部副都統鄧廣明駐潮州如故。十三年，潮州總兵官劉進忠叛應三桂，瑞部兵與巷戰三日，進忠引鄭錦兵入城，執瑞、廣明，驅將卒家屬二千餘人徙福建，置諸漳浦。十六年，復執瑞送臺灣。康親王傑書師定福建，疏言：「瑞所部及其孥無所統屬，應令有地得以總集。」上命副都統張夢吉、宋文科統其眾駐潮州，同將軍賴塔等協守，當給俸餉，令督餉侍郎達都視舊例從厚。夢吉等尋疏請送孥留京師，傑書又請以所部分隸督、撫、提、鎮，而處其孥於山西諸省。聖祖諭謂：「瑞及所部官兵素懷忠義，特以眾寡不敵，為賊所脅。」令駐潮州如故。

錦得瑞，爵以侯。瑞不原附錦，謀待我師至為內應。二十年十一月，錦將硃友以瑞謀告錦，錦遂幽瑞，瑞及妻鄭皆自殺，錦盡殺其拏。臺灣平，聖祖聞瑞死事狀，下廷臣議，求其族，以瑞從侄沈熊昭襲爵。

祖大壽，字復宇，遼東人。仕明為靖東營游擊。經略熊廷弼奏獎忠勤諸將，大壽與焉。天啟初，廣寧巡撫王化貞以為中軍游擊。廣寧破，大壽走覺華島。大學士孫承宗出督師，以大壽佐參將金冠守島。承宗用參政道袁崇煥議，城寧遠，令為高廣，大壽董其役。方竟，太祖師至，穴地而攻，大壽佐城守，發巨砲傷數百人。太祖攻不下，偏師略覺華島，斬冠，殪士卒萬餘。太宗即位，伐明，略寧遠，崇煥令大壽將精兵四千人繞出我師後，總兵滿桂、尤世威等以兵來赴，戰寧遠城下。會溽暑，我師移攻錦州，不克，遂引還。明人謂之寧錦大捷。

明莊烈帝立，用崇煥督師，擢大壽前鋒總兵，掛征遼前鋒將軍印，駐錦州。太宗嘗與大壽書，議遣使吊明熹宗之喪，且賀新君，大壽答書拒之。越二年，太宗伐明，薄明都。崇煥率大壽入衛，莊烈帝召見平臺，慰勞，令列營城東南拒戰。崇煥中太宗間，朝臣復論其「引敵脅和」，莊烈帝意移，復召入詰責，縛下獄。大壽在側股慄，懼並誅，出，又聞滿桂為武經略，統寧遠將卒，不肯受節制，遂帥所部東走，毀山海關出，遠近大震。莊烈帝取崇煥獄中書招之，孫承宗亦使撫慰，密令上章自列，請立功贖崇煥罪。大壽如其言，莊烈帝優旨答之。明年春，我師克永平等四城，太宗聞大壽族人居永平三十里村，命往收之，得大壽兄子一、子二及其戚屬，授宅居之，以兵監焉。師出塞，貝勒阿敏等護諸將戍四城。承宗令大壽與山西總兵馬世龍、山東總兵楊紹基會師率副將祖大樂、祖可法、張弘謨、劉天祿、曹恭誠、孟等攻灤州，灤州下，遂逼永平，阿敏等棄四城引兵還。大壽復駐錦州。

又明年七月，大壽督兵城大凌河。太宗策及其工未竟攻之，自將渡遼河，出廣寧大道，貝勒德格類等率偏師出義州。八月，師至城下，上曰：「攻城慮多傷士卒，不若為長圍困之。城兵出，我則與戰；援師至，我則迎擊。」乃分命諸貝勒諸將環城而軍：冷格裏當城北迤西，達爾哈當城北迤東，阿巴泰在其後；覺羅色勒當城正南，莽古爾泰、德格類在其後；篇古當城南迤西，濟爾哈朗在其後；武納格當城南迤東，喀克篤禮當城東迤北，多鐸在其後；伊爾登當城東迤南，多爾袞在其後；和碩圖當城西迤北，代善在其後；鄂本兌當城正西，葉臣當城西迤南，岳託在其後。諸蒙古貝勒各率所部彌其隙。佟養性率烏真超哈載砲跨錦州大道而營，諸將各就分地，周城為壕，深廣各丈許。壕外為墻，高丈許，施睥睨；距墻內五丈又為壕，廣五尺，深七尺五寸。營外又各為壕，深廣皆五尺。上陟城南岡，顧謂降將麻登雲、黑雲龍曰：「明善射精兵盡在此城。關內兵強弱，朕所素悉。」登雲對曰：「此城之兵，猶槍之有鋒，鋒挫柄存，亦復何濟？」上命射書城中，招蒙古兵出降。諸將攻撫城外諸臺堡，以次悉下；城兵出樵採，輒為我軍擒馘。圍合十餘日，上以書諭大壽，言原與明媾和，大壽置不報。

明援師自松山至，阿山、勞薩、圖魯什擊敗之；自錦州至，貝勒阿濟格等擊敗之。九月，遼東巡撫邱禾嘉，總兵官吳襄、鍾緯，合軍七千人赴援，上親率貝勒多鐸及圖魯什等以巴牙喇兵二百渡小凌河，乘銳擊破之。圍合已月餘，上度大壽必期援師至，出城兵夾攻，乃令廝卒去城十里所，發砲樹幟，驟馬揚塵，若為援兵自錦州至者，而親率巴牙喇兵入山為伏。大壽果以城兵出攻城西南隅臺，篇古、葉臣及蒙古諸貝勒督所部御戰，上親率巴牙喇兵自山上騰躍下。大壽知墜計，急收兵入城，死傷百餘人。自是閉城不復出。越數日，明監軍道張春及襄、緯等合馬步兵四萬來援，渡小凌河，為嚴陣徐進，上與貝勒代善等以二萬人御之。上率兩翼騎兵直入敵營，發矢射明軍。明軍發槍砲，上督騎兵縱橫馳突，矢雨集，明軍遂敗。襄先奔，佟養性屯敵營東發砲。黑雲起天際，風從西來，明軍縱火，勢甚熾，將逼我陣，忽驟雨，反風向明軍，明軍益亂。右翼兵入春營，逐北三十餘里，獲春及副將張弘謨、楊華徵、薛大湖，參將姜新等三十三人，斬副將張吉甫、滿庫、王之敬，襄等皆遁走。

十月，上復使招大壽，並命弘謨等各以己意為書勸降，大壽率將吏見使者城外，曰：「我寧死於此，不能降也！」上復與大壽書諭降，許以不殺。旋有王世龍者，越城出降，言城中糧竭，商賈諸雜役多死，存者人相食，馬斃殆盡。參將王景又以於子章臺降。我師克傍城諸堡，收糗糧，葺壕壘。大壽欲突圍，不得出。上復遣姜新招大壽，大壽見新於城外，遣游擊韓棟與新偕還，棟怵我師嚴整，歸以白大壽，大壽始決降。遂令其子可法出質，要石廷柱往議，上遣庫爾纏、龍什、寧完我與廷柱偕。廷柱度壕見大壽，大壽曰：「人安得不死？今不能忠於國，亦欲全身保妻子耳。我妻子在錦州，上將以何策俾我得與妻子相見耶？」上復令廷柱與達海往諭，即令大壽為計。大壽遣其中軍副將施大勇來，言降後欲率從者詐逃入錦州，伺隙以城獻。是時大凌河諸將皆原降，獨副將何可剛不從，大壽乃令掖以出城殺之。大壽使以誓書至，上率諸貝勒誓曰：「明朝總兵官祖大壽，副將劉天祿、張存仁、祖澤洪、祖澤潤、祖可法、曹恭誠、韓大勛、孫定遼、裴國珍、陳邦選、李雲、鄧長春、劉毓英、竇承武，參將游擊吳良輔、高光輝、劉士英、盛忠、祖澤遠、胡弘先、祖克勇、祖邦武、施大勇、夏得勝、李一忠、劉良臣、張可範、蕭永祚、韓棟、段學孔、張廉、吳泰成、方一元、塗應乾、陳變武、方獻可、劉武元、楊名世等，今以大凌河城降。凡此將吏兵民罔或誅夷，將吏兵民亦罔或詐虞。有違此盟，天必譴之！」誓畢，上使龍什告大壽，大壽即日出謁，上與語良久，定取錦州策，以御服黑狐帽、貂裘、金玲瓏鞓帶、緞鞾、雕鞍、白馬賜之。

次日，命貝勒阿巴泰等將四千人為漢裝，從大壽取錦州，會大霧，不果行。又次日為十一月朔，大壽以從子澤遠及從者二十六人入錦州，石廷柱、庫爾纏送之，夜渡小凌河，徒步去。上令大凌河將吏兵民薙發，斂軍中餘粟分賚之。方大凌河築城時，軍士、工役、商賈都三萬餘人，至是僅存萬一千六百八十二人，馬三十有二。後數日，大壽自錦州傳語諸裨將：「前日行倉猝，從者少。撫按防禦嚴，客軍眾，未得即舉事。」又遣使以告上，上報以書，誡毋忘前約。命隳大凌河城，引師還，至沈陽，命達海傳諭慰諸降將，大壽諸子孫賜宅以居，厚撫之。用貝勒岳託議，將以雪遼東、永平多殺謗也。

大壽初入錦州，詭言突圍出，遼東巡撫邱禾嘉知其納款狀，密聞於朝。莊烈帝欲羈縻之，因為用，置勿問；惟以蒙古將桑噶爾塞等赴援，戰不力，敗又先奔，令大壽誅之。桑噶爾塞等將執大壽來降，大壽與之盟乃定。莊烈帝召大壽入朝，使三至，辭不往。上自大凌河師還，略宣府，克旅順。居二年，遣阿山、譚泰、圖爾格先後徇錦州。又明年，上使貝勒多鐸帥師攻錦州，多鐸令阿山、石廷柱、圖賴、吳拜、郎球、察哈喇等以四百人前驅。大壽令副將劉應選、穆祿、吳三桂，參將桑噶爾塞、張國忠、王命世、支明顯將二千七百人出御，松山城守副將劉成功、趙國志率八百人來會。阿山等與遇大凌河西，多鐸引後軍自山下，塵起蔽天，應選等軍潰，殲五百人，獲游擊曹得功等，得馬二百餘、甲胄無算。多鐸旋引軍還。

又明年，改元崇德，行封賞，授澤潤三等昂邦章京，澤洪、可法一等梅勒章京，予世襲敕書。設都察院、六部，滿、漢、蒙古各置承政。漢承政皆授諸降將：可法、張存仁都察院，澤洪吏部，韓大勛戶部，姜新禮部，澤潤兵部，李云刑部，裴國珍工部。二年，更定部院官制，但置滿承政。諸降將改授左右參政，並以鄧長春代大勛，陳邦選代新。是時上北撫喀爾喀，南定朝鮮，敕大壽使密陳進兵策，大壽不報。

三年十月，上自將伐明，率鄭親王濟爾哈朗、豫親王多鐸出寧遠、錦州大道；睿親王多爾袞為左翼，自青山關入；貝勒岳託為右翼，自墻子嶺入。大壽方屯中後所，以兵襲多鐸，土默特之眾先奔，多鐸師敗績。次日，與濟爾哈朗合兵出，大壽斂兵不復戰。上親率師至中後所，使諭大壽曰：「自大凌河別後，今已數載。朕不憚辛苦而來，冀與將軍相見。至於去留，終不相強。曩則釋之，今乃誘而留之，何以取信於天下乎？將軍雖屢與我兵相角，為將固應爾，朕絕不以此介意。將軍勿自疑！」次日，又縱俘齎敕往曰：「曩大凌河釋汝，朕之諸臣每謂朕昧於知人。今將軍宜出城相見，若懷疑懼，朕與將軍可各將親信一二人於中途面語。朕欲相見者，蓋為朕解嘲，亦使將軍子侄及大凌河諸將吏謂將軍能踐言也。」大壽終不敢出。石廷柱、馬光遠、孔有德等攻克旁近諸臺堡，上乃命還師。左右翼深入，師大捷。

四年二月，上復自將伐明，以武英郡王阿濟格為前鋒，親督軍圍松山，分兵攻連山、塔山、杏山。明莊烈帝方召大壽入援，大壽甫行，我師至，乃還守寧遠。時澤遠守杏山，大壽遣部將三、兵九百自水道赴援，半入城。我噶布什賢兵躡其後，縱擊，得舟一，殺五十人。上遣使至錦州諭大壽妻，令以利害導大壽來降。大壽選蒙、漢兵各三百，授祖克勇及副將楊震、徐昌永等取道邊外趨錦州，至烏欣河口；阿爾薩蘭以滿、蒙兵一百六十戍焉，與戰，獲震，斬級八十四，得馬百五十。克勇等依山為寨，上親督巴牙喇兵破其寨，斬昌永，獲克勇，斬級三百十一，得馬四百十一。我兵攻松山，不克，會左右翼師還，上命罷攻還盛京。大壽復入錦州。是歲屢出師略錦州、寧遠、松山、杏山，皆未竟攻，得俘獲即引退。

五年三月，命鄭親王濟爾哈朗、貝勒多鐸率師屯田義州。五月，上幸義州視師，蒙古蘇班岱等牧杏山城西，使請降，上命濟爾哈朗等率巴牙喇兵千五百人往迓。大壽偵我師寡，令游擊戴明與松山總兵吳三桂、杏山總兵劉周智合兵七千人邀擊，濟爾哈朗引退以致敵，還擊，大敗之。上親閱錦州城，攻城東五里臺、城北晾馬臺，皆下，刈其禾而還。上命多爾袞、濟爾哈朗等將兵更番攻錦州。六年三月，濟爾哈朗令諸軍環城而營，大壽令蒙古守陴。邏卒至城下，蒙古兵自城上呼與語曰：「我城中積粟可支二三年，爾曹為長圍，豈遂足困我乎？」邏卒曰：「我師圍不解，自二三年至四五年，爾曹復何取食？」蒙古兵聞之皆懼。貝勒諾木齊等遂遣使約降，啟郭東門納我師。及期，大壽聞變，以兵出子城，蒙古兵與戰，我師逼城外，蒙古兵垂繩，援以登，吹角夾攻，大壽退保子城。我師入其郛，得裨將十餘及蒙、漢民男婦五千三百六十七人。明援兵自杏山至，濟爾哈朗為二伏，敗明兵，斬級一百七十，俘四千三百七十四人，得馬百十六、甲七十六。

五月，洪承疇督軍來援。六月，多爾袞番代。上遣學士羅碩以澤潤等書招大壽。七月，上自將破明師，降承疇。語見承疇傳。大壽弟總兵大樂，游擊大名、大成從承疇軍，被獲，上命釋大成，縱之入錦州。大壽使詣軍，言得見大樂，當降；既令相見，大壽再使請盟。濟爾哈朗怒曰：「城旦夕可下，安用盟為？」趣攻之。大壽乃遣澤遠及其中軍葛勛詣我師引罪。翌日，大壽率將吏出降，即日諸固山額真率兵入城，實崇德七年三月初八日也。上聞捷，使濟爾哈朗、多爾袞慰諭大壽，並令招杏山、塔山二城降，濟爾哈朗、多爾袞帥師駐焉。

阿濟格、阿達禮等以大壽等還，上御崇政殿召見，大壽謝死罪，上曰：「爾背我為爾主，為爾妻子宗族耳。朕嘗語內院諸臣，謂祖大壽必不能死，後且復降，然朕決不加誅。往事已畢，自後能竭力事朕則善矣。」又諭澤遠曰：「爾不復來歸，視大壽耳。曩朕蒞視杏山，爾明知為朕，而特舉砲，豈非背恩，爾舉砲能傷幾人耶？朕見人過，即為明言，不復省念。大壽且無責，爾復何誅？爾年方少壯，努力戰陣可已。」澤遠感激泣下。六月，烏真超哈分設八旗，以澤潤為正黃旗固山額真，可法、澤洪、國珍、澤遠為正黃、正紅、鑲藍、鑲白諸旗梅勒額真。大凌河諸降將初但領部院，至是始以典軍。大壽隸正黃旗，命仍為總兵，上遇之厚，賜賚優渥。存仁上言：「大壽悔盟負約，勢窮來歸。即欲生之，待以不殺足矣，勿宜復任使。」降將顧用極且謂其反覆，慮蹈大凌河故轍。上方欲寵大壽諷明諸邊將，使大壽書招明寧遠總兵吳三桂，三桂，大壽甥也，答書不從。大壽因疏請發兵取中後所，收三桂家族。

八年十月，濟爾哈朗帥師伐明，克中前所，並取前屯衛、中後所。明年，世祖定鼎京師，大壽從入關。子澤溥在明官左都督，至是亦降。十三年，大壽卒。

大壽初未有子，撫從子澤潤為後。其後舉三子，澤溥、澤洪、澤清。澤清叛應吳三桂，語見三桂傳。

澤潤初授三等昂邦章京。順治中，以從征叛將姜瓖，並遇恩詔，進一等精奇尼哈番又一拖沙喇哈番。從阿爾津帥師鎮湖南，卒於軍。乾隆初，定封二等子兼一雲騎尉。

澤溥初降，授一等侍衛。累遷福建總督。乞休，卒。

澤洪分隸鑲黃旗。順治元年，改參政為侍郎，澤洪仍任吏部。入關追擊李自成，斬其將陳永福；克太原，復擊敗叛將賀珍、姜瓖。敘功，並遇恩詔，累進一等精奇尼哈番，兼授內弘文院學士。以疾解任，卒。

子良璧，襲爵，授參領，兼佐領。從裕親王福全徵噶爾丹，擢西安副都統；復從撫遠大將軍費揚古出西路討噶爾丹，駐翁吉督餉。噶爾丹從子丹濟拉襲翁吉，良璧擊之，敗走。遷福州將軍，署福州總督。卒。乾隆初，定封一等男兼一雲騎尉。

可法，大壽養子。初質於我師。及降，授副將，隸正黃旗。順治初，從入關，擊走李自成，命以右都督充河南衛輝總兵。自成兵掠濟源、懷慶，總兵金玉和戰死，可法赴援力戰，自成兵乃引去。進都督，充鎮守湖廣總兵，駐武昌。以疾解任，卒，謚順僖。

澤遠，順治間，積功，並遇恩詔，授世職一等阿達哈哈番。累遷湖廣總督，加太子太保。京察左遷。尋卒。

論曰：有德、仲明，毛文龍部曲；可喜，東江偏將；志祥又文龍部曲之餘也。文龍不死，諸人者非明邊將之良歟？大壽大凌河既敗，錦州復守，相持至十年。明兵能力援，殘疆可盡守也。太宗撫有德等，恩紀周至，終收績效。其於大壽，不惟不加罪，並謂其「能久守者，讀書明理之效」。推誠以得人，節善以勵眾，其諸為興王之度也歟！


\end{pinyinscope}