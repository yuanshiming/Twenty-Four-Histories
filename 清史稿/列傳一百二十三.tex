\article{列傳一百二十三}

\begin{pinyinscope}
葉士寬陳夢說介錫周方浩金溶張維寅顧光旭

沈善富方昂唐侍陛張沖之

葉士寬，字映庭，江蘇吳縣人。康熙五十九年舉人，授山西定襄知縣。求民隱，滌煩苛，不假胥吏，事辦而民不擾。雍正八年，擢沁州知州，署潞安知府。除無名諸稅，復四門集以便商民。歷署平陽、太原，治行為山西最。十二年，舉卓異，擢浙江紹興知府。有惰民格殺士人，眾譁，將罷試，士寬方勘三江閘，馳歸，數言諭解之。風潮陷海塘，躬任堵築，三月而工完。乾隆初，調金華。東陽饑民求賑者以萬計，士寬曰：「按冊施賑，是賑冊非賑民也。」乃召饑者前注名於冊，而斥二人，眾乃定。二人者：一婦人，曾以訟至官，服華服，至是易敝衣乞賑，士寬識之，令褫其敝衣，內華服如故；一男子，容甚澤，令飲癰莢汁，嘔出酒肉。眾驚服，冒賑者潛散去。在金華三年，多善政，郡人為立生祠。擢杭嘉湖道，調金衢嚴道。衢州地高，西安、龍游諸縣，素築壩蓄水溉田？木商入山者，私開壩，水日涸，士寬嚴禁之，民皆稱便。八年，調寧紹臺道。紹興大水，蕭山、諸暨民多挾眾詣縣求食，巡撫惡之，不欲賑。士寬曰：「某來時，民饑幾欲死。何忍坐視其悉填溝壑耶？」繼以泣請，乃得上聞給賑。士寬以待饑而賑常不及，議濬紹興之鑒湖、寧波之廣德湖，會去官，未果。著浙東水利書，冀後有行之者。父憂歸，遂不出。

陳夢說，字曉巖，山西絳縣人。乾隆十三年進士，授刑部主事。讞決，執法不阿上官；兼提牢，役不能為奸。累遷禮部郎中。出為浙江寧紹臺道。臺州素犬廣悍，寧海梅村民拒捕，提督將以兵往，旁村皆驚竄。夢說輕騎臨縣，縣令已糸累系竄者數十人，盡釋之，曰：「吾來捕梅姓數人而已。」獲誅拒捕者，而釋其少子一人。臺人感之，謠其事為存孤記。修鄞縣錢湖徬。值上南巡，召見，素知其在刑部有能名，賜綺貂。尋以失察屬吏不職罣議，仍以道員用。授督糧道，卻餽金，漕政肅然。時訛言妖人翦發，蕭山捕僧了凡等四人，誣服，夢說平反之。後或言事由浙見，解京訊治無驗，抵妄捕者罪，以夢說輕比，降秩。修餘杭南湖堤。署嘉興、嚴州、處州、湖州諸府，復原官。夢說官浙十二年，所至有聲。尋乞歸。

介錫周，字鼎卜，山西解州人。康熙六十年進士。雍正初，授貴州畢節知縣。烏蒙土司叛，督運軍糧，遇逆苗，徒役欲棄糧走，錫周厲聲曰：「失糧法當死，犯苗亦死。死法毋寧死賊！」策馬徑前，千夫擁糧而進，逆苗眙愕，鳥獸散。遷平遠知州。烏蒙惈夷復叛，川、滇苗、惈應之。錫周先往撫大定苗，平遠得無患。十三年，擢大定知府。古州苗亂，陷黃平、清平，驛路俱梗。塘兵妄報土酋安國賢通古州苗，剋期犯貴陽。大吏發川兵將至，國賢轄地九百里，眾惶駭。錫周甫蒞郡，立召國賢至，諭以禍福。國賢伏地陳無交通古州狀，錫周曰：「汝率眾苗就撫，我以百口保汝不死，且止川兵。」時丹江亦被圍，乃請以川兵往援，丹江圍解而大定安堵。

南籠民王祖先素無籍。以書符惑眾，播為逆詞。又粵西儂人王阿耳為寨長王文甲所執，竄入苗寨，誣文甲將糾合冊亨諸寨叛。二獄同時起，株連千餘人，南籠獄不能容。滇、粵錯壤，寨苗多逃。錫周奉檄往會鞫，蔽罪悉當，釋文甲及系累者，逃亡並歸，邊境以靖。攝貴東道，筦糧運。時軍興，歲餽餉金二百四十餘萬兩、米八十餘萬石，調馬三千、夫五千，麕集鎮遠，漫無紀，夫縻廩食，馬累裏戶；復於上游南籠諸府役民夫加運九站，下游銅仁諸府則增雇調二千人助役。錫周畫三策：以馬設臺站，運凱里、丹江諸路；夫按期日運臺拱諸路，楚、粵米皆由水運；分清江及古州、都江兩路，輓輸迅速，糧乃集。上游之加運，下游之調夫，皆止之，省帑數十萬，民間亦減勞費之累。補貴西道，調糧道。兵米折色，不收餘羨，兵民交頌之。乾隆中，擢按察使。

錫周在黔中久，吏治、風土、民苗疾苦皆熟習，蒞之以誠，慎刑獄，興教化。性素耿介，不諧於時，以老乞休。上念其勞勩，召入覲，授太僕寺少卿。閱三年，告歸。

方浩，字孟亭，安徽桐城人。雍正八年進士，授山西太原知縣。嘗知隰、平定二州。隰民有茹素號為大乘教者，浩召至庭，啖以酒肉，人莫知其故。其後逮捕大乘教人連數郡，而隰民獨免。平定旱，奸民煽譁呶求糶，捕渠魁一人置之法，餘悉不問。遷潞安知府。會上西巡，取道澤、潞，吏平道，及道旁民田。浩以鑾輿未出而民廢耕作，非上愛民之意，令耕如平時。民得收穫，而事亦治。擢江西廣饒九南道按察副使，兼攝九江府事。歲旱，米商未至，他郡縣乏食，大吏檄運倉糧往濟。浩以郡民咸待食，而移粟他往，恐生事，請獨輸九江倉，而屬縣停運，違大吏意。未幾，安仁以阻運成大獄，大吏以此重浩。旋調吉南贛道。奸民據險為亂，馳詣捕緝。比大吏至，謀主已就擒，其敏捷如此。坐事罷，循例復職。方需次吏部，以疾卒。

金溶，字廣蘊，順天大興人。雍正八年進士，以刑部員外郎擢山東道監察御史。高宗即位，詔求直言，溶上疏言安民五事：一曰開墾之地緩其升科；二曰帶徵之項宜加豁免；三曰關稅正額之外免報盈餘；四曰州縣殿最首重民事，不以辦差為能；五曰巡狩之地崇尚樸素，不以紛華取媚。當是時，上命翰詹科道各進經史摺子，溶又上疏曰：「頭會箕斂以裕囊櫝者，匹夫之富也；輕徭薄稅使四海咸寧者，天子之富也。易卦：損下益上，上益矣而反名損；損上益下，上損矣而反名益。蓋謂百姓足君孰與不足，百姓不足君孰與足，聖人制卦之意可深長思也。」乾隆九年，湖廣總督孫嘉淦因徇巡撫許容奪職，命修順義城。溶上疏論曰：「賞罰者，人主御世之大權。臣工有罪，有罰鍰一例，因其素非廉吏，使天下曉然知所得者終不能為子孫計留也。孫嘉淦操守不茍，久在聖明洞鑒之中，而罰令出貲效力，恐天下督撫聞之，謂以嘉淦之操守，尚不免於議罰，或一不得當，而罰即相隨，勢必隳廉隅預為受罰之地。是罰行而貪風起，不可不慎也。臣為嘉淦所取士，不敢避師生之嫌而隱默不言。」奏上，部議奪職。

未幾，特起為福建漳州知府。漳俗強悍，胥吏千餘交結大吏家奴，勢力出長官上。有吳成者，設局誘博，擒治之，民稱快。華葑村距縣治二百里，康熙時嘗議設縣丞，以不便於胥吏，格不行。溶復以請，布政使文不下府而直行縣，溶大怒，嚴訊縣胥，得其交通狀，乃詳請治罪而設官。其父老嘆曰：「微金公，吾儕奔馳道路死矣！」十三年春，閩省旱，斗米千錢，大府檄溶平糶。溶勸富家出糶，給印紙令商人赴糴；又請寬臺灣米入內地之禁；民情帖然。其他脩文廟樂器，增書院膏火，皆次第舉行。遷臺灣道。補陜西鹽驛道。署布、按兩司事。調浙江糧道，與巡撫陳學鵬牴牾，學鵬論溶迂緩不任事，原品休致。卒，年七十三。

張維寅，字子畏，直隸南皮人。乾隆元年進士，授戶部江南司主事。江南賦役甲天下，支銷留解，端緒毛櫛。維寅綜覈精密，猾吏不能欺。遷吏部員外郎，考選監察御史，補掌貴州道。劾奏閩督誘人受賕而坐之罪，失政體，上是之，為通行飭戒。簡雲南迤東道，至，改補驛鹽。滇鹽無成法，維寅一一調之，使井官、煎戶、運夫、鋪商無偏累，滇人稱便。歲節縮歸公銀七千兩。以前官累，左遷知府。於時東川官設牛馬站，通百色，銅往鹽返，謂可省費。既奏行，而路險阻，車摧折，牛馬多死，銅鹽耗失。維寅奉勘得實，以事不可已，請夷路用車，險雇夫役，貲出爐息，無溢費，且不擾民，從之，獲濟。署鶴慶、永北，補臨安，調首郡，兼楚雄。值地震為災，躬勘鶴慶、劍川、浪穹、麗江、昌門賑，活災氓每數萬計。遷督糧道，整頓銅廠，代償前官虧帑，待罪得脫。調浙江鹽道，未數月，調福建汀漳龍道。閩俗獷悍，痛懲以法，擒巨猾，散夥黨，健訟鬥狠之風為息。察冤決疑，人稱神明。舉卓異，入覲，上獎慰甚至。復之官，病卒。

顧光旭，字晴沙，江蘇無錫人。乾隆十八年進士，授戶部主事。晉員外郎，主鹽筴，兩淮解銀，輒掛欠百之十五。光旭謂：「各省庫平皆部較頒，何獨兩淮歷久如是？是銀庫多索也。」白於長官除免之。擢御史。二十四年，直隸、山東大水。次年春，疏曰：「上年兩省災，截漕發帑加賑。近見流民扶老攜幼入京，春來尤甚。五城米廠飯廠人倍增，詢之，近京數百里，毀屋伐樹，賣男鬻女，老弱踣頓，不可勝計。耳目所及如此，其外可知。伏思救荒無奇策，惟督撫及有司親民之官實心實力方克有濟。各州縣未嘗不施賑，或委任佐貳，或假手胥吏，或設廠遠離村鎮，窮民奔走待食，或得或不得。良法美意，一入俗吏之手，沾實惠者十不及五。一二賢有司撫循周至，則他境流民聞風畢集，轉難措手。此督撫不能真實愛民，下亦以應付塞責，一切皆屬具文。請敕下隨地撫綏，毋致流移失所。疏導積水，以工代賑，借給牛種，以資耕作。有流民有礦土，尉即重治督撫州縣之罪。來京饑民，已領廠賑。一年之計，在於東作。無力自回者給貲遣送，其本籍無倚賴者歸大興、宛平安輯，勿令棲流無著。又每遇水旱，司、道、府親勘，先以供應煩州縣，所委佐貳，亦滋擾累，請嚴參重處。」奏入，上善之。命赴京畿察勘，疏消文安、大城積水。樂亭民擁閧縣門，撫定之，馳章請加賑。歷寶坻、灤州，盧龍，兩月竣事。遷給事中。

尋出為甘肅寧夏知府，調平涼。三十五年，大旱，請賑，初為上官所格。光旭親察災戶，亟發銀米，煮粥以賑，鄰縣饑者率就之。時災黎鬻妻子，道殣相望，光旭巡視山僻，賦詩曰：「輪蹄鳥道羊腸路，溝壑鳩形鵠面人。」又曰：「產破妻孥賤，腸枯草木甘。」誦者感動。自夏至次年三月始雨。平涼、隆德、固原、靜寧各設粥廠二，饑民日增。慮入夏疫作，給每口兩月糧，遣使歸耕。時已擢涼莊道，總督文綬任以河東賑事，一切錢糧聽支取，知府以下聽調遣。分八路比戶清勘，刊發三連票備考覈。發奸摘伏，官吏惕息。竟事無中飽，民獲更生。

三十七年，金川用兵，文綬調四川總督，疏請光旭隨往，司三路餽餉，署按察使。蜀民失業無賴者，多習拳勇，嗜飲博，浸至劫殺，號為啯嚕子，至是益眾。嚴捕治之，改悔者發為運丁，頗收其用。以秋審失出，罷職，留治糧餉。四十年，金川平，駐西路臥龍關經理凱旋兵十餘萬，帖然無擾。事竣，乞病歸，年未五十。

里居遇災，助賑一如在官時。主東林書院數十年，聚生徒講論道義，繼其鄉顧憲成、高攀龍之緒。著響泉集。

沈善富，字既堂，江蘇高郵人。乾隆十九年進士，選庶吉士，授編修。典江西、山西鄉試。撰制誥，辦院事，纂修國史、續文獻通考，勤於其職。出為安徽太平知府，在官十有六年，尤盡心災賑。三十四年，大水，坐浴盆經行村落，得賑者五十萬口。當塗官圩決，密勸富家出糶，禁轉掠，使各村自保。有告某家不糶者，笞之，曰；「汝奉何明令使富家出粟耶？」民乃定。三十六年，泗州水，大吏檄善富往賑之，釐戶口之弊，民受其惠。值大疫，設局施藥施瘞，絕葷祈禳。前後課屬縣種柳數百萬株，官路成陰。埋暴十餘萬棺。時傳妖人割發，搜捕令下，諸郡騷然，獨太平不妄捕一人。兄弟訟，察其詞出一手，杖主訟者。兄弟悔悟如初。師弟互訐陰事，取案前文卷盈尺火之。曰：「爾詞必有稿，可上控郡守焚案，不汝靳。」兩造皆泣，訟乃息。貴池有爭地訟於部者，視舊牘，得成化二十一年閏四月官契，念愚民安知閏，檢明史七卿表，得是年閏四月文，據以定讞。

四十六年，擢河東鹽運使。鹽池受淡水，歉產，商運蒙古鹽多勞費。及鹽產復盛，弊多商困。善富曰：「鹽池自古為利，不當廢革。若聽民自販，必致蒙鹽內侵。商人之力，不患寡，患不均。其弊有三：奸商棄瘠據肥，一也；費浮地遠，伙攫其利，二也；僉代之期，貧富倒置，三也。」乃總三省引地為三等均之。復以道路遠近順配為五十六路，鬮分簽掣之，於是賂絕弊清。後乾隆末廢商運，蒙鹽果內侵，至嘉慶十一年，仍復舊制，皆如所預計。所至興學愛士，人文蔚起。以母老乞終養，居鄉多善舉。著味鐙齋詩文集。

方昂，字坳堂，山東歷城人。乾隆三十六年進士，授刑部主事，累晉郎中。會秋讞更新例，凡金刃殺人，概為情實。昂分別其輕重，固爭不得，後高宗特旨改正。坐是為同僚所忌，淹滯十年。又數上書與長官爭，長官慍之，卒重其人。以薦出為江西饒州知府。安南阮光平入覲，驛傳所經，多飾供帳。昂曰：「國家以威德服四夷，非言誇以靡麗。」戒所屬勿與。擢江蘇蘇松道，已受代將行，營弁緝鹽，波及良善，眾洶洶不平。營弁以民變告，且徵兵，昂曰：「新守與民未習，民勿信。」自出曉諭，捕倡首者置法，申請上官褫營弁職，事即定。至任，有尼之者，遂謝病去官。

病痊，復出署松太道。閩，廣洋盜竄入吳淞，總督、巡撫、提督會師於寶山。昂建議曰：「衢山與大小羊山，江、浙之分界，港汊叢雜，盜船隨處可寄椗。一得風潮之便，倏忽出沒，猝不及防。當其乘風而來，迎擊之時，彼順而我逆；及其趁潮而退，追擊之，則我後而彼先：是使盜常憑勝勢也。請於要隘多設伏，俟其至，則縱使過，而躡其後；遇其退，則扼不使前，以待後隊之追剿。盜雖黠，無能為也。」從其議，盜果大摧。補江寧鹽巡道。緝訟師，剔衙蠹，戢強暴，弭盜賊，尤以砥礪風俗為先，屏絕酬酢。同官聞其風採，咸重之。嘉慶三年，擢貴州按察使，八閱月，遷江寧布政使。未久，以病乞歸。

昂剛勁勤職。其歸也，上曰：「此人可惜！」尋卒。

唐侍陛，字贊宸，江蘇江都人，巡撫綏祖孫。乾隆中，以廕生授南河山盱通判。歷任宿虹、銅沛、里河、外河同知。以治河績考最，擢湖北鄖陽知府，母憂去官。四十七年，服闋，會河決青龍岡，屢築屢圮，大學士阿桂督治，以侍陛習河事，疏調赴工。阿桂方與總河議改河之策，決計於侍陛，侍陛曰：「今全河下注，非土埽所能當；欲逆挽歸正道，難矣。但於南岸上游百里外開引河，則不與急流爭，其全勢易掣。以逸待勞，此上策也。」於是定計開蘭陽引河，至商丘歸正河，以侍陛總其事。工成，被詔嘉獎。

擢開歸道。時新引河堤初成，溜逼甚險，復於儀封十六堡增開引河。夏汛水至，果分為二派：一由新引河，一由儀封舊城之南達所增引河。又於毛家寨增築月堤，睢汛七堡建挑水壩，水勢乃暢下，無潰決。五十三年，署彰衛懷道。測河勢將有變，請於銅瓦廂大堤後增築撐堤，總河蘭錫第以無故興大工難之，固請乃可。次年夏，銅瓦工內塌，勢岌岌。總河李奉翰新至，視河、曰：「奈何？」侍陛曰：「待其塌多，必大決。今當於堤之下口新築撐堤內掘開數丈，使水回溜而入。入必淤，淤則大堤撐堤合為一。河直注之力已殺，堤乃可保。」從之，堤合險平。錫第曰：「君之出奇制勝者，在前之預築撐堤也。」

侍陛前官銅沛時，亦用放淤平險之法；又在宿虹時，夏家馬路黃、運交逼，里河淤淺，水將沒堤，效黃河清水龍法，疏其淤而堤安；於徐州城外增築石工，石磯嘴增爛石，城乃無患。衛河水弱，漕艘不利，掘地引沁挾濟以助衛。其應變弭患多類此。嘗論治河之道曰：「河行挾沙，治法宜激之使怒而直以暢其勢，曲以殺其威。無廢工而不可偪，無爭土而不可讓。守此岸則慮彼岸，治上游則慮下游。」世以為名言。尋補山東運河道，調兗沂曹濟道。以失察，左遷。遂乞病歸。

侍陛歷官皆有聲，有功於河、淮者為多。先是南汝光道張沖之以治河著。

沖之，字道淵，順天宛平人。雍正初，以諸生舉孝廉方正，授工部主事。遇事奮厲，於總理果親王前持議無避忌。各行省奏追虧帑積數千萬，牘冗無實，請分別覈免之。尋以事被謫。乾隆初，復原官，改刑部。累遷戶部郎中。治事平恕。二十六年，擢河南南汝光道。是年秋，河決楊橋，大學士劉統勛、兆惠奉命往塞之，調沖之襄河事。時徵秸，價騰至一莖兩錢，既大集，河員猶以多備請，官吏在事者群附和之。沖之曰：「計工需料若干萬，今已贏矣。災民搜括脂髓來供用，忍復乘以為利耶？」亟白使臣，請及時楗塞，期以某日合龍，當有餘料若干萬，力持其議。卒聽沖之減徵秫稭六千萬、麻六百萬，即責沖之董其役，果如期合龍，仍有餘料，殫數給還，以紓民力。巡撫胡寶瑔喜曰：「吾為國家得一良總河矣！」在官三年，治羅山獄，活誣服者四人；修城工務覈實，有司不得緣為蠹；民德之。以商城獄坐徇庇，奪職，效力軍臺。逾年放歸。

論曰：諸道本以佐布政、按察二使分領郡、縣；乾隆中，罷參政、參議、副使、僉事，道始為專官。士寬等皆觥觥能舉其職，侍陛尤以治河著。觀其所設施，益於國，澤於民，雖古循吏，不是過也。


\end{pinyinscope}