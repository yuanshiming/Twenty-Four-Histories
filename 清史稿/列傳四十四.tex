\article{列傳四十四}

\begin{pinyinscope}
趙國祚許貞周球徐治都胡世英唐希順李麟

趙應奎趙賴李芳述陳世凱許占魁

趙國祚，漢軍鑲紅旗人。父一鶴，太祖時來歸。天聰間，授三等甲喇章京。國祚其次子也。初授牛錄額真，屯田義州。從征黑龍江。取前屯衛、中後所。順治初，從征江南，克揚州、嘉興、江陰，皆有功。世職自半個前程累進二等阿達哈哈番。歷官自甲喇額真累遷鑲白旗漢軍固山額真。

十三年，加平南將軍，駐師溫州。十五年，授浙江總督。鄭成功犯溫州，國祚督兵擊卻之，得舟九十餘。成功又犯寧波，副都統夏景梅、總兵常進功等督兵擊卻之，奏捷，上以成功自引退，疏語鋪張，飭毋蹈明末行間陋習，罔上冒功。成功旋大舉犯江寧，督兵防禦，事定，部議國祚等玩寇，當奪官，詔改俸。國祚督浙江四年，頗盡心民事。歲饑，米值昂，發帑平糶，並移檄鄰省毋遏糶，民以是德之。十八年，調山東，復調山西。康熙元年，甄別各直省督撫，國祚以功不掩過，解任。

吳三桂反，十三年，起國祚江西提督，駐九江。三桂兵入江西境，命移駐南昌。耿精忠應三桂，亦遣兵犯江西，陷廣信、建昌。國祚與將軍希爾根、哈爾哈齊督兵赴援，精忠將易明自建昌以萬餘人迎戰。師分道縱擊，破賊，逐北七十餘里，克撫州。明復以萬餘人來攻，國祚與前鋒統領沙納哈、署護軍統領瓦岱等奮擊破之，斬四千餘級。十四年，大將軍安親王岳樂請以國祚隨征，報可。十五年，師進攻長沙，三桂兵來犯，國祚擊之敗走。尋命移駐茶陵。十八年，長沙下，從安親王攻寶慶。世璠將吳國貴據武岡，國祚與建義將軍林興珠督兵力戰，砲殪國貴，克武岡。國祚以創發乞休。二十七年，卒，年八十，賜祭葬，謚敏壯。子月襲職，自廣東駐防協領累遷至正紅旗漢軍都統。

許貞，字藎臣，福建海澄人。初為鄭氏將。康熙三年，率所部至漳州降，授左都督，駐九江。尋移贛縣，以荒地畀降兵屯墾，號「屯墾都督」。

十三年，耿精忠反，遣其將賈振魯、曾若千犯贛州，陷石城，圍寧都。廣信、建昌諸山寇應之，州縣多殘破。貞選所部得健卒四百，會游擊周球赴援，敗賊於黃地，斬級千餘，獲甲幟、砲械無算，遂解寧都圍，復石城。未幾，賊犯興國，貞馳剿，多斬獲。進攻雩都、瑞金，戰天華山、李芬江、長樂里，屢破賊，克橋頭、五仙、白奇、田產、江頭、上龍、寶石諸寨，降賊萬餘，出難民三萬有奇。巡撫白色純上其功，詔嘉許，加太子少保。總督董衛國請增置撫建廣總兵駐建昌，即以命貞。貞督兵復宜黃、崇仁、樂安諸縣。精忠使誘貞，貞不發書，械其使以聞，予世職拖沙喇哈番。

時大將軍安親王岳樂駐建昌，精忠遣其將耿繼善、楊玉太、李懋珠等分屯城外麻姑、二聖諸山，岳樂憂之，貞曰：「賊雖多，易與，請先破一砦。」即夕馳攻蕭家坪，破一砦。岳樂乃督兵自吉安進攻長沙，留滿洲兵五百俾貞守建昌。貞所部僅二千，賊詗守兵寡，攻城，分屯城東南從姑山，貞自將銳卒攻之，直上破壘，賊引卻。麻姑山最峻，賊數萬人屯其上，環山立寨。貞休兵數月，時就山麓操演，賊易之，不為備。十五年，春水發，溪澗皆可舟，賊寨隔水為浮橋相屬。貞復引兵操山麓，出不意，督兵直上突賊壘，別將舟載薪焚浮橋，一日破六十餘砦，斬其將揭重信等，其眾殲焉。

繼善屯二聖山，餘眾分屯沙坪、紅門、梓木嶺。貞復休兵數月，當暑，督兵出攻，肉薄，陟崖，大破賊。繼善棄砦走入杉關，師從之，進克金谿、南豐。復進克廣昌，攻瀘溪。瀘溪在萬山中，精忠將楊益茂、林鎮等以四萬人守隘，為之柵。貞督兵陟嶺，援柵以上，焚其壘，遂克瀘溪。懋珠寇南豐，貞赴援，擊賊楊梅巖，斬其將王大耀等，進克新城。十六年，懋珠、玉太走入樂安，副都統尼滿、提督趙賴與貞會師進攻。貞出西路，擊賊白石嶺，復樂安。玉太以六千人來降。韓大任自吉安走入樂安，貞督兵擊之，遇於跌水嶺。一日與八戰，走寧都，立木城都湖塹而守。圍之兩月，大任出走，敗之永豐，又敗之黃塘老虎峒，眾死亡略盡；走福建，詣康親王軍前降。

十七年，逐賊廣昌，破藤吊、楓樹二寨。二寨地絕峻，貞駐師永安山與相對，發火器遙擊，焚其寨，乃破之。敘功，進世職拜他喇布勒哈番，擢撫建廣饒吉南六府提督。廣信土賊江機、楊一豹以數萬人屯江滸山，倚險立木城，四出剽掠。貞與總督董衛國分兵進攻，迭克要隘。賊退入雞公山、猴子嶺，復襲破之，斬萬六千餘級。一豹走洪山。十八年，貞復督兵自弋陽雙港進攻，屢挫賊，斬一豹弟一虎及其眾二千四百有奇。機、一豹俱竄走。命貞提督江西全省軍務。十九年，逐賊入江滸山，貞詗賊謀夜劫營，令築壘，兵露刃立垣下，別將伏林中。賊至，見垣內刃如林，驚走，伏發，大破之。一豹、機亦走福建降。

二十一年，自陳乞罷，詔慰留。尋調廣東提督，朝京師，上褒勞備至，加拖沙喇哈番。貞蒞粵十四年，造哨船，設塘汛，晝夜巡邏，盜賊屏跡。三十四年，卒，贈少傅，賜祭葬。

貞和易，謙抑不伐。馭軍嚴整，戒所部毋淫掠。收城邑，他將議攻山砦，貞曰：「寇亂方烈，民結寨自保，非盡盜也。」止勿攻，全活甚眾。江西民甚德之。

周球，字季珍，江南來安人。順治十二年武進士，授廣州衛守備，署南贛營都司，管游擊事。石城陷，總兵劉進寶遣球赴援，與貞合兵擊賊寧都。民避亂紅石崖洞，賊積薪洞口，將舉火焚之。球兵至，賊走，民以得全。既克石城，復與貞援興國，球破南安土寇，克崇義、上猶境中諸寨，除游擊。復與游擊李天柱援會昌，破賊。康熙十四年，叛將陳升引精忠將郭應輔等陷龍泉，球與天柱破黃土關，克龍泉。逐賊，升自林中出誘戰，伏起，球督兵奮擊，大破之。攻左安口，陟自險徑，砲殪升。十五年，贛州增城守兵，球授參將，管副將事。被巡撫佟國正檄援信豐，破黃士標、王割耳等。十六年，援會昌，戰五里排。語詳國正傳。敘功，加都督僉事。復從貞擊破韓大任。大任既降，球與游擊唐光耀督護降卒至福州。復被大將軍簡親王喇布檄，以二千人從征湖南，守安仁，援永興，立營雞公山，屢破賊，加右都督。十八年，擢太原總兵，進左都督。調漢中，再調真定。二十二年，卒，贈太子少保，賜祭葬。

徐治都，漢軍正白旗人。父大貴，事太宗，援牛錄額真，兼工部理事官。師攻錦州，戰松山、杏山，克塔山，取中後所、前屯衛，皆在行間。順治間，從征太原，自河南徇江南。累遷刑部侍郎，兼梅勒額真。駐防杭州，領左翼。徇福建，攻海澄，還定舟山。累功，授世職三等阿思哈尼哈番，加太子少保。卒，謚勤果，賜祭葬。

治都，初授佐領，兼參領。康熙七年，擢直隸天津總兵。八年，調湖廣夷陵。吳三桂反，十三年，陷沅州，治都率師赴援。時四川文武吏附三桂，叛將楊來嘉、劉之復應之。治都妻許聞鄰境兵民皆從逆，權以治都令約束將弁，撫慰士卒，並脫簪珥勞軍。會上命治都還守夷陵，來嘉、之復以舟師來攻。治都督兵水陸防禦，擊卻之。來嘉據南漳，分路出犯，治都與襄陽總兵劉成龍會師合擊，所斬殺過半。敘功，加左都督。十五年，來嘉復以舟師來攻，治都循江堵截。總兵廨瀕江，寇舟逼廨，妻許督兵與戰，中砲死。總督蔡毓榮、提督桑額疏聞，具述治都忠奮不顧家狀。十八年，擢提督，以胡世英代為總兵。

賊將王鳳岐據巫山，上命治都戒備。治都練水師，修五板船百，令世英領之；而與成龍督兵出歸州、興山、巴東，扼形勢，相機進剿。十九年，師次巫山，來嘉、鳳岐以萬餘人拒守。師奪隘，賊突出，治都揮刃力戰，來嘉棄馬越山走，擒鳳岐，斬三千餘級，克巫山。進向夔州，夔州賊將劉之衛、瞿洪升以城降。叛將譚弘遣其子天秘、族人地晉、地升詣軍前請降，繳敕印。上命治都還守夷陵。弘復叛，陷瀘、敘二州。治都與鎮安將軍噶爾漢督兵溯江上，分軍為三隊擊賊，進克下關城。二十年，進向雲陽，屢敗賊。時弘已死，天秘走萬縣。治都復進復梁山、忠州。敘功，進四級。

二十七年，湖廣督標裁兵夏逢龍作亂，據武昌。治都督兵赴剿，至應城，與賊遇，力戰卻之。遂駐師應城。賊萬餘環攻，治都分兵內外夾擊，賊大潰，奔德安。逢龍乘北風聯巨艦二十順流下，見治都水師嚴整，不敢攻，乃登龍川磯攻陸師。治都督兵迎擊，晝夜鏖戰，斬殺殆盡。逢龍合餘眾泊鯉魚潦，治都令諸將鄭興、楊明錦防賊登陸，而自將水師循江發火器焚賊舟。逢龍再攻陸師，復戰卻之，斬七百餘級，餘多赴水死。其將胡耀乾等以武昌降，逢龍走黃州。振武將軍瓦岱督八旗兵至，黃岡諸生宜畏生擒逢龍以獻，磔於市，亂乃定。捷聞，賜孔雀翎，予世職拖沙喇哈番。

治都師未還，桃源土寇萬人傑為亂，治都妻孔督兵剿平之。三十二年，朝京師，賚御用冠服。三十三年，詔嘉治都功，用孫思克、施瑯例授鎮平將軍，仍領提督事。三十六年，卒，贈太子少保，謚襄毅，賜祭葬。

治都在湖廣十八年，整飭軍紀，民感其惠，為立祠以祀。

胡世英，字汝迪，安徽歙縣人。初從福建總督李率泰軍。累功至參將。康熙元年，遷湖廣督標中軍副將。十二年，擢副總兵，守荊州。吳三桂反，總督蔡毓榮檄為中軍。十四年，大將軍順承郡王勒爾錦自荊州渡江擊三桂，世英以四百人為前鋒。師集圍合，賊援至，沖我師，斷為二。世英張左右翼略陣，度師已畢濟，乃分騎隊逆戰，人持二炬，賊驚不敢逼，徐引還。十六年，常、澧諸郡饑，三桂將吳應麒屯岳州，糶倉穀以為利。世英密令人市焉，白勒爾錦乘賊饑督兵水陸並進。世英為前鋒，棹小舟直抵巴陵，溯風而戰，偪岸且近。世英呼而登曰：「得城陵磯矣！」師畢登，破賊壘。十八年，應麒走，城民迎師入。勒爾錦請設隨征四鎮，世英授後路總兵，尋調夷陵。十九年，從治都克巫山，擒鳳岐，進取重慶。以病還夷陵，未幾卒。

唐希順，甘肅武威人。自行伍補涼州鎮標把總。康熙十三年，王輔臣叛，希順從總兵孫思克進剿河東，轉戰有功。十五年，從圍平涼，破賊虎山墩，希順奮勇爭先，手足被傷。敘功，予參將銜，管提標千總。尋遷守備，偕參將康調元攻復階州、文縣。

十九年，勇略將軍趙良棟征四川，調希順從軍，遷四川川北鎮標游擊。時吳世璠將胡國柱等踞關山大象嶺，良棟軍由雅州進剿，復榮經。賊退入箐口驛，分兵扼周公橋、黃泥鋪諸隘，結五營守險。希順從總兵李芳述及調元等進攻土地橋，連破其壘。抵橋口，選步兵千，由間道穿山箐，自山頂下攻。會橋口兵夾擊，賊潰遁。乘夜追襲，次日，復敗賊於黎州，克其城，追至大渡河，奪渡口三，遂復建昌。其冬，從良棟自金沙江下雲南，敗賊於玉皇閣、三市街。二十二年，敘功，予左都督銜。累遷臺灣水師副將。三十二年，擢貴州威寧鎮總兵。

三十五年，聖祖親征噶爾丹，命希順隸西路進剿。自貴州率親丁百，馳抵寧夏。大軍已出塞，希順兼程進，與孫思克軍會，破噶爾丹於昭莫多。敘功，予世職拖沙喇哈番，擢四川提督。疏言：「川省幅員遼闊，蠻、苗雜處，水陸交錯。提標三營，請視各省提標例，營設兵八百。川省額兵三萬六千，臣清釐積弊，兵額充足。即於原額內酌量營汛緩急抽調。提標兵雖他移，餉仍其舊。標下將備等官，材技優長，弓馬嫺熟，又諳蜀中地利。請如松潘、疊溪等營保題事例，擇員題補。」允之。

打箭爐舊屬內地，上以西藏番部嗜茶，許西藏營官在打箭爐管理土伯特貿易事。三十九年，營官喋巴昌側集烈為亂，侵據河東烏泥、若泥、嵐州、善慶、擦道諸處，戕明正、長河西土司蛇蠟喳吧。總督錫勒達奏請移化林營參將李麟督兵捕治。賊復攻圍烹壩、冷竹關，希順檄各路兵赴化林，密疏聞。上命侍郎滿丕統荊州滿洲兵進剿，並詔希順相機行事。蠻兵五千餘，立營十四，在磨西面及磨岡等處。希順雪夜渡瀘水，分兵三路進攻：一自子牛攻哪吒頂，一自烹壩攻大岡，一自督兵出咱威攻磨西面及磨岡。別遣兵自頭道水登山，馳下夾攻。戰五日，各路俱捷，殲蠻兵五千餘，斬喋巴昌側集烈，遂復打箭爐，喇嘛、番民俱降。尋抵木鴉，番目錯王端柱等繳敕印，歸附喇嘛、番民萬二千餘戶。捷聞，詔嘉獎。尋疏陳善後事，並允行。未幾，以病乞休，命解任調理。四十七年，卒，予祭葬如制。子際盛，襲職，入籍四川。

李麟，陜西咸陽人。自行伍從勇略將軍趙良棟下雲南。敘功，以都司僉書用。康熙三十五年，從振武將軍孫思克擊噶爾丹於昭莫多，大敗之。累遷四川化林營參將。三十九年，昌側集烈作亂，麟奉檄移兵渡瀘，招安咱威、子牛、烹壩、魁梧四處。尋提督唐希順令麟順瀘水至哦可，出磨西面後，夾攻磨岡。麟軍夜迷失道，比明，反出磨西面前，遂攻蠻營，奪磨西面。打箭爐平。希順追劾麟避險就易駐咱威，致失烹壩；又進兵迷道，誤軍機。詔總督錫勒達及滿丕等訊鞫，以有功免治罪。累擢登州總兵。

五十七年，策妄阿喇布坦擾西藏，命麟選精兵百，自寧夏赴軍前。五十九年，詔都統延信為平逆將軍，率兵進藏，以麟參贊軍務。尋令護送第六世達賴喇嘛進藏，至沙克河，賊乘夜襲營，擊敗之，連敗賊於齊諾郭勒、綽瑪喇等處。西藏平，麟率兵自拉里凱旋。六十年，授陜西固原提督。雍正元年，遷鑾儀使。追敘平藏功，加右都督，予世職拖沙喇哈番。以老致仕。尋卒。

趙應奎，河南商丘人。少入伍，從恭順王孔有德征湖南、廣西，俱有功。累遷至湖廣施南副將。

康熙十三年，吳三桂陷長沙，調應奎為江西袁州副將。袁州地逼長沙，又有棚寇，與三桂兵句連。應奎以所部兵力弱，斥貲增募，並家丁助戰，擒斬賊渠硃益吾等。尋自慈化進剿黃塘、楚山、上慄市，屢敗賊。總督董衛國請設袁臨鎮，即以應奎為總兵官。三桂遣賊犯袁州，應奎力守。未幾，其將硃君聘等以數萬人自萍鄉來犯，應奎敗之西村，斬萬五千餘級。分兵趨萬載，斬其將邱以祥等，復其城。三桂使誘降，應奎令子衍慶呈部，部議加應奎左都督，衍慶署都司僉書。尋降敕嘉其忠藎，予世職拜他喇布勒哈番。十四年，遣游擊楊正元剿棚賊於分宜、新喻，擒斬甚眾，盡毀其巢。三桂將揭玉卿犯萬載，遣游擊陳素綸等敗之，斬級千餘；又敗之於白良。三桂將黃立卿復以三桂書誘降，應奎令子衍祥呈部，部議加應奎軍功一等，衍祥授鴻臚寺少卿。十五年，遣游擊李顯宗等逐三桂兵至仙居橋、沙溪、湖塘，皆敗之。三桂兵復結瀏陽諸寇陷萬載，應奎進剿，賊截龍河渡口，夾岸迎拒。應奎督兵渡河，先斬守口賊，直入其壘，賊大潰，追斬無算，復萬載，詔嘉獎。尋授三等阿達哈哈番。

十七年，上以江西已定，命應奎統本標官兵移鎮茶陵、攸縣。疏言：「自三桂反，袁州密邇湖南，臣率孤軍征剿，上游幸獲安全。但彼時兵力苦單，漕運亦匱，臣捐貲贍養親兵，或自備馬匹，或獎以虛銜。嗣戶部侍郎溫岱奏見臣督親丁防禦，蒙恩給臣所養健丁千人步戰兵餉，令臣量為設官管轄。惟兵丁既叨餉餼，而所設管轄官未議實授。今臣移駐茶、攸，僅率標兵二千六百，現奉征南將軍穆占、定南將軍華善調往酃縣千四百人。健丁一營，隨臣左右。仰冀天恩，各予實銜，開支實俸。」詔從之。未幾，賊犯永興，敗之。十八年，從大將軍簡親王喇布復祁陽、新寧。大將軍安親王岳樂檄剿賊武岡州楓木嶺，敗三桂將胡國柱等。尋偕貴州提督趙賴攻克龍頭山、泡洞口、瓦屋塘、雲霧嶺、五子坡諸寨。三桂將馬寶敗遁，追擊之，復會同、黔陽等縣。未幾，建義將軍馬承廕以柳州叛，從簡親王率兵討之，承廕降。

二十一年，命以提督充廣西左江鎮總兵。敘功，進二等阿達哈哈番。疏言：「臣昔任思南副將，深知左江為滇、黔門戶，接壤交南，環以僮、瑤，土司不時反覆。鎮標額設四營，共兵三千有餘，多從逆歸命者，習成驕悍。臣標健丁一營，半系親屬，久經訓練，請率赴新任，以資鈐壓。」從之。未幾，以病累疏乞休，詔輒慰留，命衍祥馳驛歸省。應奎卒，贈太子少保，謚襄壯。

趙賴，漢軍正藍旗人。父夢彩，事太宗，以監修福陵，授世職二等阿達哈哈番。賴襲職。從謙郡王瓦克達征叛將姜瓖，以功進一等，並兼拖沙喇哈番。擢正藍旗漢軍副都統。康熙十三年，從大將軍順承郡王勒爾錦討吳三桂，擢貴州提督，統兵駐九江，調江西。韓大任陷吉安，賴率兵擊敗之。復調湖南，從簡親王喇布剿賊衡山，復衡州府。迭克耒陽、祁陽等縣。敗三桂將吳國貴等，復武岡。十九年，從大將軍貝子彰泰、將軍蔡毓榮進攻貴州，迭克賊寨。敗馬寶於洪江，復黔陽，旋自沅州趨鎮遠，復黎平、銅仁、思州、思南等府。偕將軍穆占敗三桂將高啟隆、夏國相等，復平遠府。大軍進征雲南，詔賴留鎮貴州，擢正藍旗漢軍都統。以老乞休。三十一年，卒。

李芳述，四川合州人。初入伍，隸貴州大定總兵劉之復標下。剿水西土司安坤有功，授千總。

康熙十三年，吳三桂反，之復從逆，脅芳述往湖北，據夷陵、巴東關隘。芳述脫走，留四川，其妻子在大定。越五年，乃得取妻子至敘州。吳世璠加芳述偽總兵，令自巫山襲鄖、襄。芳述留重慶。十九年，勇略將軍趙良棟進取成都，芳述遣人赴軍前呈繳偽劄，率重慶、瀘州、敘州所屬州縣文武吏降。良棟令芳述撫永寧，即移軍駐守，修繕城垣。甫竣事，世璠將毛友貴等以數萬人來犯，芳述迎擊，賊卻走。尋以悍卒數千偪城，夜樹雲梯攀堞，芳述督兵鏖戰，斃賊千餘，斬友貴於陣。世璠將胡國柱、王邦圖等以顯武將軍印招芳述，芳述封送良棟。良棟以聞，詔授隨征總兵。

未幾，賊陷仁懷、合江。芳述移兵守敘州，擒賊諜，斬以徇。賊來犯，芳述壁城外真武、翠屏諸山，賊不得逞，潛退馬湖，謀出木川、犍為襲成都。芳述言冋知之，先率兵至犍為扼其沖，大破賊，躡擊至新增黃茅岡，斬殺過半。降其將夏升、羅應甲等，拔被掠民二千有奇。擢西寧總兵官，仍從征雲南。二十年，良棟令為前鋒，自洪雅、榮經二縣出大象嶺之左，敗賊關山。時國柱踞建昌，聞關山、大象嶺俱失，棄建昌走雲南。芳述渡金沙江，會良棟軍取雲南，奪得勝橋，拔其東西二營，遂克雲南。

三十一年，遷貴州提督。四十年，雲南總督巴錫疏劾游擊高鑒，語連芳述徇隱，芳述亦疏訐巴錫，上遣侍郎溫達往讞。芳述應奪俸，免之。四十二年，湖南鎮筸紅苗作亂，芳述移兵會剿，深入苗地，平塘山及葫蘆、天星諸寨。疏言：「貴州苗、民雜處，控制尤在得人。保題武職，請以久任苗地、熟悉風土者揀選題補。」詔允行。四十五年，詔獎「芳述久鎮邊境，馭軍有法。現今舊將，罕與比倫」。特加太子少保，授鎮遠將軍。四十七年，卒，贈太子少傅，謚壯敏，賜祭葬。

陳世凱，字贊伯，湖廣恩施人。初附明桂王，為忠州副總兵。順治十六年，川陜總督李國英駐師重慶，世凱來降，授副將銜。康熙十年，李自成餘黨劉一虎等以數萬人犯巫山，世凱擊卻之。尋從國英進剿，以功加總兵銜。十一年，授杭州副將。

十三年，耿精忠反，浙江總督李之芳駐師衢州，令世凱援金華。甫渡江，聞寇犯龍游，即遣兵馳擊，通衢州餉道。既至金華，精忠將閻標自永康、武義來犯，世凱與副都統沃申御之，發砲擊賊。既，復與總兵李榮逐賊湯溪，分兵出賊後，而自當其前，獲所置監軍道徐福龍等。精忠將陳重自東陽、葉鍾自浦江先後來犯，與副都統瑪哈達、石調聲督兵擊之敗走。援義烏，破精忠將周彪。敘功，授溫州總兵，加都督僉事。精忠將徐尚朝以數萬人逼金華，世凱出城南十二里與戰，寇甫集，大呼陷陣，寇潰奔，逐北十餘里，殺傷過半。尚朝與精忠將馮公輔合，得五萬人，據積道山，立木城石壘。世凱乘大霧進兵，破木城，斬級萬餘，尚朝敗走。

大將軍康親王傑書師進次金華，令世凱及瑪哈達、榮規處州。十四年，世凱復永康，進攻縉雲，擊破尚朝兵，克之。精忠將沙有祥守處州，壘桃花嶺拒守。世凱等師三道入，奪嶺，有祥走，克處州。尚朝來犯，三戰破賊，獲其裨將，斬八百餘級。移師徇松陽，從貝子傅喇塔攻溫州。十五年，精忠將曾養性及叛將祖弘勛以四萬餘人拒我師，世凱與提督段應舉奮擊，獲其裨將。詔傅喇塔進徵福建，世凱以所部從。擊養性得勝山，破其壘。寇舟屯江山，督兵擊之，師行乃無阻，復云和、泰順諸縣。精忠降，世凱還鎮溫州。十六年，加左都督，予世職拖沙喇哈番。屢招降鄭錦將陳彬、劉天福等。二十二年，進拜他喇布勒哈番。朝京師，上獎其績，諭「輯兵愛民，毋以功大生驕傲」，賜鞍馬、裘服。

二十三年，擢浙江提督。上制聖訓十六條，宣諭士民。世凱請令將卒一體講讀，並援引經史依類附注，為書三卷，奏進頒行。又奏春秋祭文廟，宜令武職行禮。下九卿議行。二十八年，復朝京師，命還任，以疾未行，卒。遣內大臣佟國維、侍衛馬武奠茶酒，賜祭葬，謚襄敏。字天培，授都司。累遷至浙江提督。世凱勇敢善戰，所向有功，軍中呼為陳鐵頭。

浙中諸將，佐之芳戡亂者，又有李榮、王廷梅、牟大寅、鮑虎、蔣懋勛。榮，字華庵，廣寧人。黃巖總兵。廷梅，順天人。武進士。自督標中營副將遷平陽總兵。大寅，湖廣人。鎮海總兵。虎，字雲樓，山西應州人。初授南贛鎮標前營游擊。擊李成棟有功，累遷浙江嚴州城守副將。從之芳御精忠，克壽昌。破土寇黃應茂。尋代榮為黃巖總兵。懋勛，浙江臨海人。溫州總兵。謚襄僖。

許占魁，字文元，陜西蒲城人，流寓遼東。順治初，從豫親王多鐸定江南，授陜西陽平關參將。六年，土寇趙榮貴擁明宗人森滏號秦王，聚數萬人犯階州。占魁從間道出碧魚口襲其後，先與定西將軍李國翰、臨鞏總兵王允久期夾擊，大破之。遷山西平陽副將。土寇張武挾硃秀唐號魏王，掠聞喜。占魁與游擊苗成龍等分道搜剿，戰紫家峪，擒秀唐等，斬級百餘。累調直隸紫荊關副將。康熙九年，擢延綏總兵，駐榆林。

十三年，提督王輔臣、副將硃龍俱叛應吳三桂，占魁舉首龍所與逆書，上嘉之，下部議敘，加都督同知。延綏標兵多應調徵四川，龍等窺榆林防守單弱，屢糾眾來犯。占魁遣副將張國彥、孫維統，游擊謝鴻儒、錢應龍等分道堵剿，自督兵擊賊綏德。賊踞城以拒，發砲，斃賊數百。占魁慮賊襲榆林，率維統等還守榆林，令國彥守波羅堡。龍誘波羅營千總劉尚勇等叛，逼國彥，劫奪敕印。國彥闔門自焚死。叛將孫崇雅戕神木道楊三知、知縣孫世譽、守備張光鬥等，遂踞神木，勢張甚。占魁遣子登隆詣闕告急，詔授登隆鴻臚寺少卿，趣將軍畢力克圖、都統覺和托自大同移師赴援。占魁遣維統、應龍等從覺和托擊賊，擒斬無算。復魚河、響水、波羅諸堡，進克神木。畢力克圖復綏德、延安，擒崇雅、尚勇等，悉誅之。國彥、三知等並賜恤，從征將弁敕議敘。

占魁疏言：「王輔臣嗾硃龍竊踞定邊，遂陷綏德、米脂、葭州、神木，賊騎至歸德堡，北距榆林僅二十里。臣集闔城官民誓死守城。嗣因臨洮、鞏昌、延安、慶陽、平涼、漢中、興安、固原相率從逆，榆林一城獨存，餉道隔絕，百姓日食糠秕。臣斥貲購米，計口授食。及大兵既至，道臣高光祉籌措糧需，將士奮勇擊賊，剋期奏凱，危城得安。皆由文武同心，兵民合力。其在城各官勞績，祈敕部覈議，為固守孤城者勸。」上俞之，俱命優敘。占魁進左都督，予世職拜他喇布勒哈番。尋以疾乞罷，溫旨慰留。十六年，擢鑾儀使。占魁復以病辭，允馳驛回籍，仍食俸。卒，贈太子少保，賜祭葬視一品，謚恪敏。子登隆，官至雲南臨安知府。

論曰：順治初，漢兵降，猶分隸漢軍；其後撫定諸行省，設提鎮，置營汛，於是有綠營。以綠營當大敵，建愬定之績，自三籓之役始。蔡毓榮、趙良棟將綠營直下雲南諸行省，以戰伐顯者，如國祚輩，皆彰彰有名氏，而治都、芳述功尤著。貞治屯墾，奮起效績，不煩餉運，蓋更有難能者。腹心爪牙，由此其選矣。


\end{pinyinscope}