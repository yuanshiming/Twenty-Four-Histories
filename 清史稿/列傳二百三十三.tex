\article{列傳二百三十三}

\begin{pinyinscope}
郭嵩燾弟昆燾崇厚曾紀澤薛福成黎庶昌馬建忠

李鳳苞洪鈞劉瑞芬徐壽朋楊儒

郭嵩燾，字筠仙，湖南湘陰人。道光二十七年進士，選庶吉士，遭憂歸。會粵寇犯長沙，曾國籓奉詔治軍，嵩燾力贊之出。贛事亟，江忠源乞師國籓，國籓遣之往，從忠源守章門。是時寇艎集饒、瑞，分泊長江，因獻編練水師議，忠源韙之，令具疏請敕湖南北、四川制戰艦百餘艘。嗣以贛被圍久，船非可剋期造，乃先造巨筏，列砲其上，與陸師夾擊，寇引去。厥後用以塞湖口者即此筏也。湘軍名大顯。論功，授編修。還朝，入直上書房。咸豐九年，英人犯津沽，僧格林沁撤北塘備，嵩燾力爭之，議不合，辭去。

同治改元，起授蘇松糧儲道，遷兩淮鹽運使。庫儲竭，諸軍仰餔淮鹺者數十萬，嵩燾躬自掣驗，配置各營。提督李世忠擁重兵行私鹺，亡誰何，益遣入捕治之，運政乃鬯。明年，署廣東巡撫。寇偪陽山，亟使張運蘭擊卻之。詔安陷，饒平、大埔警，與總督瑞麟遣將防邊，追入詔安城，殺數千人，軍稍振。是時金陵克，罷釐捐議起，嵩燾陳說利害凡千餘言，事遂寢。偽森王侯玉山避匿香港，恃英為護符，官吏莫能捕。嵩燾援公法與爭，執以歸，論斬。而瑞麟遽張其功，以率兵往捕聞，嵩燾力止之，不可。英人大恚，數移牒詰責。

初，毛鴻賓督粵，事皆決於幕僚徐灝。瑞麟繼至，灝益橫。嵩壽銜之，上疏論軍情數誤，劾逐灝，並自請罷斥。事下左宗棠，宗棠言其跡近負氣，被訶責。左、郭本姻家。宗棠先厄於官文，罪不測，嵩燾為求解肅順，並言於同列潘祖廕，白無他，始獲免，至是宗棠竟不為疏辨。嵩燾念事皆繇督撫同城所誤，逾歲解職，遂上疏極論其弊，不報。

光緒元年，授福建按察使，未上，命直總署。擢兵部侍郎、出使英國大臣，兼使法。英人馬加理入滇邊遇害，嵩燾疏劾岑毓英，意在朝廷自罷其職，藉箝外人口也。而一時士論大譁，謂嵩燾媚外。嵩燾言既不用，英使威妥瑪出都，邦交幾裂。嵩燾又欲以身任之，上言：「交涉之方，不外理、勢。勢者人與我共，可者與，不可者拒。理者所以自處。勢足而理直，固不可違；勢不足而別無可恃，尤恃理以折。」因條列四事以進。而郎中劉錫鴻者，方謀隨嵩燾出使，慮疏上觸忌，遏之，比嵩燾覺，始補上，而事已無及。既蒞英，錫鴻為副使，益事事齮齕之，嵩燾不能堪，乞病歸，主講城南書院。

未幾，而俄事棘。崇厚以辱國論死，群臣多主戰，徵調騷然。嵩燾於是條上六事：曰收還伊犁，歸甘督覈議；曰遣使議還伊犁，當赴伊會辦；曰直截議駁，暫聽俄人駐師；曰駐英、法公使不宜遣使俄；曰議定崇厚罪名，當稍準萬國公法；曰廷臣主戰，止一隅見，當斟酌情理之平。上嘉其見確。已而召曾紀澤使俄，卒改約。

嵩燾雖家居，然頗關心君國。朝鮮亂作，法越釁開，皆有所論列。逮馬江敗，恭親王奕等去位，言路持政府益亟，嵩燾獨憂之。嘗言：「宋以來士夫好名，致誤人家國事。託攘外美名，圖不次峻擢；洎事任屬，變故興，遷就倉皇，周章失措。生心害政，莫斯為甚！」是疏傳於外，時議咸斥之。及庚子禍作，其言始大驗，而嵩燾已於十七年卒矣。箸有禮記質疑四十九卷，大學中庸質疑三卷，訂正家禮六卷，周易釋例四卷，毛詩約義二卷，綏邊徵實二十四卷，詩文集若干卷。

其弟昆燾，字意城。以舉人參張亮基戎幕，與宗棠俱。李開方擾湖北，自懷慶折而南，武昌夜半得報，亟調師會鵝公頸。驟遇寇，寇出不意，大擾亂，遂斬開方，殲其軍。報至，亮基始知之，昆燾恆以是自喜。駱秉章撫湘，昆燾從國籓東征，宗棠援浙，軍資並倚之。由國子監助教歷加四品卿。後劉昆討黔苗，昆燾久引疾歸，力起贊軍事。苗將平，又辭去。光緒八年，卒。

崇厚，字地山，完顏氏，內務府鑲黃旗人，河督麟慶子。道光二十九年舉人。選知階州，歷遷長蘆鹽運使。咸豐十年，署鹽政，疏請停領餘引，代銷滯引，依永平低價。會僧格林沁治畿輔水田，又勸墾葛沽、鹽水沽沃鹵地四千二百餘畝。明年，充三口通商大臣。又明年，遷大理寺卿，仍留津與英、法重修租界條約。同治改元，以兵部侍郎參直隸軍事，尋署總督。時葡萄牙遣使入京乞換約，崇厚牒請總署摽勿受。法使哥士耆緩頰，治蒞津，朝命崇厚承其事。次年，諭遏冀州竄匪，坐失機，被責。已而丹使踵葡例，拒如初。復命為全權大臣，訂約五十五條，通商章程九款。自是而荷、而日、而比、而意、而奧，皆遣使求取，並為延款，語具邦交志。復建議設北洋機器局城南分局，城堞砲臺與郡城遙相峙。五年，貸款墾海河北岸，首邢家沽訖臥河村，中洩為渠，闢稻田可五百頃，手訂試墾章程，於是兩岸為沃野。九年，津郡民、教失和，被議。事寧，朝廷遣使修好，命充出使法國大臣，是為專使一國之始，然事畢即返。歷署戶部、吏部侍郎。

光緒二年，署奉天將軍，疏請擇地設官，置寬甸、懷仁、通化三縣，增邊關兵備道，升昌圖為府，改八家鎮為縣，徙經歷駐康家屯，改梨樹城為，徙照磨駐八面城；其通判、知縣並加理事同知銜，兼治蒙民，議行。先後疏論吉林積弊，請辦馬賊，懲聚博，清積訟，覈荒地，除金匪。又以私墾圍場者眾，為懇寬其既往，已墾者量丈升科，未墾者擇地安插，仍留隙地以講武，稱旨。

四年，俄界回寇擾邊，與其外部格爾斯合力禁止。其秋，授出使俄國大臣，加內大臣銜，晉左都御史。明年，赴俄。初，左宗棠進兵伊犁，乘俄土戰爭，要俄人退去庫爾札，俄人多所挾求。至是，崇厚抵利伐第亞謁俄皇達使命，貿然與訂和約：一，自嘉峪關逕西安、漢中達漢口，俄有通商權；一，自松花江至伯都訥，貿易自由；一，自蒙古及天山南北輸入商品，不課稅金；一，自西伯利亞至張家口，歸俄敷設鐵道；一，自陜甘至漢口，既榷常稅，其雜稅概免；一，嘉峪關、科布多、哈密、吐魯番、烏魯木齊、庫車置領事官；一，凡俄國臣民旅華，許攜銃器；一，伊犁城及旁近地，凡俄所有土地及建築物，不在還付例。約成，朝野譁然，於是修撰王仁堪、洗馬張之洞等交章論劾。上大怒，下崇厚獄，定斬監候，以徇俄人請，貸死，仍羈禁。更遣曾紀澤往俄更約，爭回伊犁南路七百餘里，嘉峪關諸地緩置官。

十年，崇厚輸銀三十萬濟軍，釋歸。遇太后五旬萬壽，隨班祝嘏，朝旨依原官降二級，賞給職銜。十九年，卒，年六十有七。

曾紀澤，字劼剛，大學士國籓子。少負俊才。以廕補戶部員外郎。父憂服除，襲侯爵。光緒四年，充出使英法大臣，補太常寺少卿，轉大理寺。六年，使俄大臣崇厚獲罪去，以紀澤兼之。

先是俄乘我內亂，據伊犁，及回部平，乃舉以還我，議定界、通商。崇厚不請旨，遽署押，所定約多失權利，因詔紀澤兼使俄，議改前約。俄以崇厚罹大闢，怫甚。紀澤慮礙交涉，請貸崇厚死，上許之，論監禁。紀澤乃疏言：「伊犁一役，辦法有三：曰戰，守，和。言戰者，謂左宗棠等席全勝之勢，不難一戰。臣竊謂伊犁地形巖險，俄為強敵，非西陲比。兵戎一啟，後患滋長。東三省與俄毗連，根本重地，防不勝防。或欲游說歐邦，使相牽制，是特戰國之陳言耳。各邦雖外和內忌，而協以謀我則同，孰肯出而相助？言守者，則謂伊犁邊境，若多糜巨帑以獲之，是鶩荒遠、潰腹心也，不如棄而勿收。不知開國以來，經營西域者至矣。聖祖、世宗不憚勤天下力以征討之，至乾隆二十二年，伊犁底定，腹地始得安枕。今若棄之，如新疆何？說者謂姑紓吾力以俟後圖。不知左宗棠等軍，將召之使還乎？則經界未明，緩急何以應變？抑任其逍遙境上，則難於轉餉，銳氣坐銷。是今日之事，戰、守皆不足恃，仍不外言和。和亦有辦法三：曰分界，通商，償款其小者也。即通商亦較分界為輕。何以言之？西國定約之例，有常守不渝者，亦有隨時修改者。不渝者，分界是也。此益則彼損。是以定約之時，其難其慎。修改者，通商是也。若干年修改一次。條文之不善，商務之受損，正賴此修改之年可以換約，固非彼族所得專也。俄約經崇厚議定，俄君署押，今欲全數更換，勢所不能。臣愚以為分界既屬常守之局，必當堅持力爭。若通商各條，惟當去其太甚，其餘從權應允，俟諸異日之修改，庶和局可終保全。不然，事機決裂，必須聲罪致討，此戰之說也。廟堂勝算，固非使臣所敢議也。不然，暫置伊犁勿論，此守之說也。是邊界不可稍讓，而全境轉可盡捐，臣亦未敢以為是也。再不然，姑先為駁議，俟不得已時酌量允之，此和之說也。是乃市井售物嘗試之術，非所以敦信義、馭遠人也。蓋準駁貴有一定之計，勿致後日迫於事勢，復有後允之條。今臣至俄都，但言兩國和好，自應遣使通誠。至辨論公事，傳達語言，系使臣職分，俟接奉本國文牘，再行商議。如此立言，庶不至見拒鄰邦，貽國羞辱。臣駑下，唯有懍遵聖訓，不激不隨，冀收得尺得寸之功，稍維大局。」

及至俄，日與俄外部及駐華公使布策等反復辨論，凡數十萬言，十閱月而議始定。崇厚原約，僅得伊犁之半，巖險屬俄如故。紀澤爭回南境之烏宗島山、帖克斯川要隘，然後伊犁拱宸諸城足以自守，且得與喀什噶爾、阿克蘇諸城通行無阻。其他分界及通商條文，亦多所釐正焉。七年，遷宗人府府丞、左副都御史。秩滿，留任三載。

法越構釁，紀澤與法抗辯不稍屈，疏陳備御六策。十年，晉兵部侍郎。與英人議定洋藥稅釐，歲增銀六百餘萬。明年，還朝，轉入總理各國事務衙門。調戶部，兼署刑部、吏部各侍郎。十六年，卒，加太子少保，謚惠敏。子廣鑾，左副都御史；廣銓，兵部員外郎。

薛福成，字叔耘，江蘇無錫人。以副貢生參曾國籓戎幕，積勞至直隸州知州。光緒初元，下詔求言，福成上治平六策，又密議海防十事。時總稅務司赫德喜言事，總署議授為總海防司，福成上書力爭，乃止。八年，朝鮮亂，張樹聲代李鴻章督畿輔，聞變，將牒總署奏請發兵。福成慮緩則蹈琉球覆轍，請速發軍艦東渡援之。亂定，以功遷道員。

十年，授寧紹臺道。法蘭西敗盟，構兵越南，詔緣海戒嚴。寧波故浙東要衢也，方是時，提督歐陽利見頓金雞山，楊岐珍頓招寶山，總兵錢玉興分守要隘。諸將故等夷，不相統攝。巡撫劉秉璋檄福成綜營務，調護諸將，築長墻，釘叢舂，造電線，清間諜，絕鄉導與窺伺。其南洋援臺三艦為法人追襲，駛入鎮海口，復令其合力守御。謀甫定而寇氛逼矣，再至，再卻之，卒不得逞而去。十四年，除湖南按察使。

明年，改三品京堂，出使英法義比四國大臣，歷光祿、太常、大理寺卿，留使如故。未幾，坎巨提來乞師。坎故羈縻回部，自英滅克什米爾，遂為所屬。近且築路貫其境，坎拒之，戰弗勝，乃求援，朝旨使福成詰其故。福成晤英外部沙力斯伯里，詗知其防俄心切，遂與訂定會立坎酋，以釋嫌怨。因具選立本末以上，並陳英、俄互爭帕米爾狀，請趣俄分界，冀英隱助。已而被命集議滇緬界線、商務。先是曾紀澤使英，謀將南掌、拈人諸土司盡為我屬，議未決而歸。至是福成繼之，始變前規，稍拓邊界，訂定條約二十款，語具邦交志。

福成任使事數年，恆惓惓於保商，疏請除舊禁，廣招徠。其爭設南洋各島領事官，尤持正義，英人終亦從之。又以英、法教案牽涉既廣，條列治本治標機宜甚悉。其將歸也，復撮舉見聞上疏以陳，大恉謂宜厲人才，整戎備，濬利源，重使職，為棄短集長之策。二十二年，歸，至上海病卒，優詔賜恤。卒後半載，而中英訂附款，致將福成收回各地割棄泰半，論者惜之。

福成好為古文辭，演迆平易，曲盡事理，尤長於論事紀載。著有庸菴文編、筆記，海外文編，出使英法義比日記，浙東籌防錄。

黎庶昌，字蓴齋，貴州遵義人。少嗜讀，從鄭珍游，講求經世學。同治初元，星變，應詔上書論時政，條舉利病甚悉，上嘉之。以廩貢生授知縣，交曾國籓差序。國籓素重鄭氏，接庶昌延入幕，歷署吳江、青浦諸邑；兩筦榷關，稅驟進。光緒二年，郭嵩燾出使英國，調充參贊。歷比、瑞、葡、奧諸邦，箸書以撮所聞見，成西洋雜志。晉道員。

七年，命充出使日本大臣。值議琉球案及華商雜居事，其外部井上馨持甚堅，庶昌翻復辨論，卒如所議。明年，日本將襲朝鮮，庶昌電請速出援師為先發制人計。師至，日艦知有備，還，言歸於好。中國古籍，經戎燼後多散佚，日籓族★L3藏富，庶昌擇其足翼經史者，刊古逸叢書二十六種。中法易約，條列七事進。尋遭憂歸，服闋，仍故官。

十七年，除川東道。川俗故闇僿。既蒞事，設學堂，倡實業，建病院，整武恤商，百廢具舉。中東事起，庶昌曰：「日本蓄謀久矣，朝鮮猶其外府也。戰固難勝，讓亦啟侮。」乃倡布告列邦議，以維持屬國，願東渡排難，當事者弗納。及戰事殷，財詘，庶昌首輸萬金，請按職列等差，亦不報。二十一年，詔陛見。駐渝法領事聞其將去，留辦教案，代者多方困之。遘疾，遂去官。未幾，卒。川東民建祠溈郡祀之。

馬建忠，字眉叔，江蘇丹徒人。少好學，通經史。憤外患日深，乃專究西學，派赴西洋各國使館學習洋務。歷上書言借款、造路、創設海軍、通商、開礦、興學、儲材，北洋大臣李鴻章頗稱賞之，所議多採行。累保道員。光緒七年，鴻章遣建忠赴南洋與英人議鴉片專售事。建忠以鴉片流毒，中外騰謗，當寓禁於徵，不可專重稅收。時英人持正議者，亦以強開煙禁責其政府，引以為恥。聞建忠言，雖未能遽許，皆稱其公。

八年，朝鮮始與美國議約，鴻章奏派建忠往蒞盟。約成，英、法先後遣使至，建忠介之，皆如美例成約。日本駐朝公使屢詗結約事，建忠秘不使預聞，日人滋不悅。建忠歸而朝鮮亂作，庶昌以聞。時鴻章以憂去，張樹聲權北洋大臣，令建忠偕海軍提督丁汝昌率兵艦東渡觀變。建忠抵仁川，日本海軍已先至，建忠設辭緩之，而亟請速濟師代定亂。朝命提督吳長慶率三千人東援。建忠先定誘執首亂之策，偕長慶、汝昌往候大院君李昰應，減騶從，示坦率。及昰應來報謁，建忠遂執之，強納諸輿，交長慶夜達兵輪，而汝昌護送至天津。復擒亂黨，援朝鮮國王復其位。日使雖有言，而亂已定，亦無如何，皆建忠謀也。於是長慶統軍留駐，其隨員袁世凱始來佐營務。及建忠歸，而維新黨之亂又作。日軍先入，交涉屢失機，其後卒致全敗。建忠憤後繼失人，初謀盡毀，譔東行錄以記其事。

建忠博學，善古文辭；尤精歐文，自英、法現行文字以至希臘、拉丁古文，無不兼通。以泰西各國皆有學文程式之書，中文經籍雖皆有規矩隱寓其中，特無有為之比儗而揭示之，遂使學者論文困於句解，知其然而不能知其所以然。乃發憤創為文通一書，因西文已有之規矩，於經籍中求其所同所不同者，曲證繁引，以確知中文義例之所在，務令學者明所區別，而後施之於文，各得其當，不唯執筆學為古文詞有左宜右有之妙，即學泰西古今一切文學，亦不難精求而會通焉。書出，學者皆稱其精，推為古今特創之作。又著有適可齋記言、記行等書。

李鳳苞，字丹厓，江蘇崇明人。少聰慧，究心歷算之學，精測繪。丁日昌撫吳，知其才，資以貲為道員。歷辦江南制造局、吳淞砲臺工程局，繪地球全圖，並譯西洋諸書。日昌為船政大臣，調充總考工。朝議遣生徒出洋，加三品卿，派為監督。光緒三年，率赴英、法兩國，分置肆業。明年，賜二品頂戴，充出使德國大臣，旋兼使奧、義、荷三國，往來數千里，周旋各國間，聯絡邦交。時建議興海軍，並命督造戰艦。

十年，法越構釁，暫署法使。法事決裂，遂奉命回國，歸過澳門。澳門自明中葉久為葡萄牙人稅居，及是葡人私議欲攘為己有。鳳苞寓書部臣，乞請旨與葡人定約，免後患。部臣懼生事，寢其議。後一年，葡人遂據其地，論者惜之。既，覆命，有旨發往直隸交李鴻章差遣，令總辦營務處，兼管水師學堂。未幾，以在德造艦報銷不實，被議革職。十三年，卒。著有四裔編年表、西國政聞匯編、文藻齋詩文集等。其他音韻、地理、數學，皆有論著，未成。

洪鈞，字文卿，江蘇吳縣人。同治七年一甲一名進士，授修撰。出督湖北學政，歷典陜西、山東鄉試。遷侍讀，視學江西。光緒七年，歷遷內閣學士。母老乞終養，嗣丁憂，服闋，起故官。出使俄德奧比四國大臣，晉兵部左侍郎。初，喀什噶爾續勘西邊界約，中國圖學未精，乏善本。鈞蒞俄，以俄人所訂中俄界圖紅線均與界約符，私慮英先發，乃譯成漢字備不虞。十六年，使成，攜之歸，命直總理各國事務衙門。

值帕米爾爭界事起，大理寺少卿延茂謂鈞所譯地圖畫蘇滿諸卡置界外，致邊事日棘，乃痛劾其貽誤狀，事下總署察覆。總署同列諸臣以鈞所譯圖，本以備考覈，非以為左證，且非專為中俄交涉而設，安得歸咎於此圖？事白，而言者猶未息。右庶子準良建議，帕地圖說紛紜，宜求精確。於是鈞等具疏論列，謂：「內府輿圖、一統志圖紀載漏略。總署歷辦此案，證以李鴻章譯寄英圖，與許景澄集成英、俄、德、法全圖，無大紕繆，而覈諸準良所奏，則歧異甚多。欽定西域圖志敘霍爾干諸地，則總結之曰屬喀什噶爾；敘喇楚勒、葉什勒庫勒諸地，則總結之曰屬喀什噶爾西境外：文義明顯。原奏乃謂：『其曰境外者，大小和卓木舊境外也。曰屬者，屬今喀什噶爾，為國家自闢之壤地也。』語近穿鑿。喀地正北、東北毗俄七河，正西倚俄費爾干，其西南錯居者帕也。後藏極西曰阿里，西北循雪山逕挪格爾、坎巨提，訖印度克什米爾，無待北涉帕地。設俄欲躡喀，英欲偪阿里，不患無路。原奏乃謂：『二國侵奪拔達克山、安集延而終莫得通。』斯於邊情不亦闇乎？中俄分界，起科布多、塔爾巴哈臺、伊犁，訖喀西南烏仔別里山口止，並自東北以達西南。原奏乃謂：『當日勘界，自俄屬薩馬乾而東，實以烏仔別里西口為界。今斷以東口，大乖情勢。』案各城約無薩馬乾地名，惟浩罕、安集延極西有薩馬爾干，明史作撒馬兒罕，久隸俄，與我疆無涉。當日勘界，並非自西而東，亦無東西二口之說，不知原奏何以傳訛若此？謹繪許景澄所寄地圖以進。」並陳扼守蔥嶺及爭蘇滿有礙約章狀。

先是坎巨提之役，彼此爭惎其間，我是以有退兵撤卡之舉，英乘隙而使阿富汗據蘇滿。至是，俄西隊出與阿戰，東隊且駸駸偪邊境。總署復具籌辦西南邊外本末以上。鈞附言：「自譯中俄界圖，知烏仔別里以南，東西橫亙，皆是帕地。喀約所謂中國界線，應介乎其間。今日俄人爭帕，早種因喀城定約之年。劉錦棠添設蘇卡，意在拓邊。無如喀約具在，成事難說。唯依界圖南北經度斜線，自烏仔別里徑南，尚可得帕地少半，尋按故址，已稍廓張。俄阿交閧，揣阿必潰。俟俄退兵，可與議界，當更與疆臣合力經營，爭得一分即獲一分之益。」上皆嘉納。十九年，卒，予優恤。

鈞嗜學，通經史，嘗譔元史釋文證補，取材域外，時論稱之。

劉瑞芬，字芝田，安徽貴池人。以諸生從李鴻章軍援上海，檄主水陸軍械轉運。時初用西式槍砲，皆購自外洋，瑞芬考驗精審，應時解濟，淮軍遂以善用西洋利器名。累保道員，督辦松滬釐捐。光緒二年，權兩淮鹽運使。淮北薦饑，流民就食揚州，瑞芬築圩城外，構棚分宿，計口授食，所全活六萬餘人。旋授蘇松太道。租界以黃浦南北分華洋船埠，洋人時侵南岸。瑞芬丈量南北，中分為界，設水利局委員董其事，洋人亦就範焉。擢江西按察使，遷布政使。

十一年，改三品京堂，命充出使英俄等國大臣；授太常寺卿，遷大理寺，仍留使。改駐英、法、義、比。初，俄人覬覦漠河金礦，瑞芬亟達總理衙門，創議先自開辦。英既占緬甸，罷其朝貢，瑞芬執故事與爭，仍如舊。英復侵西藏，瑞芬力爭於其外部，追還印度入藏之師，乃別議藏印條約，事具邦交志。

瑞芬久事外交，有遠見。朝鮮亂初起，即上書言：「朝鮮毗連東三省，關系甚重。中國能收其全土改行省，上策也。次則當約英、美諸國共議保護，庶免強鄰獨占，存籓屬以固邊陲。」總署寢其議不行，其後果如所言。十五年，召授廣東巡撫。十八年，卒，恤如制。

子三。世珩，字聚卿。光緒二十年舉人。累至道員。歷辦江南商務官報、學務工程、湖北造幣等事。旋擢度支部參議，加三品卿。條議幣制，中外稱其精確，未及行而辛亥變起，遂歸寓上海。丙寅年，卒。嗜古，富藏書，校刊古籍尤精。有聚學軒叢書、貴池先哲遺書、玉海堂宋元槧本叢書及曲譜、曲品等。

徐壽朋，字進齋，直隸清苑人，本籍浙江紹興。以廩貢生納貲為主事。諳習外情，佐津海關辦交涉。光緒二年，以道員充美日使館二等參贊。時華人傭於洛士丙冷者多被虐殺，壽朋佐使臣鄭藻如索償，詞錚義屈。未竟，會開秘魯使館，移充駐秘參贊，攝行公使事。秘故虐遇華工，益苛其例，壽朋與秘廷辨論，多所補救。駐外久，辦理交涉，常服遠人。晉二品秩。還國，適李鴻章督畿輔，闢居幕府。疏薦其練吏治，熟邦交。召見，奏對稱旨。

二十四年，授安徽徽寧池太廣道，遷按察使。未半載，徵還，命以三品京堂充韓國全權議約大臣。既至，與其外部樸齊純議定商約十三條，語具邦交志。初，韓本為我屬國，貢獻不絕。自馬關定新約，認為獨立自主，遂以壽朋膺使命，是為中韓立約之始。其秋，除太僕寺卿。約成，改充出使韓國大臣。奏設漢城總領事，惠保僑民，始復自治權。二十六年，聯軍入京，鴻章被命議和，奏調壽朋佐議。壽朋習西國語言文字，徐起應付，卒能不失鴻章本意。逾歲，議定和約十二款。復力請回鑾。遷外務部左侍郎。尋病卒，予優恤。

楊儒，字子通，漢軍正紅旗入。以監生納貲為員外郎，銓兵部。舉同治六年鄉試。久之，出為常鎮道。母憂，服闋，除溫處道，調徽寧池太道。光緒十八年，改四品卿，出使美日秘三國大臣，補太常寺少卿。與英外部葛禮山續定華工條約。歷通政使副使、左副都御史，留使如故。二十二年，調使俄奧和三國。越二年，晉工部侍郎，仍駐俄。

二十六年，拳亂作，聯軍入津沽，電命儒遞國書，乞俄調解。京師陷，車駕幸西安。俄佯議撤兵，而潛使人詣關東，掠吉林、黑龍江地，達營口北。儒至黑海行宮與婉商，俄允還地，而不允撤保路兵。將軍增祺遽與訂密約九款，多失權利，上責其謬妄，下嚴旨，仍令儒與俄議。儒與商更約，俄堅拒，儒正色曰：「既言保我自主，何兵權、利權、命官權而不予畀？既稱不利土地，何以東三省不為中國版圖？」俄窮於應，始允別立正約。上聞而嘉之，授為全權大臣。

逾歲，俄交草約十二款，趣畫押。東南士民甚激昂，各國亦騰口舌，朝旨命再商改。儒責其外部食言，語激切，俄人勉為改數事，而仍未平準。儒數往謁，拒不見，見則第趣畫諾，語竟即起，不容儒致一詞。儒憤出，及階踣，傷右足，乞假赴德、奧療治。俄留之，且因其病篤，命駐華公使戢耳詩與李鴻章在京協定。儒復請代，不許。調戶部。明年正月，卒，予優恤。

論曰：中國遣使，始於光緒初。嵩燾首膺其選，論交涉獨具遠識。崇厚擅定俄約，誤國甚矣。紀澤繼之，抗議改正。其時國勢猶足自申焉。至儒爭密約，竟以憤死，終不能挽救，公理尚可恃乎？福成、庶昌諸人，並嫺文學，各有著述，討論修飾，皆美使才也。馬建忠定亂濟變，策奇制勝，亦有足多，故並附於篇。


\end{pinyinscope}