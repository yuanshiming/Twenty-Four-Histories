\article{列傳二百二十}

\begin{pinyinscope}
金國琛黃淳熙吳坤修康國器李鶴章弟昭慶吳毓蘭

金國琛，字逸亭，江蘇江陰人。咸豐中，以諸生謁羅澤南於江西，使參軍事。每出戰，部伍嚴整，倉猝犯之，屹然不亂。轉戰弋陽、廣信、武昌、黃州，累功擢知縣。七年，李續賓代澤南，使總理營務。率師會襲湖口，克之。進復彭澤小姑洑、泰坪關，擊退援賊，晉秩同知直隸州。八年，從克九江，窺安徽，下太湖、潛山、桐城。續賓戰歿三河，國琛與其弟續宜招集散亡，勞徠撫慰，重申紀律，軍勢復振。

九年秋，石達開犯湖南，圍寶慶。國琛從續宜赴援，毀田家渡賊壘，又敗賊賀家坳，斬悍賊胡德孝，賊走廣西，擢知府。其冬，胡林翼、曾國籓規皖，精兵猛將萃於潛山、太湖。陳玉成糾眾數十萬，結捻匪龔瞎子圍鮑超於小池驛，救兵迭失利。先是林翼以國琛行軍善規地勢，令率十四營冒雪趨天堂備援。至事急，乃出高橫嶺，屯仰天庵，俯視賊營，皆在目中。賊驟見旗幟，大驚。十年正月，賊乘霧登山來犯，國琛揮軍突起躪之，合山下軍奮擊，斬馘逾萬，乘勝克潛山、太湖。林翼疏陳：「非鮑軍之堅忍，不能久持；非國琛之出奇制勝，不能轉危為安。」論功，擢道員。

十一年，粵匪復犯湖北，國琛馳援武昌，連復孝感、雲夢，進攻德安。賊酋馬融和死鬥，卒以長圍克之，加布政使銜。尋授湖北安襄鄖荊道，仍兼治軍。樊城地沖要，商賈所集，督軍士築土城，不煩民力，賴為保障。時捻匪西擾關中，命國琛率師赴援，以鄖西戒嚴，留未行。

同治元年，馬融和以眾六萬圍南陽，國琛越境往援，力戰解城圍，拔出難民數萬。巡撫嚴樹森忌之，劾其不遵調度，以同知降補。二年，曾國籓調統義從營。擊賊徽州，屢捷於豹嶺、佛嶺、黃傋口、小溪。皖南肅清，復原官，補甘肅鞏秦階道。以母老假歸。光緒元年，起復廣東督糧道，擢按察使。五年，卒於官。

國琛以儒生治軍十餘年，堅苦踔厲，號為名將。居官亦有政聲。

黃淳熙，字子春，江西鄱陽人。道光二十七年進士，湖南即用知縣，歷署綏寧、會同。剛直為時所忌，引疾閒居。咸豐三年，巡撫駱秉章廉知其賢，使強起之。七年，署湘鄉，有異政。尋丁父憂。鄱陽方陷賊，移家於湘鄉。曾國籓方起督浙江軍，闢參軍事，不就。九年，石達開犯湖南，秉章檄淳熙募勇千六百人防省城，時出剿賊。達開由寶慶竄踞嶺東，分黨犯江華，淳熙破之於掛勾嶺，遂夜襲嶺東賊營，躡至江、藍，殲殪甚眾。進剿賊黨賴裕新，乘霧敗之，破杉木根、黃馬寨而還。十年，達開黨眾四出，淳熙轉戰於永、道、綏、靖諸州，復宜章、桂陽。前後三十餘戰，皆捷，累擢知府，以道員記名。所部曰果毅營，增至三千人。

駱秉章奉命赴四川督師，湘軍名將勁兵多從曾國籓、胡林翼，劉蓉薦淳熙兵精善戰，秉章遂以淳熙與劉岳昭從行。至荊州，岳昭復留，獨淳熙以所部當軍鋒。分道溯峽上，次萬縣，聞順慶被圍，率師赴援。五月，至，賊走定遠，追之，距定遠二十里，望賊屯城西南，連十餘里，城東北江水環繞，賊方造浮橋渡水。淳熙分三路進，遇賊即前搏之，擲火焚其屯，賊大亂爭走，二十餘壘悉潰，擒斬數千。殲首賊何國樑，解散脅從萬餘人。賊黨彭紹福率眾千餘屯東岸，收集潰賊，竄二郎場，淳熙銳進，欲一戰平之。二郎場在山中，羊腸曲逕，通遂寧兩路，均為涪江阻。別賊硃甲眾數千由青岡壩至，四路設伏。淳熙遣偵不見賊，五鼓師行，𥫗賊燕子窠，擊走之，逼二郎場。賊分兩路繞山麓上，淳熙知有伏，令諸營左右搜捕，自率中軍策應。兵分，伏賊起，遍布山岡。官軍走田塍，泥深輒陷。淳熙率親卒拒戰，被圍，策馬突陣，陷淖中，棄馬，手刃十餘賊，中矛僕，擁至場，支解燔之。賊懾其軍勇猛，不復追，餘部整隊還，賊亦遁走。淳熙雖戰歿，湘軍之威因之頓振。詔贈布政使，賜恤，加贈內閣學士，謚忠壯。

吳坤修，字竹莊，江西新建人。捐納從九，分發湖南。道光二十九年，賑湘陰水災，勤於事。從剿李沅發，以府經歷、縣丞補用。咸豐二年，粵匪犯長沙，以守城功擢知縣。曾國籓創立水師，坤修司軍械。四年，水師攻九江，入鄱陽湖，為賊所阻不得出，令坤修單騎往南康，導往吳城、南昌。五年，率舟師防瑞豐。以父憂歸。既而武昌復陷，坤修從羅澤南援湖北，復咸寧、蒲圻、崇陽、通城，累擢同知，賜花翎。進規武昌。

六年，江西軍事不利，胡林翼令坤修領新募軍曰彪字營，會湘軍援江西。復新昌、上高。由新昌取道羅坊攻奉新，梯城而登，賊死守不能拔，乃先下安義、靖安，後萃軍奉新。時江西餉絀，坤修傾家貲，並勸族里富人出銀米餉軍；又籌銀四萬兩解省垣，收集平江潰勇。七年春，克奉新，累擢道員。尋授廣東南韶連道，仍留軍，克瑞州。是年冬，東鄉師潰，被劾褫職。九年，駐師撫州。江西巡撫耆齡檄督辦撫、建、寧三屬團練，始立團防營，駐貴溪。移德興，出援徽州。十年，克建德。秋，徽防軍潰，坤修方假歸，其弟修敳攝軍事，守嶺外郭村。調回江西，曾國籓令守湖口，而巡撫毓科檄援建昌。賊由金谿竄東鄉，坤修自撫州迎擊於鄧家埠，大破之。賊復出貴溪竄安仁，遏之不得渡河，乃竄德興、萬年，將擾景德鎮。坤修由饒州馳援景德，以固祁門大軍後路。會賊由建德上犯，國籓令援湖口。坤修且戰且進，先賊至，城恃以完，加鹽運使銜。

同治元年，李秀成自蘇州援江寧，分犯蕪湖，會軍擊卻之，又會克金保圩、高淳、溧水及溧陽、東壩各要隘，遣散降眾數萬。三年，加布政使銜。江寧克復，以按察使記名。四年，署徽寧池太廣道，授安徽按察使。五年，署布政使。六年，巡撫英翰駐潁州，出境剿捻，坤修轉輸餉運，未嘗遲乏。七年，署巡撫，實授布政使。東捻平，請假回籍補終父母喪。九年，回任。十一年，卒。巡撫英翰疏陳其戰功政績，賜恤，贈內閣學士。

康國器，初名以泰，字交修，廣東南海人。少為吏員。道光末，從軍，以勞授江西贛縣桂源司巡檢。咸豐初，粵匪犯江西，土寇蜂起，國器募死士三百，贛南道周玉衡檄擊賊烏兜、良口，克萬安。造船三十艘，習水戰。六年，從克饒州，累擢知縣，署南城。石達開陷瑞、撫、臨、吉四郡，國器從克樟樹鎮，連戰瑞州、臨江、鉛山、安仁，擢同知。十一年，廣東巡撫耆齡檄剿陽山賊。賊踞藍山，地阻絕，負隅十餘年。國器緣崖歷磵出賊後，破石柵九，奪砲臺，毀其老巢。遣子熊飛單騎說降劇賊練四虎，其魁梁柱走豬頭寨，穴山攻獲之。進軍赫巖，擒賊渠周裕等。藍山平，擢知府。同治元年，援浙，從蔣益澧圍湯溪，明年春，克之，擢道員。三年，克餘杭，功最多，授福建延建邵道，始專統一軍。

粵匪汪海洋犯閩，陷武平、永平，李世賢踞漳州、龍巖與之合，旁郡縣多沒於賊。左宗棠議三路進兵，國器自請當龍巖。進軍雁石，令熊飛壁鐵石洋，三戰薄城下，破其眾數萬，並敗古田援賊。四年正月，遂克龍巖。賊走永定，分踞苦竹、奎洋，勢猶熾。國器進擊苦竹，乘夜大霧，火賊營，破二十餘壘。海洋以悍黨來援，敗之於東阬，又敗之大溪，乃竄廣東大浦境。未幾，海洋復犯永定，國器馳毀羅灘橋；賊分七路來撲，海洋自陣獅龍嶺，所部皆死黨，旗幟遍巖谷。國器曰：「賊精銳盡萃於此，若摧之，餘眾必奔。」乃堅壁深溝，伺怠出擊。先破其伏，分道猛進，斬馘數千，盡獲其軍實，海洋跳而免。時漳州亦下，李世賢西遁，遇國器於塔下，縱兵擊之，降其眾二萬人。海洋走廣東，踞鎮平。國器進壁鎮平東南高思塘，分軍扼程官埠，賊數來犯，卻之。國器知海洋將襲高思而虛攻程官埠，乃戒程官軍勿為動，設伏兩山間。海洋果率悍黨來撲，誘入，伏突起，槍斃其梟汪大力、黃十四，海洋傷腕，陣斃及墮巖磵死者無數。胡瞎子攻程官，亦敗走。尋克鎮平。十二月，會諸軍擊賊嘉應，海洋伏誅，餘孽悉平。

五年，擢按察使。七年，遷廣西布政使。十年，護理巡撫。十一年，內召，以疾歸。光緒十年，卒。左宗棠疏陳戰績，請恤，格於吏議，特詔允之。

國器治軍能以少擊眾，常傷足而跛，軍中號康拐子，悍賊皆畏之。子熊飛，積功至浙江候補道，勇而有謀，常為軍鋒。國器數獲奇捷，實資其力雲。

李鶴章，字季荃，安徽合肥人，大學士鴻章弟。諸生。從父兄治本籍團練，屢出戰有功，以州同用。咸豐十一年，從克菱湖賊壘，復安慶，擢知縣，賜花翎。同治元年，從鴻章援江蘇，常率親兵佐督戰。北新涇、四江口諸役，功皆最。又攻枝福山、許浦海口賊壘，招降常熟踞賊錢森仁。鴻章引嫌，奏捷不敘其勞，特旨詢問，命一體議敘，以知州用，加四品銜。二年，會克太倉，規蘇州。分諸軍為兩路，其進昆山一路，以程學啟為總統；由常熟進江陰者，鶴章督之。迭戰於常熟之王莊，江陰之南漍、北漍、顧山，毀賊壘，破援賊，會克江陰，擢知府。進攻無錫，踞賊黃子隆死守，李秀成屢來援；及蘇州既克，潰賊亦麕聚，鶴章督水陸諸軍力戰克之，以道員記名簡放。詔嘉鶴章：「能與兄同心戮力，為國宣勤。此次未行破格之獎，為鴻章功不自私，俾得報勞將士，鼓舞眾心。指日常州、金陵次第奏捷，克成全功，更當與郭松林、劉銘傳等同膺懋賞。」鶴章進趨常州，與劉銘傳會攻，破援賊，解奔牛之圍。三年四月，克常州，賜黃馬褂，授甘肅甘涼道。是年冬，曾國籓調其軍赴湖北。

四年，以甘肅回亂棘，命赴本任，鶴章以傷發未行。尋疾甚，國籓為奏請開缺，留襄營務。未久，乞病歸，遂不出。以捐助山西賑金，加二品銜。光緒六年，卒於家。曾國荃疏陳：「李鴻章平江蘇，鶴章與程學啟各分統一路。請將戰績宣付史館，於立功地建專祠。」允之。子經羲，官至雲貴總督。

弟昭慶，初從曾國籓軍，淮軍既立，國籓留五營，令昭慶領之，駐防無為、廬江。同治元年，從鴻章至上海，解常熟圍，克嘉興、常州，皆在事有功。四年，國籓督師剿捻匪，昭慶總理營務，統武毅、忠樸等軍。及鴻章代國籓，令赴前敵擊賊，馳逐鄂、皖、東、豫之間，累擢至記名鹽運使。捻匪平，留防江、淮。十二年，卒，贈太常寺卿。

吳毓蘭，安徽合肥人。咸豐十年，粵、捻合擾皖北，毓蘭以從九品偕兄毓芬集團練助剿鳳、潁間，從解壽州圍，擢縣丞。同治元年，李鴻章率師援上海，毓蘭從軍東下，克柘林、奉賢、南匯、川沙、青浦、金山，皆與有功，擢知縣。二年，克嘉定，解北新涇、四江口之圍，加同知銜，領華字副營。擊賊吳江八斥、牛尾墩、同里等處，進克平望、黎里，調守嘉善。三年，率所部從總兵程學啟攻嘉興，戰於合歡橋。毓蘭率槍船冒險渡河，先破賊卡，繞出賊營後，立拔之。進抵城下，賊以巨砲拒河口，學啟被傷，毓蘭率先鋒攻益厲，掘河口架橋濟師，晝夜環攻，轟陷城垣百餘丈。賊死抗不下，賊酋黃文金自湖州來援，力擊走之，遂克嘉興。毓蘭緣梯先登，擢直隸州知州，賜花翎。

調守溧陽，降賊屯城中，勢岌岌，突有金壇賊至，毓蘭與兄毓芬議乘賊初至破之，設伏以誘。賊敗走烏鴉嶺，毓蘭與毓芬兩路夾擊，擒斬無算。窮追至建平境，陣斬賊目林得英、黃有才，擒黃金龍。溧陽既定，調守長興。時大軍已破湖州，毓蘭偵賊將竄泗安鎮，與毓芬夜率健卒八百冒雨疾走，潛渡觀音橋，賊不意兵至，棄糧械而走。追至泗安，降者數千，敘功擢知府。四年，調守揚州，移廬州。五年，回屯揚州。追論平浙西功，以道員選用。

六年，捻匪賴文光敗竄至揚州，為毓蘭所獲，以道員記名簡放。七年，尋加布政使銜。十年，李鴻章調充海防營務處，筦天津機器局。光緒六年，授天津河間兵備道。濱海多盜，毓蘭按名捕置諸法。修南運河、子牙河堤，及千里堤灣，靜海、軍糧城河道，興水利。八年，卒，優恤，附祀曾國籓天津專祠，揚州建專祠。

論曰：金國琛為羅、李舊部。黃淳熙後起，獨立一幟，雖非楚籍，並為湘軍名將。淳熙戰勝殞身，國琛遭忌鎩羽，皆未盡其才。吳坤修、康國器起於令尉，功施爛然。李鶴章才績出眾，堪膺大用，後竟不出。吳毓蘭以擒獲巨憝顯名。功名之際，遭際固難測哉！


\end{pinyinscope}