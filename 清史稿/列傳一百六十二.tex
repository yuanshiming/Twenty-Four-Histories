\article{列傳一百六十二}

\begin{pinyinscope}
白鎔孫桓史致儼那清安升寅李宗昉姚元之

何汝霖季芝昌

白鎔，字小山，順天通州人。嘉慶四年進士，選庶吉士，授編修，典福建鄉試。十八年，大考二等，擢贊善。督安徽學政，詔密詢地方利弊，疏言：「安徽錢糧，惟鳳陽、泗州遭湖、河之害，積逋較巨。遇豐稔之年，循例帶徵舊額。在小民以一年而輸數年之賦，雖樂歲不免拮據；而官吏懼譴，規避多方，積重難返。與其存徵之名，致小民日受追呼，國計依然無補，何如核徵之實，使官吏從容措理，舊額尚可漸清。請嗣後二屬錢糧，每年祗帶徵一年，儻遇歉收，再行遞緩，民力漸紓，催科者自顧考成，行之必有效。」詔允行。

青陽有孝子曰徐守仁，幼孤，事母孝。母沒，廬墓三年，鎔造廬贈賻，題請旌表。訪求明臣左光鬥遺裔，取列縣庠。按試所至，集士人講學，以正人心厚風俗為本。累遷少詹事。道光元年，督廣東學政。歷詹事、內閣學士。七年，擢工部侍郎，調吏部。九年，偕尚書松筠赴直隸按外委白勤被誣冤斃獄，護理總督屠之申以下降黜有差。督江蘇學政。尋偕侍郎寶興勘視南河垛料，舉實以聞。十一年，擢左都御史，召還京，未至，命查勘江南災賑。時尚書穆彰阿、硃士彥亦奉命勘湖、河汎溢狀，穆彰阿先回京，鎔遂偕士彥履勘沿河閘壩工程，與總督陶澍定議以工代賑。赴安徽，周歷太平、寧國、池州、安慶、廬州各郡，先後疏劾飾災侵賑諸弊。次年，回京，署翰林院掌院學士，典順天鄉試。十三年，擢工部尚書，典武會試。故事，武闈雙好不足額，始取單好。是科雙好不盡取中，坐降大理寺卿。十九年，乞病歸，卒於家，年七十四。

鎔事母孝，教子弟嚴。宣宗嘗嘉其家法之善，以勉朝臣云。

孫桓，字建侯。同治二年進士，授吏部主事。累遷郎中。掌選，清嚴慎密，吏不能欺，為時所稱。光緒中，洊擢兵部侍郎，綜覈一如為司官時。十七年，因病乞休，尋卒。

史致儼，字容莊，江蘇江都人。家酷貧。甫冠，為諸生，學政謝墉器其才，給膏火，居尊經閣讀書。薦預召試，未與選。嘉慶四年，成進士，選庶吉士，授編修。督四川學政。累遷右庶子。二十一年，督河南學政。自滑縣匪平，猶有伏莽，密詔偵察。疏陳彰、衛二郡民間習邪教猶眾，州縣編查保甲，有名無實，撰敦俗篇，刊布以化導之。商丘廩生陳忠錦以不濫保被毆，知府、經歷受賕，反加斥責，忿而自經。疏劾，譴罪有差。

道光元年，典湖北鄉試。累遷內閣學士。三年，擢刑部侍郎，調禮部。五年，督福建學政。奏分臺灣舉人中額，增所屬四縣學額。漳、泉諸郡習械斗，諸生與者，屏不與試，悍風稍息。九年，偕侍郎鍾昌赴山西鞫獄，平定知州故出人罪，鞫實，論兇犯如律，褫知州恆傑職。調刑部，歷左都御史，遷禮部尚書。兩典順天鄉試。調工部，又調刑部。勤於其職，竟日坐堂上閱案牘，揅析論難，視司員如弟子。任刑部凡四年，京察，以刑名詳慎，被議敘。十八年，乞解職。尋卒，年七十九，贈太子太保，祀鄉賢及名宦祠。

那清安，字竹汀，葉赫納喇氏，滿洲正白旗人。嘉慶十年進士，授戶部主事，遷翰林院侍講。累遷內閣學士。二十四年，授禮部侍郎，歷刑部、工部。道光元年，命赴直隸讞獄，擢左都御史，管光祿寺事，兼都統。尋遷兵部尚書，調刑部。四年，出為熱河都統，偕左都御史松筠等赴土默特讞獄，事竣，疏言：「蒙古惡習，常有移尸訛詐，為害滋甚。蒙古律例，凡軍流徒犯，罪止折枷，情重法輕。請嗣後遇有假捏人命詐財者，所擬軍流徒罪即行實發，不準折枷，以懲刁惡。」下所司議行。六年，召授左都御史。逾年，復任熱河都統，召對，詢知其母年老，命仍還左都御史任。十一年，復授兵部尚書，典順天鄉試及會試。十四年，以疾乞解職，允之。尋卒，贈太子太保，謚恭勤。

那清安工為館體應制詩，時皆誦習。因與穆彰阿同榜成進士，晚乃受宣宗知，迭秉文衡。既卒，會兵部以慶廉送武會試有殘疾，為監試御史所劾。先是那清安為監射大臣，曾以慶廉殘疾扣除，上追念其持正，予其子全慶加二級。全慶，光緒初官大學士，自有傳。

升寅，字賓旭，馬佳氏，滿洲鑲黃旗人。拔貢，考授禮部七品小京官。舉嘉慶五年鄉試。累遷員外郎，改御史。疏言學校為人才根本，請嚴課程，務實用，戒奢靡；又疏陳防禁考試八旗生懷挾冒替諸弊：從之。改右庶子，累遷副都御史。二十一年，授盛京禮部侍郎，署盛京將軍。調刑部，召為工部侍郎，又調刑部。道光六年，出為熱河都統。以蒙古各旗招內地游民開採煤礦，往往生事械斗，疏請諭禁，從之。八年，命赴甘肅偕總督鄂山按寧夏將軍慶山、副都統噶普唐阿互劾事，罷慶山，即以升寅代之。歷成都、綏遠城將軍。命鞫鄂爾多斯京控獄，奏言：「蒙古京控日繁，請自後各部落封禁地樹立界牌，以杜私墾；蒙古阿勒巴圖禁止餽贈，以息爭端；扎薩克王、貝勒等毋用內地書吏，以免教唆；各旗協理臺吉，會同盟長選舉，以昭慎重；盟長會盟需用烏拉，應明定限制，以免浮索：庶積弊清而獄訟息。」

十一年，召授左都御史，兼都統。十二年，署工部尚書。京畿旱，疏請發米，設十廠煮粥以濟災民，從之。十三年，偕侍郎鄂順安按西安將軍徐錕貪縱，得實，議褫職。十四年，命閱兵山東、河南，就鞫桐柏知縣寧飛濱故出人罪，治如律。命赴廣東、湖南按事，授禮部尚書，未至，卒於途。優詔賜恤，稱其老成清介，贈太子太保，謚勤直。

子寶琳，直隸保定知府，濬定州洿澤，有治績；寶珣，同治中，官兵部侍郎、山海關副都統。孫紹祺，咸豐六年進士，由編修官至理籓院尚書；紹諴，光緒中，山西布政使，從治鄭州河工，終駐藏大臣；紹英，宣統初，度支部侍郎，內務府大臣。

李宗昉，字芝齡，江蘇山陽人。嘉慶七年一甲二名進士，授編修，典陜甘鄉試。大考二等，擢贊善。督貴州學政，累遷侍讀學士，督浙江學政。歷詹事、內閣學士。道光元年，授禮部侍郎。次年，典會試，又典江西鄉試，留學政。值大水，歲饑，與巡撫籌賑務，多所全活。調戶部侍郎。初，宗昉督學貴州時，巡撫議丈全省田為增賦計，民情惶駭，會檄學官徵集圖書，得御史包承祚奏疏，乾隆初，學政鄒一桂請丈田，而承祚奏駁之，極言黔中山多平地少，民每虛占不毛之地，胥吏高下其手，以丈高下不可準之田，賦未必增，民受其害。部議停止，宗昉持以示巡撫曰：「此事學臣嘗奏之，被駁。今必解其所駁乃可。」巡撫亦悟，事得寢。至是，官戶部，署巡撫麟慶因復奏上其事，部援故事詳覆之，乃定議不行。歷工部、吏部侍郎，兼管國子監、順天府尹事。自七年至十年，典順天鄉試二，會試一，浙江鄉試一，得士稱盛。擢左都御史、禮部尚書。二十四年，以疾乞休。二十六年，卒，依例賜恤。

姚元之，字伯昂，安徽桐城人。嘉慶十年進士，選庶吉士，授編修，典陜甘鄉試。入直南書房。給事中花傑劾戴衢亨、英和援引，詔元之文字本佳，斥傑詆訐，尋亦罷元之入直。十七年，大考一等，擢侍講。復以武英殿刊刻聖訓有誤，仍降編修。十九年，督河南學政，疏禁坊刻類典等書以杜剿襲；又密陳河南與安徽、湖北交界地多捻匪，陳州、汝寧鹽運迥殊，土匪把持：並嘉納之。累遷內閣學士。

道光十三年，授工部侍郎。疏陳臺灣營務積弊，窩娼聚賭，械鬥殺人，操演雇人替代，詔下閩督嚴察整頓。調戶部，又調刑部。迭典順天、江西鄉試。督浙江學政，未滿，十八年，擢左都御史，召回京。尋以南昌知府張寅為江西巡撫裕泰劾罷，元之為寅疏辯，臚陳政績，請查辦，詔斥冒昧，降二級調用。二十一年，海防方亟，疏陳廣東形勢，豫籌戰守，下靖逆將軍奕山等採行。授內閣學士。二十三年，京察，以年衰休致。

元之學於族祖鼐，文章爾雅，書畫並工。習於掌故，館閣推為祭酒。愛士好事，穆彰阿素重之。後以論洋務不合，乃被黜。咸豐二年，卒。

何汝霖，字雨人，江蘇江寧人。拔貢，考授工部七品小京官。中式道光五年舉人，充軍機章京，累遷郎中。歷內閣侍讀學士、大理寺少卿。偕侍郎恩桂按事浙江，查勘南河料垛。命在軍機大臣上行走，歷宗人府丞、副都御史。二十二年，授兵部侍郎，調戶部。偕大學士敬徵勘東河工程。二十五年，擢兵部尚書。值太后七旬萬壽，汝霖母丁年九十，五世同堂，賜御書扁額，尋以母憂歸。江蘇大水，命在籍襄治賑務。先是，總督陶澍於江寧立豐備倉以備荒，縣令虧挪穀價，大吏許以他款抵。汝霖曰：「倉穀以備兇。今荒象如此，汝霖不敢欺朝廷，當各為奏上。」乃以給賑用。服闋，命以一品頂戴署禮部侍郎，尋署戶部尚書，仍直軍機處，授禮部尚書。

汝霖久襄樞務，資勞己深，尚書陳孚恩由章京躋大臣，駸用事，厭汝霖居其前。汝霖年逾七十，一日在直，觸火爐幾僕。孚恩笑曰：「人當避爐，爐豈能避人？」汝霖知其諷己，咸豐二年，以足疾乞罷直，許之。未幾，卒，謚恪慎，祀鄉賢。子兆瀛，浙江鹽運使。

季芝昌，字仙九，江蘇江陰人。父麟，直隸鉅鹿知縣，居官慈惠。嘉慶十八年，捕邪教，焚其籍，免株連數千人。坐捕匪不力，戍伊犁。

芝昌年逾四十，成道光十二年一甲三名進士，授編修，散館第一。未幾，大考第三，擢侍讀，督山東學政。十九年，大考復第三，擢少詹事，晉詹事，典江西鄉試，督浙江學政。母憂歸，服闋，擢內閣學士。二十三年，授禮部侍郎，督安徽學政，調吏部，又調倉場。二十八年，命偕定郡王載銓籌辦長蘆鹽務，清查天津倉庫，疏陳：「蘆鹽積累，各商憚於承運，懸岸至四十餘處。請將河南二十四州縣仿淮南例改票鹽，先課後引。直隸二十四州縣限半年招商招販，無商販即責成州縣領運，或由鹽政遴員官運。支銷浮費及官役陋規，永遠裁汰。每年應完帑利，灘及通綱額引，與正課一律徵收。其協濟補欠充公等項加價名目，概行革除。並於各引鹽加斤免課，每斤準其減價敵私。」詔依議行。

二十九年，偕大學士耆英赴浙江閱兵，並清查倉庫，籌辦鹽務。途經東河、南河，查詢節浮費、裁冗員事宜，奏減東河正款二十萬兩，裁泉河通判、歸河通判，南河每年用款以三百萬兩為率，減省五六十萬兩，並揚運通判於江防，改為江運同知，裁丹陽縣丞、靈壁主簿、呂梁洪巡檢，從之。耆英病留清江浦，芝昌獨赴浙江，疏陳變通鹽務章程七事：杭、嘉、紹三所引鹽，分別加斤，止令完交正課；松所引鹽，酌裁科則；虛懸口岸，選商接辦，並籌款收鹽；緝私責成官商，由運司審覈；緝獲私鹽，分別充賞，及補課作正配銷；禁革引地陋規；覈裁巡驗浮費。尋查州縣倉庫，統計實虧之數，多至三百九十餘萬，請將虧數最多之員，革職，勒追；不足，則由原任上司按成分賠，或由本省各官分成提補；其有欠在胥吏者，尤嚴補追，毋任幸免：並從之。

授山西巡撫，未一月，召署吏部侍郎，命在軍機大臣上行走。尋授戶部侍郎。三十年，擢左都御史。咸豐元年，出為閩浙總督。艇匪在浙洋劫掠山東兵船，被剿遁閩洋，遣水師截擊，賊眾畏罪投誠，分別安置。二年，兼署福州將軍。疏請停罷捐納舉人、附生之例；又奏禁鹽商代銷官運，以杜取巧：並從之。尋以疾乞休。

芝昌以文字受宣宗特達之知，嘗曰：「汝為文，行所無事，譬之於射，五矢無一失。」及查辦長蘆、兩浙鹽務稱旨，遂驟進膺樞務。甫數月，宣宗崩，文宗猶欲用之，畀以外任。未一歲，謝職歸。久之，卒於家，未予恤典。光緒初，署閩浙總督文煜奏陳政績，追謚文敏。子念詒，道光三十年進士，官編修。孫邦楨，同治十二年進士，官至福建布政使。

論曰：承平，士大夫平進而致列卿，或以恪謹稱，或以文學顯，固不能盡有所建樹；或餘澤延世，子孫復繼簪纓，若白鎔、那清安、升寅諸人是也。季芝昌晚遭殊遇，已值宣宗倦勤之年，暫任兼圻，奉身而退，其見幾知止者耶？


\end{pinyinscope}