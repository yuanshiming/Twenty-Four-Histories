\article{志七十二}

\begin{pinyinscope}
○樂四

△樂章二御殿慶賀禾辭桑歌

皇帝元旦御殿二章康熙八年定，乾隆七年重撰樂章。初制附載。中和韶樂，黃鍾宮立宮，倍夷則下羽主調。

升座元平維天眷我皇，四海升平泰運昌。歲首肇三陽，萬國朝正拜帝閶。雲物奏嘉祥，乘鸞輅，建太常。時和化日長，重九譯，盡梯航。原於穆元後，敬授人時。四始和令，三陽肇基。鸞路蒼龍，載青其旂。迎氣布德，百工允釐。行慶施惠，及我烝黎。

還宮和平聖人延俊英，鈞天樂奏繞彤廷。華夷一統寧，士庶歡忻樂太平。寶鼎禦香盈，祥煙裊，瑞靄生。簫韶喜九成，齊慶祝，萬千齡。原有奕元會，天子穆穆。鏘鏘群公，至自九服。正朔所加，海外臣僕。率土懷惠，萬民子育。千齡億祀，永綏茀祿。

皇帝長至御殿二章康熙八年定，乾隆七年重撰樂章。初制附載。中和韶樂，黃鍾宮立宮，倍夷則下羽主調。

升座遂平陽回黍谷春，萬國衣冠拜紫宸。旭日耀龍鱗，雲物呈祥福祿臻。堯階蓂莢新，熙庶績，撫五辰。九服共來賓，調元化，轉鴻鈞。原乾符在握，道轉鴻鈞。天心見復，物始資元。景長舜日，紀協堯春。玉琯應瑞，寶歷肇新。眾正在位，輔翼一人。

還宮允平皇心克配天，玉琯葭灰得氣先。彤廷臚唱宣，四海共球奏御筵。珠鬥應璣璿，金鏡朗，麟鳳騫。人間景福全，咨屢省，懋乾乾。原萬國在宥，一陽斯溥。淵默臨朝，天職修舉。君子道長，駢珪聯組。瞻日書云，產祥降嘏。宜暘而暘，宜雨而雨。

乾隆二十四年，平定回部，長至御殿，增撰武成慶語二章中和韶樂，黃鍾宮立宮，倍夷則下羽主調。

升座遂平陽回玉琯春，華闕晴暉映紫宸。聲教訖無垠，烽燧長清玉塞塵。絕域盡王臣，安作息，荷陶甄。奉贄獻靈珍。超三古，懋經綸。

還宮允平淑氣轉瑤閶，緹幕葭飛啟百昌。恩威亙八荒，雪嶺天山道里長。納款鄉明堂，三足鳥，暨鳳凰。乾珍普降祥，彌顧禔，敕幾康。

乾隆二十四年，平定回部御殿，群臣慶賀一章丹陛大樂

慶平紫霧氤氳浮彩仗，丹階虎隊鵷行。敷文德，虞徽接響。靖邊徼，來享來王。

皇帝萬壽節御殿二章康熙八年定，乾隆七年重撰樂章。初制附載。中和韶樂，黃鍾宮立宮，倍夷則下羽主調。

升座乾平祥雲扈紫冥，四海臣民祝聖齡。淑氣轉階蓂，堯籙羲圖燦御屏。嵩呼遍在廷，天呈瑞，地效靈。南極拱臺星，億萬載，頌康寧。原二儀清寧，三辰順則。維帝凝命，函冒區域。仁恩廣覃，至於動植。久道化成，隆功駿德。聖人多壽，年世萬億。

還宮泰平皇躬福祿宜，永紹鴻圖丕丕基。彤陛長仙芝，樂奏簫韶丹鳳儀。南山獻壽卮，人心悅，天意隨。為德遍群黎，歌樂愷，萬年斯。原鑒觀惟德，丕命惟皇。肇茲壽域，薄海要荒。物性茂育，民俗樂康。冠帶之國，望鬥辨方。曰惟萬年，同於昊蒼。

萬壽、元旦、長至三大節朝賀三章常朝同。順治九年定，康熙年制樂章，乾隆七年重撰。又增宮中行禮雝平一章。初制附載。丹陛大樂

群臣行禮慶平鳳凰在藪，麒麟在郊坰。不如國士充陛廷，野無遺賢宗有英。夙夜在公，在公明明。原皇覆萬宇，品物咸亨。九賓在列，百譯輸誠。濟濟卿士，式造在廷。帝仁如天，帝明如日。親賢任能，愛民育物。禮備樂成，聲教四訖。

外籓行禮治平我清世德，作求若天行。天盡所覆畀我清，萬方悅喜來享庭。曰予一人，業業兢兢。原天盡所覆，以畀我清。我德配命，涵濡群生。萬國蹈舞，來享來庭。俁俁蹲蹲，視彼干戚。天威式臨，其儀不忒。

宮中行禮雝平關雎四教，家邦作孚先。黃裳元吉地承天，六宮仁順化穆宣。麟之趾兮，萬福之原。

皇帝上元御殿二章乾隆七年定。中和韶樂，太簇商立宮，倍無射變宮主調。

升座怡平皇心保泰和，海升平樂事多。瓊樹長新柯，冰泮春風漲玉河。晴雲展細羅，擎堯酒，泛天波。花舞鳥能歌，齊拜手，賦卷阿。

還宮升平時雍頌帝堯，玉佩鏗鏘慶早朝。紫禁瑞煙飄，春意凌寒上柳條。和風禁苑饒，陳仙樂，奏簫韶。三五正良宵，宮漏永，月輪高。

皇帝常朝二章康熙年定。中和韶樂

升座隆平赫矣天鑒，眷求惟聖。保佑我清，既集有命。假樂大君，天位以正。蒞下有容，監於萬方。念茲崇功，駿命孔常。

還宮顯平於昭四後，誕降世德。亹亹我皇，克艱袞職。治定功成，中和建極。龍飛在天，鳳儀於廷。式奏王夏，垂億萬齡。

乾隆七年，重定皇帝常朝正月二章中和韶樂，太簇商立宮，倍無射變宮主調。

升座隆平敷天協氣鮮新，又蒼龍正晨。萬國歡心仰紫宸，皇天錫嘏懿純。陳充庭，華瑵金根。扇春風，風兆人，澤如春。睿周萬品，化洽無垠。

還宮顯平淵然至道游神，協天行地文。照騰華若早輪，清明廣大和訚。恩滂洋，葭葦霑仁。念民生，生此辰，酌於民。瑞惟大有，寶則賢臣。

二月二章中和韶樂，夾鍾清商立宮，倍應鍾變宮二調。

升座隆平所無逸，恭己巖廊，萬協嘉祥。吹律圜鐘諧舜琯，負扆當陽。柳風初轉芽黃，翠甸輕雷蘇百昌。發生心，皇奉若；寬大詔，播天常。

還宮顯平肅群後，鳴佩鏘鏘，拜手仰龍光。初日曈曨奎壁麗，明庶風翔。普天和氣休穰，浹化鷹成鳩眼良。躬清明，基宥密；恩溥洽，達要荒。

三月二章中和韶樂，姑洗角立宮，黃鍾宮主調。

升座隆平日麗風和遍寰區，新榆改火。龍旂荏苒晃鸞坡，赫如曦，皇升座。群闢奏瑤珂，拂花茵，垂佩多。天門蕩蕩無偏頗，純嘏詠卷阿。

還宮顯平瑞靄祥飆映彤墀，紅雲繚繞。一人淵默德光昭，百花中，千門曉。銅鶴篆煙飄，奏仙音，駕退朝。促耕布穀飛靈沼，盈耳說農勞。

四月二章中和韶樂，仲呂清角立宮，大呂清宮主調。

升座隆平玉宸旦婺中，天王御法宮。乘硃路，曳長虹。六六泠簫諧女鳳，萬物被薰風。阜財解慍，福祿來同。

還宮顯平麥秋滿野登，桑穠繭已成。玉衡正，泰階平。上下交孚寰海靖，婦子樂盈寧。罄天亙地，茂豫桐生。

乾隆四十一年，平定兩金川，四月御殿二章中和韶樂，中呂清角立宮，大呂清宮主調。

升座隆平玉衡紀正陽，升平景運昌。豐功著，威棱揚。險闢蠶叢歸指掌，決勝廟謨長。凱聲競奏，喜起賡颺。

還宮顯平功成愷澤滂，兵消喜氣揚。櫜弓矢，掃欃槍。紫閣酬庸膺懋賞，虎拜沐恩光。萬年受祜，慶衍無疆。

乾隆四十一年，平定兩金川，御殿群臣慶賀一章丹陛大樂

慶平遠播皇威鯨鯢掃，瘴雨蠻煙盡消。看振旅，歡聲載道。瞻天處，樂奏簫韶。

五月二章中和韶樂，蕤賓變徵立宮，太簇商主調。

升座隆平禁林清，反舌無聲。登進忠良佞不行，南風假大而宣平。坐明堂，賞五德，法乘離以持衡。

還宮顯平槿初榮，旉與硃明。天稷星邊漢影萌，紅輪照九神嘉生。念農蕓，夏暑雨，穆皇心以靡寧。

乾隆四十一年，平定兩金川，五月御殿二章中和韶樂，蕤賓變徵立宮，太簇商主調。

升座隆平扇薰風，六幕祥融。共解征衣拜舞同，雲開玉壘昭膚功。頌聲靈，赫以濯；喜韜戈，績銘鐘。

還宮顯平慶天中，凱奏勛隆。笮徼煙消化雨濃，磨崖紀勒銘重重。壯皇猷，沛帝澤；聽歡聲，遍堯封。

六月二章中和韶樂，林鍾清變徵立宮，夾鍾清商主調。

升座隆平鼓含少，黃宮諧鳳，伏庚光，赤帝騎龍。★F8彼三星正昏中，茂對乘時穆聖衷。陳金奏，宣景風，明光覲闢公。

還宮顯平彌六合，黎元祝頌，奉三無，帝念淵沖。蓊鬱元云渰宸楓，大雨時行黍稷芃。虞琴奏，皇在宮，勤思劇月農。

七月二章中和韶樂，夷則徵立宮，姑洗角主調。

升座隆平金井桐飄大火流，夷則聲清律應秋。天行轉蓐收，黃茂滿田疇。曉光閶闔浮，搏拊戛鳴球。玉殿千官咸拜手，仰宸斿。

還宮顯平鷹祭蟬鳴屆白藏，御廩初登穀始嘗。秋回禁陛涼，皇居奠總章。恩膏正溥將，零露浥瀼瀼。六合熙熙齊所卬，潔珠囊。

八月二章中和韶樂，南呂清徵立宮，仲呂清角主調。

升座隆平乾坤爽氣澄序，宮殿清光靜安。設九賓而法見，葉九和於天端。晻靄揚云鶒，玲瓏動玉鑾。烈徽猷兮萬世，肅纓冕兮千官。

還宮顯平雲高漢迥參見，露白飆清洌寒。汔告成夫萬寶，祗祝釐於三壇。瑞穀歧而秀，玉粢好且完。喜盈寧兮百室，國安泰兮民歡。

九月二章中和韶樂，無射羽立宮，蕤賓變徵主調。

升座隆平鴻依銀渚，菊有黃華。隴雲飛，木葉下，百穀登場罷。芳辰逢令嘉，黃麾列正衙。豹竿移，龍鱗射，日上硃霞，天錫吾皇多稼。

還宮顯平鞭鳴鐘動，簾卷煙斜。漾金風，香衣駕，天屣言還暇。黃雲香滿車，村村晝響耞。處深宮，心區夏，重恤民家，黼扆豳風圖畫。

十月二章中和韶樂，應鍾清羽立宮，林鍾清變徵主調。

升座隆平時合黃純，熙修司職，顓皇執坎持權。聽彤廷佩響，玉琯風宣。懷黃綰白趨丹陛，皇儀展，於穆同天。光華聖日，罘罳煥彩，暄到齊編。

還宮顯平寰海豐穰，農夫之慶，深宮理化揮弦。念艱難稼穡，不敢游畋。琳瑯萬卷環天祿，三餘愛，清晏探研。時幾敕命，明良喜起，所寶惟賢。

十一月二章中和韶樂，黃鍾宮立宮，倍夷則下羽主調。

升座隆平七日陽來天地仁，萬象一中分。人從心上起經綸，綱紀三才屬大君。答陽臨玉宸，無私學化鈞，包元履德日勞勤。品類盛，荷陶甄。

還宮顯平順氣祥風翱九垠，太史正書云。沈幾先物福生人，淵默雷聲秉道真。八風依序均，天根月窟循，昭乎若日正三辰。不遠復，以修身。

十二月二章中和韶樂，大呂清宮立宮，倍南呂清下羽主調。

升座隆平斗柄將東四序周，佳氣滿皇州。嘉平吉日諏，翠輅充廷立九斿。吾皇御大裘，法座侍王侯。服舊德，布新猷，穆若天儀福祿遒。

還宮顯平太室黃雲紫氣蒙，時雪報年豐。天關橐籥充，臘鼓催春天地通。皇家寶緒隆，契合動昭融。月西朓，日生東，萬載回環不息同。

閏月節前用上月宮調，節後用下月宮調，詞同前。除夕升座還宮，與十二月常朝同。耕耤禮成，慶成宮宴，與三月同。

文進士傳臚御殿二章乾隆七年定。中和韶樂，蕤賓變徵立宮，太簇商主調。

升座隆平啟文明，五色雲呈，珊網宏開羅俊英，梧岡彩鳳雝喈鳴。氣如珠，河似鏡，集賢才於蓬瀛。

還宮顯平海榴舒，木槿初榮，宣賜宮衣最有名，薰來殿角微涼生。鳳棲梧，麟在囿，致皇風於升平。

文進士傳臚群臣慶賀一章丹陛大樂

慶平賢關大啟，五緯麗霄光。九苞彩鳳鳴高岡，日華五色舜衣裳。濟濟蹌蹌，多士思皇。

武進土傳臚御殿二章乾隆七年定。中和韶樂，應鍾清羽立宮，林鍾清變徵主調。

升座隆平寶殿雲開，硃簷日近，甲袍金瑣玲瓏。看敦詩說禮，國士之風。王朝楨幹資英俊，參帷幄，克詰兵戎。雲臺繪畫，勛名偉績，媲美前蹤。

還宮顯平玉燭光調，金甌綏靖，兩階干羽雍容。念求賢渭水，兆協非熊。中林罝兔多賢士，資心腹，雲起風從。龍韜豹略，後先疏附，鵬翼摶風。

武進士傳臚群臣慶賀一章丹陛大樂

慶平鷹揚鶚薦，厲翮九霄清。兔罝在野維干城，龍韜豹略蜚英聲。肅肅赳赳，王國克生。

乾隆四十八年，乾清宮普宴宗親，御殿二章中和韶樂，太簇商立宮，倍無射變宮主調。

升座隆平中天鳳紀開新，列堯階繡茵。聖德重華九族親，垂光惇敘家人。敷仙蓂，十葉宜春。扇雍和，和氣訚，鬱祥芬。瓊蕤奉日，寶鄂承雲。

還宮慶平璇霄氣應韶鈞，仰重熙令辰。行葦恩華衎燕申，歡承麟趾振振。霑椒觴，芳酎含醇。荷龍光，光被均，瑞璘彬。萬年聖壽，一本天倫。

乾隆五十年，乾清宮千叟宴，御殿二章中和韶樂，太簇商立宮，倍無射變宮主調。

升座隆平乾隆五十年春，月王正日辰。帝世重熙盛典陳，高年高會楓宸。有盈廷鶴發臣民，望爐香，開扇輪。共尊親，年逾書亥，福迓重申。

還宮慶平雲開黼座氤氳，望天回紫宸。九拜龍光舞蹈申，仙韶聲遠偏聞。退朝班仙仗繽紛，到蓬萊，攜紫雲。散仙群，九重曼壽，千叟長春。

乾隆十三年，大學士忠勇公傅恆征金川授敕，御殿二章中和韶樂，黃鍾宮立宮，倍夷則下羽主調。

升座隆平臨軒策將聖武恢，仙仗挾風雷。龍驤虎賁群英來，專閫正藉勒銘才。神機翊上臺，恩隆轂是推。揚威邊徼圖雲臺，承廟略，往欽哉。

還宮顯平絳霄瑞靄六龍回，寰靖氛埃。天戈遙指閶闔開，敦忠秉信閫外裁。風雲列陣該。崇墉計日摧。鋒車電掣天馬徠，軍聲歡，騰九垓。

乾隆十三年征金川，群臣慶賀一章丹陛大樂

慶平金殿晨開銅龍啟，推轂恩隆典儀。九重上，爭歌喜起；敷聲教，盡仰天威。

乾隆十四年，金川凱旋慶賀，御殿二章中和韶樂，姑洗角立宮，黃鍾宮主調。

升進隆平慶溢朝端，靄祥雲，河山清晏，鈴旂迢遞送歸鞍。赫元戎，繄良翰，靖獻寸誠丹。載干戈，和佩鸞。功成萬里勒銘還，遐邇共騰歡。

還宮顯平雉扇徐回，遍堯封，齊銷輈燧，依依楊柳六師歸。逮春耕，修農耒，論賞策勛隨。九重深，五弦揮。敷天率土裒時對，日月耀明威。

乾隆十四年，金川凱旋，群臣慶賀一章丹陛大樂

慶平決勝從容籌上將，師行肆靖遐方。宣武略，更敷文德；垂衣治，端拱明堂。

乾隆八年，盛京謁陵禮成，御殿二章中和韶樂，黃鍾宮立宮，倍夷則下羽主調。

升座元平維天眷我清，一統車書四海寧。法駕蒞陪京，祠謁珠丘展孝誠。陟降舊宮庭，思祖德，答天明。佳氣繞龍旍，暾聖日，海東升。

還宮和平文思洽九瀛，神孫繼治洊升平。皇初七德成，締造艱難景命膺。撫序惕中情，凝旒佇，若奉盈。昭茲萬億齡，列祖武，敬其繩。

盛京御殿慶賀二章丹陛大樂

群臣慶平重熙累洽，紘瀛被仁風。穆如神孫臨鎬豐，橋山禮成御故宮。零露瀼瀼，有來雍雍。

外籓治平萬方合敬，同愛所親尊。思木有本水有源，東西朔南咸駿奔。純固恪恭，日子雲孫。

乾隆五十年臨雍二章中和韶樂，夾鍾清商立宮，倍應鍾清變宮主調。

升座盛平闢雍建，規矩圓方，復古且吾皇。先聖宮墻千仞近，講學升堂。於論鐘鼓鏗鏘，春水圜橋流浩蕩。作君師，時萬億；隆禮樂，煥文章。

還宮道平聖人出，天下文明，玉振葉金聲。日月江河照法象，自古經行。講筵雝肅和平，熙事純常茂典成。覺群黎，敷五教；彞倫敘，萬邦寧。

乾隆五十年臨雍，群臣慶賀一章丹陛大樂

慶平禮成典學，璧水監姬章。中天日月瞻容光，宸儀有肅拜舞行。壽考延昌，聖化滂洋。

嘉慶三年臨雍二章中和韶樂，夾鍾清商立宮，倍應鍾清變宮主調。

升座盛平建皇極，端拱垂裳，仰止重宮墻。鸞輅蒼龍親視學，鼓篋升堂，昭回雲漢為章。璧水和風交澹蕩，播金絲，傳孔訓，盛羽籥，邁周庠。

還宮道平睿圖洽，文教昌明，至德播膠黌。俎豆衣冠多藹吉，講藝橫經。聖人玉振金聲，明德新民萬世程。首修齊，崇格致，基誠正，奏治平。

嘉慶三年臨雍，群臣慶賀一章丹陛大樂

慶平一人首出，作睹仰當陽。重華協帝煥文章，崇儒右學聖治光。鐘鼓鏘洋，拜舞軒鼓長。

乾隆九年幸翰林院二章嘉慶九年幸翰林院同。中和韶樂，黃鍾宮立宮，倍夷則下羽主調。

升座隆平龍文五色皆，羽葆亭童法駕來。秘閣列清才，就日瞻雲瀛丈隈。象緯正三臺，糺縵縵，卿雲回。元車首實康哉，舟用楫，鼎需梅。

還宮顯平恩光浹面槐，瀛洲十八並追陪。南山頌有臺，酒醴笙簧霖雨諧。帝屐下蓬萊，金枝靄，秀華堆。文光耀九垓，求千里，始於隗。

太上皇帝元旦御殿二章嘉慶元年定。中和韶樂，黃鍾宮立宮。倍夷則下羽主調。

升座元平壽鞏金甌，繩武乘乾甲子周。燕翼篤詒謀，子帝欽承德澤流。歲首建華斿，著衍莢，海添籌。五福萃箕疇。臚實政，訓鴻猷。

還宮和平天下養尊崇，萬禩頤和郅治隆。泰運懋延洪，嘉會朝正萬國同。康強仰聖躬，八徵念，十全功。勵治尚初衷，膺篤祜，競呼嵩。

太上皇長至御殿二章嘉慶元年定。中和韶樂，黃鍾宮立宮，倍夷則下羽主調。

升座遂平陽回玉琯新，祗承忭蹈率臣民。行健政躬親，問安視膳秉鴻鈞。帝範示遵循，共球集，韶濩陳。皇祺茀祿臻，紀馨烈，頌恆春。

還宮允平懿鑠纘羲圖，雨暘時若泰階符。逢年渥澤敷，三除玉粒五蠲租。元吉惠心孚，恩★E6，德覃區。寅承保聖謨，履端慶，舞康衢。

太上皇帝萬萬壽節御殿二章嘉慶元年定。中和韶樂，黃鍾宮立宮，倍夷則下羽主調。

升座乾平壽祿位名全，猶日孜孜寶篆鐫。保佑命膺天，繼序重光福祚延。乾符久仔肩，文巍煥，武昭宣。瑞應角亢躔，龐禠衍，萬斯年。

還宮泰平曼壽獻瑤樽，萬方玉食至尊尊。舞採上儀敦，堯辰舜丙合乾坤。言失蕩啟天門。帝奉帝，孫有孫，祥雯燦紫閽。歌景福，飫洪恩。

太上皇帝三大節慶賀二章嘉慶元年定。丹陛大樂

皇帝率王公百官行禮慶平御宇六旬，九有浹深仁。勛華一家禔福臻，歲萬又萬頌大椿。文武聖神，帝夏皇春。

宮中行禮雝平雝雝在宮，天符人瑞同。太上立德更立功，京垓億兆運龐鴻。雲礽衍慶，萬福來崇。

嘉慶元年千叟宴，太上皇帝御殿二章中和韶樂，太簇商立宮，倍無射變宮主調。

升座隆平乾隆六十一年，授嘉慶始元，叟宴三開鉅典傳。天家尊養彌虔，建惟皇錫極無偏。率臣鄰，逮戶編，暨垓埏。軒宮初御，春殿長筵。

還宮慶平儀鸞扇合爐煙，聽仙韶繹然。盛禮觀成九拜虔，翹瞻斗運辰躔。退朝班，皇極門前。頌堯仁，贊啟賢，合羲年。聖能昌後，天不違先。

太皇太后三大節御宮二章康熙二十二年定。中和韶樂

升座升平嘉樂聖母，慈徽穆穆。協德坤元，以涵以育。以天下養，永綏天祿。皇情展慶，禮明樂淑。億萬斯年，受茲介福。

還宮恆平天祐皇家，景命薦申。宮幃重慶，繁祉川臻。如南山壽，集嘏斯純。我皇樂只，燕及臣民。薄海內外，罔不尊親。

太皇太后三大節宮中慶賀一章康熙二十二年定。丹陛大樂

晉平彤庭景麗，旭日祥風。縯紛採仗，奕奕璇宮。鴻慈燕喜，歡洽聖衷。萬方一軌，來賀來同。千官拜舞，樂胥有融。維壽維祺，天地並隆。

皇太后三大節御宮二章康熙二十二年定，乾隆七年重撰樂章。初制附載。中和韶樂，南呂清徵立宮，仲呂清角主調。

升座豫平慈幃福履昌，瑞雲承輦獻嘉祥。徽流寶冊光，玉食歡心萃萬方。旭日正當陽，綏眉壽，樂且康。瑤池蓂葉芳，如山阜，永無疆。原有懿慈幃，惟天下母。厚德之符，含宏九有。式嗣徽音，以昌厥後。寵綏受之，遐不單厚。福祿來求，如山如阜。

還宮履平璿宮瑞靄霏，翬翟山河上袞衣。寶籙慶璇幃，萬國歡愉頌德徽。長日麗晴暉，青鸞舞，鳳在墀。康強福祿宜，億萬載，祝期頤。原百禮既洽，燦然其章。瑞雲承輦，麗日舒長。萬方玉食，愉懌未央。言旋彤幄，凝祉儲祥。一人有慶，萬壽無疆。

皇太后三大節慶賀二章康熙二十二年定，乾隆七年重撰樂章。初制附載。丹陛大樂

皇帝率王公百官行禮益平皇家燕喜，福壽協慈幃。千官拜舞，萬國瞻依。靄璇宮，聖日輝。原品物咸亨，景光清泰。展禮孔皆，式瞻嘉會。金石相宣，貫珠編貝。思媚思齊，德音四沛。以介繁禧，萬年保艾。曰壽而臧，曰昌而大。

宮中行禮雝平詞與皇帝三大節同。

乾隆二十四年，平定回部，長至皇太后御宮二章中和韶樂，南呂清徵立宮，仲呂清角主調。

升座豫平慈寧集慶長，坤元葉德煥嘉祥。晴暉轉一陽，玉食承歡福履昌。西極盡來王，同稽首，頌壽康。堯階蓂葉芳，受茲福，永無疆。

還宮履平瑤宮靄紫煙，日麗彤墀百福全。德範播堯天，文笥珠璣晉九邊。翬翟耀瓊筵。添宮線，玉戺前。綏和兆萬年，永樂愷，協璣璿。

皇后三大節御宮二章康熙二十二年定，乾隆七年重撰樂章。初制附載。中和韶樂，南呂清徵立宮，仲呂清角主調。

升座淑平承天地道光，嗣徽音兮儷我皇。椒宮壼教彰，萬國為儀燕翼昌。彤管紀芬芳，春雲渥，環佩鏘。安貞德有常，敷內政，應無疆。原乾資於坤，儷尊宸極。皇化攸宜，母儀萬國。履順含章，茂明內德。福履永綏，乃燕乃翼。

還宮順平瑤樞煥上臺，椒殿風和麗景開。晴旭上蓬萊，佳氣氤氳遍九垓。祥雲護燕禖，培麟趾，毓蘭荄。雉扇影徘徊，看瑞靄，集宮槐。原椒宮奕奕，陰教修明。褘衣有耀，環珮和鳴。禮容孔恪，萬國來成。關雎之德，流美風聲。

皇后三大節宮慶賀一章康熙二十二年定，乾隆七年重撰樂章。初制附載。丹陛大樂

正平正坤維兮儷皇極，母儀昭萬國。福履永綏，將六宮，承法則。原採章有蔚，禮備樂宣。令儀令德，率履無愆。型家而國，實惟承乾。既淑且和，景福綿綿。

同治十一年，皇帝大婚，行冊立禮，御殿二章中和韶樂

升座宜平作合慶從天，高懸日月照垓埏。交泰葉坤乾，鸞鏘鳳噦樂翩躚。星彩麗弧躔，雙璧合，五珠聯。瓜瓞喜綿綿，綏福履，萬斯年。

正使受節愉平祥暉耀九閶，鳳節蜺旌命肅將。雅調奏鏗鏘，玉管瓊璈廣樂張。賡詩媲洽陽，鋪鴻藻，煥龍章。福祿奉霞觴，富且壽，熾而昌。

大婚前一日閱冊寶，慶賀三章丹陛大樂

皇帝升座澄平玉檢金泥寶氣騰，日月頌升恆。雲霞仰蔚蒸，椒壁蘿圖瑞彩凝。河洲德化興，海宇慶波澄。光復旦，福云礽，謨烈昭垂億載承。

皇太后升座儀平萬國共球奉壽卮，端冕肅隆儀。輝煌鳳詔披，玉冊金符福祿宜。天容靜有思，睟穆拜瑤墀。纘前緒，答恩慈，嘉禮宏前百世基。

群臣行禮普平黼黻昭文仰大觀，高奉五雲端。嵩呼萬歲歡，鵷鷺成行擁百官。維皇宥密單，締造念艱難。膺寶籙，御金鑾，億載丕基鞏石磐。

大婚前一日閱冊畢，皇帝詣慈寧宮行禮，皇太后御宮二章中和韶樂

升座鬯平祥雲五色飛，旭日曈曨映紫微。曙景麗旌旂，仙仗分行寶籙篆霏。承歡舞採衣，歌壽愷，切瞻依。展禮報春暉，隆孝養，慰慈幃。

還宮懌平仙璈響禁城，簫管均調雅頌聲。旭日鳳凰鳴，瑞靄繽紛賀禮成。慈顏喜氣迎，擁豹尾，導蜺旌。云奉翠華明，馭大丙，暢由庚。

大婚宣制，皇帝御殿二章中和韶樂

升座葉平翠琯銀簧下紫霄，仙樂奏咸韶。趨班肅百僚，傘蓋鳴鞭侍早朝。惟皇日月昭，玉燭慶時調。文傳武，舜紹堯，一德心源切旰宵。

正使受節舒平雲蒸御案香，龍節高擎矞採彰。嘉禮敬延康，繼繼繩繩百代昌。雎麟為世祥，歌渭涘，慶洽陽。嘉氣溢天閶，祝聖壽，壽無疆。

大婚朝見皇太后御宮二章中和韶樂

升座矞平祥暉麗紫宸，天地同和萬國春。協氣轉鴻鈞，燕翼詒謀百福臻。星雲爛漫新，嘉禮備，雅樂陳。至德頌慈仁，洪寶籙，衍疇倫。

還宮忻平吉日承歡厚德酬，侍燕禮虔修。芬芳潔膳羞，玉食瓊漿旨且柔。笙簧雅韻流，儀衛轉華斿。調玉燭，鞏金甌，穆穆隆儀福祿遒。

大婚朝見次日，皇帝詣慈寧宮行慶賀禮，皇太后御宮二章中和韶樂

升座軒平蓬萊旭日紅，鳳閣龍樓瑞靄中。儀衛拱璇宮，肅肅旌旂拂曉風。維皇茂矩崇，禮既洽，樂交融。孝養萬方隆，瞻景福，共呼嵩。

還宮頤平閣道回環輦路花，宮殿燦雲霞。蓬壺歲月賒，六合光明萬福嘉。鳴鑾返翠華，喜氣正無涯。德自大，頌非言誇，華祝衢歌遍邇遐。

大婚朝見次日，皇后詣慈寧宮行慶賀禮，皇太后御宮二章中和韶樂

升座翕平懿範雍和內治襄，儷日月同光。承天地有常，嘉洽璇幃慶未央。虔恭淑德彰，褘鞠頌儀詳。蘭馭肅，翠旍颺，紹繼徽音式萬方。

還宮孚平茂典邁嬪京，妊姒相承世德宏。內治稟儀型，睟穆慈顏福履盈。垓埏樂永清，陳葆佾，簇霓旌。璆佩節和聲，雲輅舉，日華明。

大婚朝見次日，皇帝御內殿二章中和韶樂

升座蕃平二曜光昭萃茂釐，乾籙應昌期。中宮肅盛儀，肇正人倫萬化基。鴛梁福祿宜，麟趾葉風詩。炳帝極，衍宗支，萬葉千春海熙。

起座理平虔修肅拜儀，納福躋仁百祿宜。協氣迓蕃釐，輦路塵清六馭馳。祥雲護瑞曦，回玉輅，繞彤墀。湛澤九天滋，宣嘉頌，慶昌期。

大婚朝見次日，皇后御內殿二章中和韶樂

升座惠平蘭殿椒闈迓帝庥，懿德軼河洲。良辰協吉諏，位正坤維內治修。嘉祥百祿遒，黼黻煥新猷。輝翟彩，導鸞斿，邐迤祥雲輦路周。

還宮祥平中禁宏開靄吉祥，律度協珩璜。賡歌茀祿康，彩煥星軒法服彰。豐祺衍熾昌，福履慶齊長。遵玉戺，晉椒房，坤順承天德有常。

大婚朝見次日，慶賀五章丹陛大樂

皇太后升座，皇帝行禮康平雲書爛縵祥，舞採宮中愛日長。雅樂葉笙簧，一曲南陔奏未央。金爐弱篆香，看鳳翥，喜鸞翔。聖壽祝無疆，醲澤被，惠風颺。

皇太后升座，皇后行禮巽平宮扇彩雲移，遙瞻鳳輦駐彤墀。文裀錦繡披，太祝初宣展拜儀。肅穆答鴻慈，徽音嗣，福履綏。祥開百世基，綿泰祉，正坤維。

皇帝升座，皇后行禮諧平雉尾雲開喜氣生，嘉禮慶初成。關雎句載賡，一片承平雅頌聲。鴛鴦福祿盈，鸞鳳葉和鳴。光四表，暢八紘，風始周南雅化行。

群臣行禮燮平丹鳳銜書降九天，香弱鵲爐煙。歡聲動八埏，成蓋青雲朵殿前。光華億萬年，鵷鷺肅班聯。輝寶鼎，鬯宮懸，雨露無私聖澤宣。

宮中行禮晏平坤儀令德崇，六服光輝典禮隆。瑞靄滿中宮，採仗云斿麗景融。爐煙接陛楓，容肅穆，福龐洪。理內頌成功，宣閫政，贊皇風。

大婚行禮次日筵宴，皇帝御殿二章中和韶樂

升座會平天心眷至人，璧合珠聯耀紫宸。雅化洽雎麟，祥靄彤廷百福臻。鐘鼓韻清新，調律呂，奏韶鈞。寰海共尊親，昌聖緒，敘彞倫。

還宮忭平煦日祥光煥翠斿，冠佩集螭頭。宮中拜賜優，歡洽皇心百祿遒。香煙仗外浮，班散玉階儔。敷駿惠，式鴻猷，慶典覃禧九服周。

皇太后賜后母宴，御宮二章中和韶樂

升座序平寶扇雲移法駕臨，萬國盛儀欽。仙韶協舜琴，曉旭凝輝耀玳簪。慈顏悅豫深，錫福遍壬林。延景祚。頌徽音。媲周家，仰太妊。

還宮愷平樂奏鈞天吉禮成，燕衎洽群情。璇幃喜氣迎，歡承壽母共稱觥。金萱萬歲榮，闓澤普埏紘。回龍馭，擁霓旌，堯趨舜步協安行。

大婚賜承恩公親屬宴四章丹陛大樂

皇帝升座調平瑞靄弱爐香，丹陛班分鵷鷺行。懿戚喜稱觴，衣冠蹌濟覲龍光。壺中日正長，陳酒醴，肄笙簧。虞陛效賡颺，和以樂，壽而昌。

後父率親屬謝恩，群臣行禮介平祥光麗幾筵，鳳管鸞笙奏九天。雨露拜恩先，圭爵欽承寵詔宣。嵩呼玉陛前，揚抃舞，肅班聯。篤慶祝堯年，歌椒衍，卜瓜綿。

後母率親屬行禮，入座衍平曈曨曉日明，五色祥雲靄禁城。瑞應泰階平，冠裳濟濟拜丹楹。璇宮喜氣盈，陳酒醴，奏韶韺。燕衎荷恩榮，膏澤渥，頌同聲。

後母率親屬謝恩阜平堯廚萐獻祥，六膳和調出上方。珍味列芬芳，春滿宮壺雨露香。衢尊酌醴漿，醲化洽，茀祿康。肅拜效賡颺，介景福，熾而昌。

大婚頒詔，皇帝御殿二章中和韶樂

升座端平堯天景運長，民物咸熙庶事康。離照炳當陽，萬里山河日月光。升平寶祚昌，福無量，壽無疆。四表煥文章，歌喜起，頌明良。

還宮融平嘉祥帝眷孚，乾始坤元合聖謨。蕃祉炳皇圖，藻景昭陳協氣敷。宣綸懍步趨，編璧葉，彖金符。矞採煥雲衢，六禮備，眾情愉。

光緒十五年大婚，閱冊畢，皇帝詣慈寧宮行禮，皇太后御宮二章中和韶樂

升座鬯平祥暉靄紫宸，瑞滿乾坤淑氣新。寰海慶同春，作合從天萬福臻。瑤階雅樂陳，和鸞鳳，詠雎麟。垂裕荷慈仁，崇典禮，敘彞倫。

還宮懌平採仗萬花迎，雅雅魚魚慶禮成。琴瑟聽和鳴，鳳翥鸞翔引韻清。璇闈喜起賡，開帝運，愜皇情。寰宇際升平，徵瑞應，動歡聲。

大婚宣制，皇帝御殿二章中和韶樂

升座葉平樂譜簫韶奏九成，儀鳳葉和聲。爐香篆裊清，萬國共球集帝京。宸修德克明，景運啟元亨。懸金鏡，察玉衡，南面垂裳禦八紘。

正使受節舒平絲綸錫自天，龍節莊持映日鮮。璧合並珠聯，玉檢金泥紫誥宣。欽哉命敬傳，椒蕃衍，瓜瓞綿。歌聲遍垓埏，祝聖壽，億萬年。

大婚前一日閱冊寶慶賀二章丹陛大樂

皇太后升座儀平詩詠周南肇始基，聖配正坤維。惟皇肅上儀，展拜雍容侍玉墀。貽謀賴聖慈，獻壽晉瑤卮。延景祚，慶昌期，瓜瓞綿綿福履綏。

群臣行禮普平冠佩趨蹌仰九重，僚寀樂登庸。三多祝華封，夔拜皋颺效靖恭。維皇駕六龍，作者見筮云從。占嘉會，慶躬逢，四海欣霑帝澤醲。

大婚朝見皇太后御宮二章中和韶樂

升座矞平春光滿禁闈，和煦風柔拂翟幃，虔拜仰恩暉。宵旰勤劬綜萬幾，顯翼翼，扇巍巍。齊政察璿璣，欽德至，嗣音徽。

還宮忻平宴罷欣逢大禮成，鳳輦映花明，鸞旗拂柳輕。五色雲霞採仗迎，闈喜氣盈，椒殿曉風清。調玉琯，奏瑤笙，一片承平雅頌聲。

大婚朝見次日，皇帝詣慈寧宮行慶賀禮，皇太后御宮二章中和韶樂

升座軒平曙景絢蓬瀛，閶闔天開瑞靄生。紫幰彩霞明，舞蹈歡呼徹鳳城。慈闈喜氣盈，儀具舉，禮初成。孝養竭精誠，調管籥，奏韶韺。

還宮順平巍煥龍樓矗絳霄，日彩麗金貂。猊爐篆馥飄，輦路花深漏響遙。雲軿樂御調，法曲和笙簫。隆禮備，德音昭，萬福來同際聖朝。

大婚朝見次日，皇后詣慈寧宮行慶賀禮，皇太后御宮二章中和韶樂

升座翕平風始宏開萬福基，厚德正坤維。思齊啟嗣徽，修慄雍宮贊贄時。祥暉駐玉墀，鑾輅展文螭。循茂典，答皇慈，日月承天曜二儀。

還宮孚平天地二儀平，芼荇求賢內治成。懿德纘維行，瓜瓞綿延慰聖情。彤墀福喜盈，揚翠萐，擢硃英。旋輅節韶韺，雲雉轉，玉鸞鳴。

大婚朝見次日，皇帝御內殿二章中和韶樂

升座蕃平元氣昭融運二儀，風始德宣詩。春初瑞應時，萬化淵源萬福基。軒裳肅茂規，姒幄駐祥曦。調玉琯，衍金支，鍾祉延釐頌聖慈。

起座理平虔作禮初成，壼範柔雍翊聖清。寶輅葉鸞鳴，金戺彤墀喜氣盈。雲移雉扇明，回地紐，轉天紘。雅樂譜韶韺，珠露湛，玉芝榮。

大婚朝見次日，皇后御內殿二章中和韶樂

升座惠平正始風開萬福原，玉輅慶臨軒。含章贊至尊，乾曜坤儀應德元。風生九陛溫，旭映六宮暄。迎淑氣，沐仁恩，卿矞葳蕤受祉繁。

還宮祥平繞轂花迎上苑春，輦路凈無塵。宮鶯囀語新，內治修明樂最真。清芬挹藻蘋，雅化溯雎麟。歌採採，詠振振，茂祉繁釐慶翕臻。

大婚朝見次日慶賀五章丹陛大樂

皇太后升座，皇帝行禮康平祥雲麗九天，丹陛歡承聖母前。壽愷祝洪延，垂裕綿長紀萬千。寶鼎裊香煙，雙璧合，五珠聯。雅樂葉宮懸，恩澤普，福疇全。

皇太后升座，皇后行禮巽平彩仗導丹軿，韶咸樂奏八風宣。宮花繞禦筵，鏤檻文墀展細旃。璆佩拜儀虔，慈顏煦，曼福駢。山呼遍九埏，元正月，萬斯年。

皇帝升座，皇后行禮諧平褘服葳蕤茂典祥，向日月輝光。承天地久長，容蹈凝華德象彰。和鳴協鳳凰，景福集鴛鴦。瞻袞冕，節琚璜，慶洽宮闈萬葉昌。

群臣行禮燮平糺縵星云煥紫宸，苞鳳採璘彬。蘿圖萬福臻，寶瑟瑤琴雅韻新。恩周雨露勻，薄海慶同春。凝鼎命，闡坤珍，鶼鰈偕登道路遵。

宮中行禮晏平彤庭瑞靄縈，象服增華煥採明。正位翊升平，德協坤貞品物亨。來綏福履成，輝黼黻，式璜珩。芬蕙引風清，調鳳瑟，葉鸞笙。

大婚行禮次日筵宴，皇帝御殿二章中和韶樂

升座會平祥光曜紫宸，泰宇宏開九陛春。雅化肇雎麟，採荇歌兼詠採蘋。薄海識尊親，仰皇極，頌皇仁。仙樂奏咸鈞，逢嘉會，宴嘉賓。

還宮忭平慶典欣成日正中，頌禱效呼嵩。新承帝眷隆，歡洽皇心喜氣融。祥煙靄九重，採仗擁花紅。占人壽，卜年豐，聖澤覃敷六合同。

大婚賜承恩公親屬宴二章丹陛大樂

皇帝升座調平左右肅班聯，鵷鷺分行別後先。戚畹萃親賢，夔虎鳴鑾應管弦。鏗鏘禁漏傳，瞻舜日，覲堯天。拜舞錦袍鮮，列玉砌，侍瓊筵。

後父率親屬謝恩，群臣行禮介平爐煙篆裊香，朵殿春和旭日長。夔虎效賡颺，搢笏垂紳玉佩鏘。隆儀九拜彰，飫酒醴，葉笙簧。寶籙衍休祥，綏福祿，頌鴛鴦。

大婚頒詔，皇帝御殿二章中和韶樂

升座端平皇圖聖德宣，金鏡調元喜共延。紫極麗中天，華祝嵩呼億萬年。歡聲動八埏，階啟泰，位乘乾。瑞靄玉爐煙，輝玉戺，炳珠躔。

還宮融平絲綸被萬方，丹鳳書銜日月光。天語懍煌煌，慶典欣成錫祚長。休徵應雨暘，顏有喜，頌無疆。盛治贊垂裳，夔虎拜，鳳鸞鏘。

乾隆十七年，重定慶典所奏禧平十五章導迎樂

臨雍崇聖尊道，乾德下交。思樂多士，化流芹藻。鼓篋徵，經術昭。聽講環，宏育陶。

巡狩方岳棽麗六飛，入蹕出警。省方觀民，施惠行慶。一人行，萬人幸。載道歡，瞻天聖。

元日進表元正朝享，臨御萬方。閶闔通啟，太平呈象。旅貢陳，軒樂張。遍海隅，瞻帝光。

長至進表黃鍾應律，玉琯回陽。書云薦瑞，迎日履長。共球集，韶濩張。奉金函，來萬方。

萬壽節進表神聖文武，提絜六符。綏以眉壽，罄宜多祜。邁斗維，呈瑞圖。萬歲聲，山應呼。

皇太后萬壽節進表昭受天貺，鍾慶發祥。文母禔祉，福隆尊養。錫類蕃，慈訓彰。億萬年，臨壽康。

皇后千秋節進表坤德柔靜，陰教順承。螽斯麟角，允維嘉應。寶冊鐫，天慶膺。求嗣徽，如月恆。

進實錄昭示無坱，謨烈聿皇。垂布方策，日星輝朗。配典墳，揚耿光。永繹思，綏萬邦。

進玉牒瓜瓞滋長，椒實衍昌。公姓千億，福疇維鄉。定角仁，硃芾皇。錫類洪，咸樂康。

頒時憲欽若誠亶，皇正朔頒。分秒無忒，玉衡齊貫。敬授時，宜暑寒。穡事明，民庶歡。

頒詔申命重巽，綸下九閽。句出萌達，百昌咸振。象魏懸，鞀鐸巡。德意宣，天地春。

殿試送榜賢網寬整，才俊畢登。疏附先後，一人維聖。教澤長，多士盈。景運開，龍虎蒸。

迎吻皇作宮殿，因地順天。如竹苞矣，美哉輪奐。鳥翼飛，松桷梴。芋且寧，居萬年。

皇帝親耕進穜棱晨作農正，鸞輅勸耕。穜棱嘉種，降康延慶。帝耤開，農政行。我稼同，明賜成。

皇后親蠶進筐鉤戴勝告時，西陵肇典。爰舉懿筐，爰臨柘館。御鞠衣，登瑞繭。金鉤陳，嘉義展。

皇帝耕耤三十六禾詞一章雍正二年定。

光華日月開青陽，房星晨正呈農祥。帝念民依重耕桑，肇新千耤考典章。告蠲元辰時日良，蒼龍鸞輅臨天閶。青壇峙立西南方，犧牲簠簋升芬芳。皇心祗敬天容莊，黃幕致禮虔誠將。禮成移蹕天田旁，土膏沃洽春洋洋。黛犁行地牛服韁，司農穜棱盛青箱。洪縻在手絲鞭揚，率先稼穡為民倡。三推一撥制有常，五推九推數遞詳。王公卿尹咸贊襄，甸人千耦列雁行。耰耡既畢恩澤滂，自天集福多豐穰。來牟蕎蘥森紫芒，華薌赤甲秈稈方。秬秠三種黎白黃，稷粟堅好碩且香。萃𦬊大穗盈尺長，五菽五豆充壟場。穄粢縻九色糧，蜀秫玉黍兼東廧。烏未同收除童粱，雙歧合穎遍理疆。千箱萬斛收神倉，四時順序百穀昌。八區九有富蓋藏，歡騰億兆感聖皇。

皇后採桑歌一章乾隆七年定。

躬耕禮成詔井桑，蠶月吉巳迎辰祥。金華紫罽五翟光，瑞雲彩映椒塗黃。壇南宿戒惟宮張，西陵展事搖珩璜。齋肅恭敬柔雍彰，金鉤綠籧懿筥筐。尚功尚制奉以將，柔條在東涵露香。鞠衣三摘鳴鳩翔，月靈臨賁龍精昌。黼黻五色質且良，昭事上帝祠烝嘗。儀型宇宙帥妃嬙，衣食滋殖被萬方。


\end{pinyinscope}