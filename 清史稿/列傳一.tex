\article{列傳一}

\begin{pinyinscope}
后妃

顯祖宣皇后繼妃庶妃

太祖孝慈高皇后元妃繼妃大妃壽康太妃太祖諸妃

太宗孝端文皇后孝莊文皇后敏惠恭和元妃

懿貴妃康惠淑妃太宗諸妃

世祖廢後孝惠章皇后孝康章皇后孝獻皇后貞妃

淑惠妃世祖諸妃

聖祖孝誠仁皇后孝昭仁皇后孝懿仁皇后孝恭仁皇后

敬敏皇貴妃定妃通嬪惇怡皇貴妃？惠皇貴妃聖祖諸妃

世宗孝敬憲皇后孝聖憲皇后敦肅皇貴妃

純？皇貴妃世宗諸妃

高宗孝賢純皇后皇後烏拉納喇氏孝儀純皇后

慧賢皇貴妃純惠皇貴妃慶恭皇貴妃哲憫皇貴妃

淑嘉皇貴妃婉貴太妃高宗諸妃

仁宗孝淑睿皇后孝和睿皇后恭順皇貴妃

和裕皇貴妃仁宗諸妃

宣宗孝穆成皇后孝慎成皇后孝全成皇后孝靜成皇后

莊順皇貴妃彤貴妃宣宗諸妃

文宗孝德顯皇后孝貞顯皇后孝欽顯皇后

莊靜皇貴妃玫貴妃端恪皇貴妃文宗諸妃

穆宗孝哲毅皇后淑慎皇貴妃

莊和皇貴妃敬懿皇貴妃榮惠皇貴妃

德宗孝定景皇后端康皇貴妃恪順皇貴妃

宣統皇后淑妃

太祖初起，草創闊略，宮闈未有位號，但循國俗稱「福晉」。福晉蓋「可敦」之轉音，史述後妃，後人緣飾名之，非當時本稱也。崇德改元，五宮並建，位號既明，等威漸辨。世祖定鼎，循前代舊典。順治十五年，採禮官之議：乾清宮設夫人一，淑儀一，婉侍六，柔婉、芳婉皆三十；慈寧宮設貞容一、慎容二，勤侍無定數；又置女官。循明六局一司之制，議定而未行。

康熙以後，典制大備。皇后居中宮；皇貴妃一，貴妃二，妃四，嬪六，貴人、常在、答應無定數，分居東、西十二宮。東六宮：曰景仁，曰承乾，曰鍾粹，曰延禧，曰永和，曰景陽；西六宮：曰永壽，曰翊坤，曰儲秀，曰啟祥，曰長春，曰咸福。諸宮皆有宮女子供使令。每三歲選八旗秀女，戶部主之；每歲選內務府屬旗秀女，內務府主之。秀女入宮，妃、嬪、貴人惟上命。選宮女子，貴人以上，得選世家女；貴人以下，但選拜唐阿以下女。宮女子侍上，自常在、答應漸進至妃、嬪，後妃諸姑、姊妹不赴選。帝祖母曰「太皇太后」，母曰「皇太后」，居慈寧、壽康、寧壽諸宮。先朝妃、嬪稱太妃、太嬪，隨皇太后同居，與嗣皇帝，年皆逾五十，乃始得相見。諸宮殿設太監，秩最高不逾四品，員額有定數，廩給有定量，分領執事有定程。此其大較也。

二百數十年，壼化肅雍，詖謁蓋寡，內鮮燕溺匹嫡之嫌，外絕權戚蠹國之釁，彬彬盛矣。追尊四代，惟宣皇后著氏族，且有繼室，託始於是。歷朝居正號者，謹而次之，並及妃、嬪有子若受後朝尊封者。世祖以漢女為妃，高宗以回女為妃，附書之，以其僅見也。

顯祖宣皇后，喜塔臘氏，都督阿古女。歸顯祖為嫡妃。歲己未，太祖生。歲己巳，崩。順治五年，與肇祖原皇后、興祖直皇后、景祖翼皇后同時追謚。子三：太祖、舒爾哈齊、雅爾哈齊。女一，下嫁噶哈善哈斯虎。

繼妃，納喇氏，哈達部長萬所撫族女。遇太祖寡恩，年十九，俾分居，予產獨薄。子一，巴雅喇。庶妃，李佳氏。子一，穆爾哈齊。

太祖孝慈高皇后，納喇氏，葉赫部長楊吉砮女。太祖初起兵，如葉赫，楊吉砮以後許焉。楊吉砮為明總兵李成梁所殺，子納林布祿繼為貝勒，又為成梁擊破。歲戊子秋九月，以後來歸，上率諸貝勒、大臣迎之，大宴成禮。是歲，後年十四。歲壬辰冬十月，太宗生。歲癸卯秋，後病作，思見母，上遣使迎焉，納林布祿不許。九月庚辰，後崩，年二十九。

後莊敬聰慧，詞氣婉順，得譽不喜，聞惡言，愉悅不改其常。不好諂諛，不信讒佞，耳無妄聽，口無妄言。不預外事，殫誠畢慮以事上。及崩，上深悼之，喪斂祭享有加禮，不飲酒茹葷者逾月。越三載，葬赫圖阿拉尼雅滿山岡。天命九年，遷葬東京楊魯山。天聰三年，再遷葬沈陽石嘴頭山，是為福陵。崇德元年，上謚孝慈昭憲純德真順承天育聖武皇后。順治元年，祔太廟。康熙元年，改謚。雍正、乾隆累加謚，曰孝慈昭憲敬順仁徽懿德慶顯承天輔聖高皇后。子一，太宗。

元妃，佟佳氏。歸太祖最早。子二：褚英、代善。女一，下嫁何和禮。

繼妃，富察氏。歸太祖亦在孝慈皇后前。歲癸巳，葉赫諸部來侵，上夜駐軍，寢甚酣，妃呼上覺曰：「爾方寸亂耶，懼耶？九國兵來攻，豈酣寢時耶？」上曰：「我果懼，安能酣寢？我聞葉赫來侵，以其無期，時以為念。既至，我心安矣。我若負葉赫，天必厭之，安得不懼？今我順天命，安疆土，彼糾九國以虐無咎之人，天不佑也！」安寢如故。及旦，遂破敵。天命五年，妃得罪，死。子二：莽古爾泰、德格類。女一，名莽古濟，下嫁鎖諾木杜棱。

大妃，納喇氏，烏喇貝勒滿泰女。歲辛丑，歸太祖，年十二。孝慈皇后崩，立為大妃。天命十一年七月，太祖有疾，浴於湯泉。八月，疾大漸，乘舟自太子河還，召大妃出迎，堡，上崩。辛亥，大妃殉焉，年三十七。同殉者，二庶妃。妃子三？入渾河。庚戌，舟次靉：阿濟格、多爾袞、多鐸。順治初，多爾袞攝政，七年，上謚孝烈恭敏獻哲仁和贊天儷聖武皇后，祔太廟。八年，多爾袞得罪，罷謚，出廟。

壽康太妃，博爾濟吉特氏，科爾沁郡王孔果爾女。太祖諸妃中最老壽。順治十八年，聖祖即位，尊為皇曾祖壽康太妃。康熙四年，薨。

太祖諸妃稱側妃者四：伊爾根覺羅氏，子一，阿巴泰，女一，下嫁達爾漢；納喇氏，孝慈皇后女弟，女一，下嫁固爾布什；其二皆無出。稱庶妃者五：兆佳氏，子一，阿拜；鈕祜祿氏，子二，湯古代、塔拜；嘉穆瑚覺羅氏，子二，巴布泰、巴布海，女三，下嫁布占泰、達啟、蘇納；西林覺羅氏，子一，賴慕布；伊爾根覺羅氏，女一，下嫁鄂托伊。

太宗孝端文皇后，博爾濟吉特氏，科爾沁貝勒莽古思女。歲甲寅四月，來歸，太祖命太宗親迎，至輝發扈爾奇山城，大宴成禮。天聰間，後母科爾沁大妃屢來朝，上迎勞，錫賚有加禮。崇德元年，上建尊號，後亦正位中宮。二年，大妃復來朝，上迎宴。越二日，大妃設宴，上率後及貴妃、莊妃幸其行幄。尋命追封后父莽古思和碩福親王，立碑於墓，封大妃為和碩福妃，使大學士範文程等冊封。世祖即位，尊為皇太后。順治六年四月乙巳，崩，年五十一。七年，上謚。雍正、乾隆累加謚，曰孝端正敬仁懿哲順慈僖莊敏輔天協聖文皇后。女三，下嫁額哲、奇塔特、巴雅思祜朗。

孝莊文皇后，博爾濟吉特氏，科爾沁貝勒寨桑女，孝端皇后侄也。天命十年二月，來歸。崇德元年，封永福宮莊妃。三年正月甲午，世祖生。世祖即位，尊為皇太后。順治十一年，贈太后父寨桑和碩忠親王，母賢妃。十三年二月，太后萬壽，上制詩三十首以獻。上承太后訓，撰內則衍義，並為序以進。聖祖即位，尊為太皇太后。

康熙九年，上奉太后謁孝陵。十年，謁福陵、昭陵。十一年，幸赤城湯泉，經長安嶺，上下馬，扶輦；至坦道，始上馬以從。還，度嶺，正大雨，仍下馬，扶輦。太后命騎從，上不可，下嶺，乃乘馬傍輦行。吳三桂亂作，頻年用兵，太后念從征將士勞苦，發宮中金帛加犒。聞各省有偏災，輒發帑賑恤。布爾尼叛，師北征，太后以慈寧宮庶妃有母年九十餘，居察哈爾，告上誡師行毋擄掠。

國初故事，後妃，王、貝勒福晉，貝子、公夫人，皆令命婦更番入侍，至太后始命罷之。宮中守祖宗制，不蓄漢女。上命儒臣譯大學衍義進太后，太后稱善，賜賚有加。太后不預政，朝廷有黜陟，上多告而後行。嘗勉上曰：「祖宗騎射開基，武備不可弛。用人行政，天子以一身臨其上，？務敬以承天，虛公裁決。」又作書以誡曰：「古稱為君難。蒼生至得國之道，使四海咸登康阜，綿歷數於無疆，惟休。汝尚？生養撫育，莫不引領，必深思得寬裕慈仁，溫良恭敬，慎乃威儀，謹爾出話，夙夜恪勤，以祗承祖考遺緒，俾予亦無疚於厥心。」十九年四月，上撰大德景福頌進太后。

二十年，上復奉太后幸湯泉。雲南平，上詣太后宮奏捷。二十一年，上詣奉天謁陵，途次屢奏書問安，使獻方物，奏曰：「臣到盛京，親網得鰱、，浸以羊脂，山中野燒，自落榛實及山核桃，朝鮮所進柿餅、松、慄、銀杏，附使進上，伏乞俯賜一笑，不勝欣幸。」二十二年夏，奉太后出古北口避暑。秋，幸五臺山，至龍泉關。上以長城嶺峻絕，試輦不能陟，奏太后。次日，太后輦登嶺，路數折不可上，太后乃還龍泉關，命上代禮諸寺。二十四年夏，上出塞避暑，次博洛和屯，聞太后不豫，即馳還京師，太后疾良已。

二十六年九月，太后疾復作，上晝夜在視。十二月，步禱天壇，請減算以益太后。讀祝，上泣，陪祀諸王大臣皆泣。太后疾大漸，命上曰：「太宗奉安久，不可為我輕動。況我心戀汝父子，當於孝陵近地安厝，我心始無憾。」己巳，崩，年七十五。上哀慟，欲於宮中持服二十七月，王大臣屢疏請遵遺誥，以日易月，始從之。命撤太后所居宮移建昌瑞山孝陵近地，號「暫安奉殿」。二十七年四月，奉太后梓宮詣昌瑞山。自是，歲必詣謁。雍正三年十二月，世宗即其地起陵，曰昭西陵。

世祖親政，上太后徽號，國有慶，必加上。至聖祖以雲南平，奏捷，定徽號曰昭聖慈壽恭簡安懿章慶敦惠溫莊康和仁宣弘靖太皇太后，初奉安上謚。雍正、乾隆累加謚，曰孝莊仁宣誠憲恭懿至德純徽翊天啟聖文皇后。子一，世祖。女三，下嫁弼爾塔哈爾、色布騰、鏗吉爾格。

敏惠恭和元妃，博爾濟吉特氏，孝莊皇后姊也。天聰八年，來歸。崇德元年，封關睢宮宸妃。妃有寵於太宗，生子，為大赦，子二歲而殤，未命名。六年九月，太宗方伐明，聞妃病而還，未至，妃已薨。上慟甚，一日忽迷惘，自午至酉始瘥，乃悔曰：「天生朕為撫世安民，豈為一婦人哉？朕不能自持，天地祖宗特示譴也。」上仍悲悼不已。諸王大臣請出獵，遂獵蒲河。還過妃墓，復大慟。妃母和碩賢妃來吊，上命內大臣掖輿臨妃墓。郡王阿達禮、輔國公扎哈納當妃喪作樂，皆坐奪爵。

懿靖大貴妃，博爾濟吉特氏，阿霸垓郡王額齊格諾顏女。崇德元年，封麟趾宮貴妃。四年，額齊格諾顏及其妻福晉來朝，妃率諸王、貝勒迎宴。次日，上賜宴清寧宮，福晉入見，稱上外姑。順治九年，世祖加尊封。康熙十三年，薨，聖祖侍太后臨奠。子一，博穆博果爾。女一，下嫁噶爾瑪索諾木。又撫蒙古女，嫁噶爾瑪德參，濟旺子也。

康惠淑妃，博爾濟吉特氏，阿霸垓塔布囊博第塞楚祜爾女。崇德元年，封衍慶宮淑妃。撫蒙古女，上命睿親王多爾袞娶焉。順治九年，加尊封，前懿靖大貴妃薨。

太宗諸妃：元妃，鈕祜祿氏，弘毅公額亦都女，子一，洛博會；繼妃，烏拉納喇氏，子二，豪格、洛格，女一，下嫁旺第。稱側妃者二：葉赫納喇氏，子一，碩塞；扎魯特博爾濟吉特氏，女二，下嫁誇扎、哈尚。稱庶妃者六：納喇氏，子一，高塞，女二，下嫁輝塞、拉哈；奇壘氏，察哈爾部人，女一，下嫁吳應熊；顏札氏，子一，葉布舒；伊爾根覺羅氏，子一，常舒；其二不知氏族，一生子，韜塞；一生女，下嫁班第。

世祖廢後，博爾濟吉特氏，科爾沁卓禮克圖親王吳克善女，孝莊文皇后侄也。後麗而慧，睿親王多爾袞攝政，為世祖聘焉。順治八年八月，冊為皇后。上好簡樸，後則嗜奢侈，又？，積與上忤。

十年八月，上命大學士馮銓等上前代廢后故事，銓等疏諫，上嚴拒，諭以「無能，故當廢」，責諸臣沽名。即日奏皇太后，降後為靜妃，改居側宮，下禮部，禮部尚書胡世安、侍郎呂崇烈、高珩疏請慎重詳審，禮部員外郎孔允樾及御史宗敦一、潘朝選、陳棐、張璟、杜果、聶玠、張嘉、李敬、劉秉政、陳自德、祖永傑、高爾位、白尚登、祖建明各具疏力爭。允樾言尤切，略言：「皇后正位三年，未聞失德，特以『無能』二字定廢嫡之案，何以服皇后之心？何以服天下後世之心？君後猶父母，父欲出母，即心知母過，猶涕泣以諫；況不知母過何事，安忍緘口而不為母請命？」上命諸王、貝勒、大臣集議，議仍以皇后位中宮，而別立東西兩宮。上不許，令再議，並責允樾覆奏，允樾疏引罪，諸王大臣再議，請從上指，於是後竟廢。

孝惠章皇后，博爾濟吉特氏，科爾沁貝勒綽爾濟女。順治十一年五月，聘為妃，六月，冊為後。貴妃董鄂氏方幸，後又不當上恉。十五年正月，皇太后不豫，上責後禮節疏闕，命停應進中宮箋表，下諸王、貝勒、大臣議行。三月，以皇太后旨，如舊制封進。

聖祖即位，尊為皇太后，居慈仁宮。上奉太皇太后謁孝陵，幸盛京，謁福陵、昭陵，出古北口避暑，幸五臺山，皆奉太后侍行。康熙二十二年，上奉太皇太后出塞，太后未侍行，中途射得鹿，斷尾漬以鹽，並親選榛實，進太后。二十六年，太皇太后不豫，太后朝夕奉侍。及太皇太后崩，太后悲痛。諸妃主入臨，太后慟甚，幾僕地。上命諸王大臣奏請太后節哀回宮，再請乃允。歲除，諸王大臣請太后諭上回宮，上不可。二十七年正月，行虞祭，上命諸王大臣請太后勿往行禮，太后亦不可。二十八年，建寧壽新宮，奉太后居焉。

三十五年十月，上北巡，太后萬壽，上奉書稱祝。駐麗蘇，太后遣送衣裘，上奉書言：「時方燠，河未冰，帳房不須置火，俟嚴寒，即歡忭而服之。」三十六年二月，上親征噶爾丹，駐他喇布拉克。太后以上生日，使賜金銀茶壺，上奉書拜受。噶爾丹既定，？臣請上加太后徽號壽康顯寧，太后以上不受尊號，亦堅諭不受。三十七年七月，奉太后幸盛京謁陵，道喀喇沁。途中以太后父母葬發庫山，距蹕路二百里，諭內大臣索額圖擇潔地，太后遙設祭。十月，次奇爾賽畢喇，值太后萬壽，上詣行宮行禮，敕封太后所駐山曰壽山。

三十八年，上奉太后南巡。三十九年十月，太后六十萬壽，上制萬壽無疆賦，並奉佛像，珊瑚，自鳴鐘，洋鏡，東珠，珊瑚、金珀、御風石，念珠，皮裘，羽緞，哆羅呢，沈、檀、蕓、降諸香，犀玉、瑪瑙、赩、漆諸器，宋、元、明名畫，金銀、幣帛；又令膳房數米萬粒，號「萬國玉粒飯」，及肴饌、果品以獻。四十九年，太后七十萬壽，亦如之。

五十六年十二月，太后不豫。是歲，上春秋六十有四，方有疾，頭眩足腫，聞太后疾輿詣視，跪？下，捧太后手曰：「母後，臣在此！」太后張目，畏明，？甚，以帕？足，乘障以手，視上，執上手，已不能語。上力疾，於蒼震門內支幄以居。丙戌，太后崩，年七十七。上號慟盡禮。五十七年三月，葬孝陵之東，曰孝東陵。初上太后徽號，國有慶，必加上。至雲南平，定曰仁憲恪順誠惠純淑端禧皇太后。及崩，上謚，大學士等初議誤不系世祖謚，上令至太廟、奉先殿瞻禮高皇后、文皇后神位，大學士等引罪；又以所擬謚未多留徽號字，命更議。雍正、乾隆累加謚，曰孝惠仁憲端懿慈淑恭安純德順天翼聖章皇后。

孝康章皇后，佟佳氏，少保、固山額真佟圖賴女。後初入宮，為世祖妃。順治十一年春，妃詣太后宮問安，將出，衣裾有光若龍繞，太后問之，知有？，謂近侍曰：「朕？皇帝實有斯祥，今妃亦有是，生子必膺大福。」三月戊申，聖祖生。聖祖即位，尊為皇太后。康熙二年二月庚戌，崩，年二十四。初上徽號曰慈和皇太后。及崩，葬孝陵，上謚。雍正、乾隆累加謚，曰孝康慈和莊懿恭惠溫穆端靖崇文育聖章皇后。後家佟氏，本漢軍，上命改佟佳氏，入滿洲。後族？旗自此始。子一，聖祖。

孝獻皇后，棟鄂氏，內大臣鄂碩女。年十八入侍，上眷之特厚，寵冠後宮。順治十三年八月，立為賢妃。十二月，進皇貴妃，行冊立禮，頒赦。上皇太后徽號，鄂碩本以軍功授一等精奇尼哈番，進三等伯。十七年八月，薨，上輟朝五日。追謚孝獻莊和至德宣仁溫惠端敬皇后。

上親制行狀，略曰：「後兒靜循禮，事皇太后，奉養甚至，左右趨走，皇太后安之。事朕，晨夕候興居，視飲食服御，曲體罔不悉。朕返蹕晏，必迎問寒暑，意少■H3，則曰：『陛下歸晚，體得毋倦耶？』趣具餐，躬進之，命共餐，則辭。朕值慶典，舉數觴，必誡侍者，室無過燠，中夜罝罝起視。朕省封事，夜分，未嘗不侍側。諸曹循例章報，朕輒置之，後曰：『此雖奉行成法，安知無當更張，或有他故？奈何忽之！』令同閱，起謝：『不敢干政。』覽廷讞疏，握筆未忍下，後問是疏安所云，朕諭之，則泣曰：『諸闢皆愚無知，豈盡無冤？宜求可矜宥者全活之！』大臣偶得罪，朕或不樂，後輒請霽威詳察。朕偶免朝，則諫毋倦勤。日講後，與言章句大義，輒喜。偶遺忘，則諫：『當服膺默識。』蒐狩，親騎射，則諫：『毋以萬邦仰庇之身，輕於馳驟。』偶有未稱旨，朕或加譙讓，始猶自明無過；及聞姜后脫簪事，即有宜辯者，但引咎自責而已。後至節儉，不用金玉。誦四書及易已卒業；習書，未久即精。朕喻以禪學，參究若有所省。後初病，皇太后使問安否，必對曰：『安。』疾甚，朕及今後、諸妃、嬪環視之，後曰：『吾殆將不起，此中澄定，亦無所苦，獨不及酬皇太后暨陛下恩萬一。妾歿，陛下宜自愛！惟皇太后必傷悼，奈何？』既又令以諸王賻施貧乏，復屬左右毋以珍麗物斂。歿後，皇太后哀之甚。」行狀數千言，又命大學士金之俊別作傳。是歲，命秋讞停決，從後志也。

時鄂碩已前卒，後世父羅碩，授一等阿思哈尼哈番。及上崩，遺詔以後喪祭逾禮為罪己之一。康熙二年，合葬孝陵，主不祔廟，歲時配食饗殿。子一，生三月而殤，未命名。

貞妃，棟鄂氏，一等阿達哈哈番巴度女。殉世祖。聖祖追封為皇考貞妃。

淑惠妃，博爾濟吉特氏，孝惠皇后妹也。順治十一年，冊為妃。康熙十二年，尊封皇考淑惠妃。妃最老壽，以五十二年十月薨。

同時尊封者：浩齊特博爾濟吉特氏為恭靖妃，阿霸垓博爾濟吉特氏為端順妃，皆無所出；棟鄂氏為寧？妃，在世祖時號庶妃，子一，福全。又恪妃，石氏，灤州人，吏部侍郎申女。世祖嘗選漢官女備六宮，妃與焉。居永壽宮。康熙六年薨，聖祖追封皇考恪妃。

又在三妃前，世祖庶妃有子女者，又有八人：穆克圖氏，子永幹，八歲殤；巴氏，子鈕鈕，為世祖長子，二歲殤，女二，一六歲殤，一七歲殤；陳氏，子一，常寧；唐氏，子一，奇授，七歲殤；鈕氏，子一，隆禧；楊氏，女一，下嫁納爾杜；烏蘇氏，女一，八歲殤；納喇氏，女一，五歲殤。

內大臣噶布喇女。康？聖祖孝誠仁皇后，赫舍里氏，輔政大臣、一等大臣索尼孫領侍熙四年七月，冊為皇后。十三年五月丙寅，生皇二子允礽，即於是日崩，年二十二。謚曰仁孝皇后。二十年，葬孝東陵之東，即景陵也。雍正元年，改謚。乾隆、嘉慶累加謚，曰孝誠恭肅正惠安和淑懿恪敏儷天襄聖仁皇后。子二：承祐，四歲殤；允礽。

孝昭仁皇后，鈕祜祿氏，一等公遏必隆女。初為妃。康熙十六年八月，冊為皇后。十七年二月丁卯，崩。二十年，與仁孝皇后同葬。上每謁孝陵，輒臨仁孝、孝昭兩後陵奠醊。乾隆、嘉慶累加謚，曰孝昭靜淑明惠正和安裕端穆欽天順聖仁皇后。

孝懿仁皇后，佟佳氏，一等公佟國維女，孝康章皇后侄女也。康熙十六年，為貴妃。二十年，進皇貴妃。二十八年七月，病篤，冊為皇后。翌日甲辰，崩。謚曰孝懿皇后。是冬，葬仁孝、孝昭兩後之次。雍正、乾隆、嘉慶累加謚，曰孝懿溫誠端仁憲穆和恪慈惠奉天佐聖仁皇后。女一，殤。

孝恭仁皇后，烏雅氏，護軍參領威武女。後事聖祖。康熙十七年十月丁酉，世宗生。十八年，為德嬪。二十年，進德妃。世宗即位，尊為皇太后，擬上徽號曰仁壽皇太后，未上冊。雍正元年五月辛丑，崩，年六十四。葬景陵。上謚，曰孝恭宣惠溫肅定裕慈純欽穆贊天承聖仁皇后。子三：世宗，允祚，允。允祚六歲殤。女三：其二殤，一下嫁舜安顏。

敬敏皇貴妃，章佳氏。事聖祖為妃。康熙三十八年，薨。謚曰敏妃。雍正初，世宗以其子怡親王允祥賢，追進封。妃又生女二，下嫁倉津、多爾濟。

定妃，萬琉哈氏。事聖祖為嬪。世宗尊為皇考定妃。就養其子履親王允祹邸。高宗朝，歲時伏臘，輒迎入宮中上壽，然未進尊封。薨年九十七。

通嬪，納喇氏。事聖祖為貴人。雍正二年，世宗以其？喀爾喀郡王策棱功，尊封。乾隆九年，薨。子二：萬黼，五歲殤；允禶，二歲殤。女一。

惇怡皇貴妃，瓜爾佳氏。事聖祖為和妃。世宗尊為皇考貴妃。高宗尊為皇祖溫惠皇貴太妃。乾隆三十三年，薨，年八十六。謚曰惇怡皇貴妃。葬景陵側皇貴妃園寢。女一，殤。聖祖諸妃，妃薨最後。

乾隆初，同時尊封者：？惠皇貴妃，佟佳氏，孝懿皇后妹。事聖祖為貴妃。世宗尊為皇考皇貴妃。高宗尊為皇祖壽祺皇貴太妃。薨，謚曰？惠皇貴妃。順懿密太妃，王氏。初為密嬪，自密妃尊封。子三：允潖、允祿、允祄，允祄八歲殤。純裕勤太妃，陳氏。初為勤嬪，自勤妃尊封。子一，允禮。襄嬪，高氏。自貴人尊封。子一，允禕。女一，殤。謹嬪，色赫圖氏。自貴人尊封。子一，允祜。靜嬪，石氏。自貴人尊封。子一，允祁。熙嬪，陳氏。自貴人尊封。子一，允禧。穆嬪，陳氏。自貴人卒後追尊封。子一，允祕。

其卒於康熙中及雖下逮雍正、乾隆而未尊封者，又有：溫僖貴妃，鈕祜祿氏，孝昭皇后妹。子一，允示我。女一，殤。惠妃，納喇氏。子二：承慶，殤；允禔。宜妃，郭絡羅氏。當聖祖崩時，妃方病，以四人舁軟榻詣喪所，出太后前，世宗見之，又傲，世宗為詰責宮監。子三：允祺、允禟、允禌，允帟十二歲殤。榮妃，馬佳氏。子五：承瑞，為聖祖長子，四歲殤；賽音察渾，長華，長生皆殤；允祉。女一，下嫁烏爾滾。成妃，戴佳氏。子一，允祐氏。子一，允禩。平妃，赫舍里氏，孝誠皇后妹。子一，允禨，殤。端嬪，董氏？。良妃，。女一，殤。貴人，兆佳氏。女一，下嫁噶爾臧。郭絡羅氏，宜妃妹。子一，允騕，殤。女一，下嫁敦多布多爾濟。袁氏，女一，下嫁孫承運。陳氏，子一，允■H4，殤。庶妃，鈕祜祿氏，女一；張氏，女二；王氏，女一；劉氏，女一：皆殤。

世宗孝敬憲皇后，烏喇那拉氏，內大臣費揚古女。世宗為皇子，聖祖冊后為嫡福晉。雍正元年，冊為皇后。九年九月己丑，崩。時上病初愈，欲親臨含斂，諸大臣諫止。上諭曰：「皇后自垂髫之年，奉皇考命，作配朕躬。結褵以來，四十餘載，孝順恭敬，始終一致。朕調理經年，今始全愈，若親臨喪次，觸景增悲，非攝養所宜。但皇后喪事，國家典儀雖備，而朕禮數未周。權衡輕重，如何使情文兼盡，其具議以聞。」諸大臣議，以明會典皇后喪無親臨祭奠之禮，令皇子朝夕奠，遇祭，例可遣官，乞停親奠，從之。謚孝敬皇后。及世宗崩，合葬泰陵。乾隆、嘉慶累加謚，曰孝敬恭和懿順昭惠莊肅安康佐天翊聖憲皇后。

孝聖憲皇后，鈕祜祿氏，四品典儀凌柱女。後年十三，事世宗潛邸，號格格。康熙五十年八月庚午，高宗生。雍正中，封熹妃，進熹貴妃。高宗即位，以世宗遺命，尊為皇太后，居慈寧宮。高宗事太后孝，以天下養，惟亦兢兢守家法，重國體。太后偶言順天府東有廢寺當重修，上從之。即召宮監，諭：「汝等嘗侍聖祖，幾曾見昭聖太后當日令聖祖修蓋廟宇？嗣後當奏止！」宮監引悟真庵尼入內，導太后弟入蒼震門謝恩，上屢誡之。上每出巡幸，輒奉太后以行，南巡者三，東巡者三，幸五臺山者三，幸中州者一。謁孝陵，獮木蘭，歲必至焉。遇萬壽，率王大臣奉觴稱慶。

乾隆十六年，六十壽；二十六年，七十壽；三十六年，八十壽：慶典以次加隆。先期，日進壽禮九九。先以上親制詩文、書畫，次則如意、佛像、冠服、簪飾、金玉、犀象、瑪瑙、水晶、玻璃、琺瑯、彞鼎、赩器、書畫、綺繡、幣帛、花果，諸外國珍品，靡不具備。太后為天下母四十餘年，國家全盛，親見曾玄。

四十二年正月庚寅，崩，年八十六。葬泰陵東北，曰泰東陵。初尊太后，上徽號。國有慶，屢加上，曰崇德慈宣康惠敦和裕壽純禧恭懿安祺寧豫皇太后。既葬，上謚。嘉慶中，再加謚，曰孝聖慈宣康惠敦和誠徽仁穆敬天光聖憲皇后。子一，高宗。

敦肅皇貴妃，年氏，巡撫遐齡女。事世宗潛邸，為側福晉。雍正元年，封貴妃。三年十一月，妃病篤，進皇貴妃。並諭妃病如不起，禮儀視皇貴妃例行。妃薨逾月，妃兄羹堯得罪死。謚曰敦肅皇貴妃。乾隆初，從葬泰陵。子三：福宜、福惠、福沛，皆殤。女一，亦殤。

純？皇貴妃，耿氏。事世宗潛邸，為格格。雍正間，封裕嬪，進裕妃。高宗時，屢加尊為裕皇貴太妃。乾隆四十九年，薨，年九十六。謚曰純？皇貴妃。葬妃園寢，位諸妃上。子一，弘晝。

世宗諸妃，又有：齊妃，李氏。事世宗潛邸，為側室福晉。雍正間，封齊妃。子三：弘盼、弘昀，皆殤；弘時。女一，下嫁星德。謙妃，劉氏。事世宗潛邸，號貴人。雍正間，封謙嬪。高宗尊為皇考謙妃。子一，弘適。懋嬪，宋氏。事世宗，號格格。雍正初，封懋嬪。女二，皆殤。

高宗孝賢純皇后，富察氏，察哈爾總管李榮保女。高宗為皇子，雍正五年，世宗冊后為嫡福晉。乾隆二年，冊為皇后。後恭儉，平居以通草絨花為飾，不御珠翠。歲時以鹿羔沴毧制為荷包進上，仿先世關外遺制，示不忘本也。上甚重之。十三年，從上東巡，還蹕，三月乙未，後崩於德州舟次，年三十七。上深慟，兼程還京師，殯於長春宮，服縞素十二日。

初，皇貴妃高佳氏薨，上謚以慧賢，後在側，曰：「吾他日期以『孝賢』，可乎？」至是，上遂用為謚。並制述悲賦，曰：「易何以首乾坤？詩何以首關睢？惟人倫之伊始，固天儷之與齊。念懿后之作配，廿二年而於斯。痛一旦之永訣，隔陰陽而莫知。昔皇考之命偶，用掄德於名門。俾逑予而尸藻，定嘉禮於渭濱。在青宮而養德，即治壼而淑身。縱糟糠之未歷，實同甘而共辛。乃其正位坤寧，克贊乾清。奉慈闈之溫凊，為九卿之儀型。克儉於家，爰始繅品而育繭；克勤於邦，亦知較雨而課晴。嗟予命之不辰兮，痛元嫡之連棄。致黯然以內傷兮，遂邈爾而長逝。撫諸子如一出兮，豈彼此之分視？值乖舛之疊遘兮，誰不增夫怨封心？況顧予之傷悼兮，更怳悢而切意。尚強歡以相慰兮，每禁情而制淚。制淚兮淚滴襟，勞，促歸程兮變故遭。登畫？強歡兮歡匪心。聿當春而啟轡，隨予駕以東臨。抱輕疾兮念舫兮陳翟褕，由潞河兮還內朝。去內朝兮時未幾，致邂逅兮怨無已。切自尤兮不可追，論生平兮定於此。影與形兮難去一，居忽忽兮如有失。對嬪嬙兮想芳型，顧和敬兮憐弱質。望湘浦兮何先徂，求北海兮乏神術。循喪儀兮愴徒然，例展禽兮謚孝賢。思遺徽之莫盡兮，詎兩新昌而增？字之能宣。包四德而首出兮，謂庶幾其可傳。驚時序之代謝兮，屆十旬而迅如。慟兮，陳舊物而憶初。亦有時而暫弭兮，旋觸緒而欷歔。信人生之如夢兮，了萬事之皆虛。嗚呼，悲莫悲兮生別離，失內位兮孰予隨？入淑房兮闃寂，披鳳幄兮空垂。春風秋月兮盡於此已，夏日冬夜兮知復何時？」

十七年，葬孝陵西勝水峪，後即於此起裕陵焉。嘉慶、道光累加謚，曰孝賢誠正敦穆仁惠徽恭康順輔天昌聖純皇后。子二：永璉、永琮。女二：一殤，一下嫁色布騰巴爾珠爾。

皇后，烏喇那拉氏，佐領那爾布女。後事高宗潛邸，為側室福晉。乾隆二年，封嫻妃。十年，進貴妃。孝賢皇后崩，進皇貴妃，攝六宮事。十五年，冊為皇后。三十年，從上南巡，至杭州，忤上旨，後剪發，上益不懌，令後先還京師。三十一年七月甲午，崩。上方幸木蘭，命喪儀視皇貴妃。自是遂不復立皇后。子二，永？、永璟。女一，殤。

四十三年，上東巡，有金從善者，上書，首及建儲，次為立後。上因諭曰：「那拉氏本朕青宮時皇考所賜側室福晉，孝賢皇后崩後，循序進皇貴妃。越三年，立為後。其後自獲過愆，朕優容如故。國俗忌剪發，而竟悍然不顧，朕猶包含不行廢斥。後以病薨，止令減其儀文，並未削其位號。朕處此仁至義盡，況自是不復繼立皇后。從善乃欲朕下詔罪己，朕有何罪當自責乎？從善又請立後，朕春秋六十有八，豈有復冊中宮之理？」下行在王大臣議從善罪，坐斬。

孝儀純皇后，魏佳氏，內管領清泰女。事高宗為貴人。封令嬪，累進令貴妃。乾隆二十五年十月丁丑，仁宗生。三十年，進令皇貴妃。四十年正月丁丑，薨，年四十九。謚曰令懿皇貴妃，葬勝水峪。六十年，仁宗立為皇太子，命冊贈孝儀皇后。嘉慶、道光累加謚，曰孝儀恭順康裕慈仁端恪敏哲翼天毓聖純皇后。後家魏氏，本漢軍，？入滿洲旗，改魏佳氏。子四：永璐，殤；仁宗；永璘；其一殤，未命名。女二，下嫁拉旺多爾濟、札蘭泰。

慧賢皇貴妃，高佳氏，大學士高斌女。事高宗潛邸，為側室福晉。乾隆初，封貴妃。薨，謚曰慧賢皇貴妃。葬勝水峪。

純惠皇貴妃，蘇佳氏。事高宗潛邸。即位，封純嬪。累進純皇貴妃。薨，謚曰純惠皇貴妃。葬裕陵側。子一，永瑢。女一，下嫁福隆安。

慶恭皇貴妃，陸氏。初封慶嬪。累進慶貴妃。薨。仁宗以嘗受妃撫育，追尊為慶恭皇貴妃。

哲憫皇貴妃，富察氏。事高宗潛邸。雍正十三年，薨。乾隆初，追封哲妃，進皇貴妃。謚曰哲憫皇貴妃，葬勝水峪。子一，永璜，為高宗長子。女一，殤。

淑嘉皇貴妃，金佳氏。事高宗潛邸，為貴人。乾隆初，封嘉妃，進嘉貴妃。薨，謚曰淑嘉皇貴妃，葬勝水峪。子四：永，永璇，永瑆；其一殤，未命名。

婉貴太妃，陳氏。事高宗潛邸。乾隆間，自貴人累進婉妃。嘉慶間，尊為婉貴太妃。壽康宮位居首。薨，年九十二。穎貴太妃，巴林氏。亦自貴人累進穎貴妃。尊為穎貴太妃，亦居壽康宮。薨，年七十。

貴人：西林覺羅氏，柏氏，皆自常在進尊為貴人。晉太妃，富察氏。事高宗為貴人。逮道光時，猶存。宣宗尊為皇祖晉太妃。

高宗諸妃有子女者：忻貴妃，戴佳氏，總督那蘇圖女。女二，皆殤。愉貴妃，珂裏葉特氏。子一，永琪。舒妃，葉赫那拉氏。子一，殤，未命名。惇妃，汪氏。嘗笞宮婢死，上命降為嬪。未幾，復封。女一，下嫁豐紳殷德。

又有容妃，和卓氏，回部臺吉和札賚女。初入宮，號貴人。累進為妃。薨。

仁宗孝淑睿皇后，喜塔臘氏，副都統、內務府總管和爾經額女。仁宗為皇子，乾隆三十九年，高宗冊后為嫡福晉。四十七年八月甲戌，宣宗生。仁宗受禪，冊為皇后。嘉慶二年二月戊寅，崩，謚曰孝淑皇后，葬太平峪，後即於此起昌陵焉。道光、咸豐累加謚，曰孝淑端和仁莊慈懿敦裕昭肅光天佑聖睿皇后。子一，宣宗。女二：一殤，一下嫁瑪尼巴達喇。

孝和睿皇后，鈕祜祿氏，禮部尚書恭阿拉女。後事仁宗潛邸，為側室福晉。仁宗即位，封貴妃。孝淑皇后崩，高宗敕以後繼位中宮。先封皇貴妃。嘉慶六年，冊為皇后。二十五年八月，仁宗幸熱河崩，後傳旨令宣宗嗣位。宣宗尊為皇太后，居壽康宮。道光二十九年十二月甲戌，崩，年七十四。宣宗春秋已高，方有疾，居喪哀毀，三十年正月，崩於慎德堂喪次。咸豐三年，葬後昌陵之西，曰昌西陵。初尊皇太后，上徽號。國有慶，累加上，曰恭慈康豫安成莊惠壽禧崇祺皇太后。逮崩，上謚。咸豐間加謚，曰孝和恭慈康豫安成欽順仁正應天熙聖睿皇后。子二：綿愷、綿忻。女一，殤。

恭順皇貴妃，鈕祜祿氏。嘉慶初，選入宮，為如貴人。累進如妃。宣宗尊為皇考如皇妃，居壽安宮。文宗尊為皇祖如皇貴太妃。薨，年七十四，謚曰恭順皇貴妃。子一，綿愉。女二，殤。

和裕皇貴妃，劉佳氏。事仁宗潛邸。嘉慶初，封諴妃。進諴貴妃。宣宗尊為皇考諴禧皇貴妃。薨，謚曰和裕皇貴妃。子一，未命名，殤。女一，下嫁索特納木多布齋。

仁宗諸妃有子女者：華妃，侯佳氏。事仁宗潛邸。嘉慶初，封瑩嬪。改進封。女一，殤。簡嬪，關佳氏；遜嬪，沈佳氏：皆事仁宗潛邸，號格格。嘉慶初，追封。女各一，皆殤。

仁宗嬪御至宣宗朝尊封者，又有信妃，劉佳氏；恩嬪，烏雅氏；榮嬪，梁氏：皆自貴人進。安嬪，蘇完尼瓜爾佳氏，自常在進。

宣宗孝穆成皇后，鈕祜祿氏，戶部尚書、一等子布顏達賚女。宣宗為皇子，嘉慶元年，仁宗冊后為嫡福晉。十三年正月戊午，薨。宣宗即位，追冊謚曰孝穆皇后。初葬王佐村，移寶華峪，以地宮浸水，再移龍泉峪，後即於此起慕陵焉。咸豐初，上謚。光緒間加謚，曰孝穆溫厚莊肅端誠恪惠寬欽孚天裕聖成皇后。

孝慎成皇后，佟佳氏，三等承恩公舒明阿女。宣宗為皇子，嫡福晉薨，仁宗冊後繼嫡福晉。宣宗即位，立為皇后。道光十三年四月己巳，崩，謚曰孝慎皇后，葬龍泉峪。咸豐初，上謚。光緒間加謚，曰孝慎敏肅哲順和懿誠惠敦恪熙天詒聖成皇后。女一，殤。

、一等男頤齡女。後事宣宗，冊全嬪。累進全貴妃？孝全成皇后，鈕祜祿氏，二等侍。道光十一年六月己丑，文宗生。十三年，進皇貴妃，攝六宮事。十四年，立為皇后。二十年正月壬寅，崩，年三十三。宣宗親定謚曰孝全皇后，葬龍泉峪。咸豐初，上謚。光緒間加謚，曰孝全慈敬寬仁端？安惠誠敏符天篤聖成皇后。子一，文宗。女二：一殤，一下嫁德穆楚克扎布。

孝靜成皇后，博爾濟吉特氏，刑部員外郎花良阿女。後事宣宗為靜貴人。累進靜皇貴妃。孝全皇后崩，文宗方十歲，妃撫育有恩。文宗即位，尊為皇考康慈皇貴太妃，居壽康宮。咸豐五年七月，太妃病篤，尊為康慈皇太后。越九日庚午，崩，年四十四。上謚，曰孝靜康慈弼天撫聖皇后，不系宣宗謚，不祔廟。葬慕陵東，曰慕東陵。穆宗即位，祔廟，加謚。光緒、宣統累加謚，曰孝靜康慈懿昭端惠莊仁和慎弼天撫聖成皇后。子三：奕綱、奕繼、奕。女一，下嫁景壽。

莊順皇貴妃，烏雅氏。事宣宗，為常在。進琳貴人，累進琳貴妃。文宗尊為皇考琳貴太妃。穆宗尊為皇祖琳皇貴太妃。同治五年，薨，命王公百官持服一日，謚曰莊順皇貴妃，葬慕東陵園寢。德宗朝，迭命增祭品，崇規制，上親詣行禮。封三代，皆一品。子三，奕枻、交硉、奕譓。女一，下嫁德徽。

彤貴妃，舒穆嚕氏。事宣宗，為彤貴人。累進彤貴妃。復降貴人。文宗尊為皇考彤嬪。穆宗累尊為皇祖彤貴妃。女二，一下嫁扎拉豐阿，一殤。

宣宗諸妃有子女者：和妃，納喇氏。初以宮女子，事宣宗潛邸。嘉慶十三年，子奕緯生。仁宗特命為側室福晉。道光初，封和嬪。進和妃。祥妃，鈕祜祿氏。事宣宗，為貴人。進嬪，復降。文宗尊為皇考祥妃。穆宗追尊為皇祖祥妃。子一，奕脤。女二，一殤，一下嫁恩醇。

他無子女而受尊封者：佳貴妃，郭佳氏；成貴妃，鈕祜祿氏：皆事宣宗，為貴人，進嬪，復降。歷咸豐、同治二朝進封：常妃，赫舍哩氏，以貴人進封；順嬪，失其氏，以常在進封。恆嬪，蔡佳氏；豫妃，尚佳氏；貴人李氏，那氏：以答應進封。

文宗孝德顯皇后，薩克達氏，太常寺少卿富泰女。文宗為皇子，道光二十七年，宣宗冊后為嫡福晉。二十九年十二月乙亥，薨。文宗即位，追冊謚曰孝德皇后。權攢田村，同治初，移靜安莊，旋葬定陵，上謚。光緒、宣統屢加謚，曰孝德溫惠誠順慈莊恪慎徽懿恭天贊聖顯皇后。

孝貞顯皇后，鈕祜祿氏，廣西右江道穆揚阿女。事文宗潛邸。咸豐二年，封貞嬪，進貞貴妃。立為皇后。十年，從幸熱河。十一年七月，文宗崩，穆宗即位，尊為皇太后。是時，孝欽、孝貞兩宮並尊，詔旨稱「母後皇太后」、「聖母皇太后」以別之。十一月乙酉朔，上奉兩太后御養心殿，垂簾聽政。同治八年，內監安得海出京，山東巡撫丁寶楨以聞，太后立命誅之。十二年，歸政於穆宗。十三年，穆宗崩，德宗即位，復聽政。光緒七年三月壬申，崩，年四十五，葬定陵東普祥峪，曰定東陵。初尊為皇太后，上徽號。國有慶，累加上，曰慈安端康裕慶昭和莊敬皇太后。及崩，上謚。宣統加謚，曰孝貞慈安裕慶和敬誠靖儀天祚聖顯皇后。

孝欽顯皇后，葉赫那拉氏，安徽徽寧池廣太道惠徵女。咸豐元年，後被選入宮，號懿貴人。四年，封懿嬪。六年三月庚辰，穆宗生，進懿妃。七年，進懿貴妃。十年，從幸熱河。十一年七月，文宗崩，穆宗即位，與孝貞皇后並尊為皇太后。

是時，怡親王載垣、鄭親王端華、協辦大學士尚書肅順等以文宗遺命，稱「贊襄政務王大臣」，擅政，兩太后患之。御史董元醇請兩太后權理朝政，兩太后召載垣等入議，載垣等以本朝未有皇太后垂簾，難之。侍郎勝保及大學士賈楨等疏繼至。恭親王奕留守京師，聞喪奔赴，兩太后為言載垣等擅政狀。九月，奉文宗喪還京師，即下詔罪載垣、端華、肅順，皆至死，並罷黜諸大臣預贊襄政務者。授奕議政王，以上旨命王大臣條上垂簾典禮。

十一月乙酉朔，上奉兩太后御養心殿，垂簾聽政。諭曰：「垂簾非所樂為，惟以時事多艱，王大臣等不能無所？承，是以姑允所請。俟皇帝典學有成，即行歸政。」自是，日召議政王、軍機大臣同入對。內外章奏，兩太后覽訖，王大臣擬旨，翌日進呈。閱定，兩太后以文宗賜同道堂小璽鈐識，仍以上旨頒示。旋用御史徐啟文奏，令中外臣工於時事闕失，直言無隱；用御史鍾佩賢奏，諭崇節儉，重名器；用御史卞寶第奏，諭嚴賞罰，肅吏治，慎薦舉。命內直翰林輯前史帝王政治及母後垂簾事跡，可為法戒者，以進。同治初，寇亂未弭，兵連不解，兩太后同心求治，登進老成，倚任將帥，粵、捻蕩平，滇、隴漸定。十二年二月，歸政於穆宗。

十三年十二月，穆宗崩，太后定策立德宗，兩太后復垂簾聽政。諭曰：「今皇帝紹承大統，尚在沖齡，時事艱難，不得已垂簾聽政。萬幾綜理，宵旰不遑，矧當民生多蹙，各省水旱頻仍。中外臣工、九卿、科道有言事之責者，於用人行政，凡諸政事當舉，與時事有裨而又實能見施行者，詳細敷奏。至敦節儉，袪浮華，宜始自宮中，耳目玩好，浮麗紛華，一切不得上進。」「封疆大吏，當勤求閭閻疾苦，加意撫恤；清訟獄，勤緝捕。辦賑積穀，飭有司實力奉行；並當整飭營伍，修明武備，選任賢能牧令，與民休息。」用御史陳彞奏，黜南書房行走、侍講王慶祺；用御史孫鳳翔等奏，黜總管內務府大臣貴寶、文錫；又罪宮監之不法者，戍三人，杖四人。一時宮府整肅。

光緒五年，葬穆宗惠陵。吏部主事吳可讀從上陵，自殺，留疏乞降明旨，以將來大統歸穆宗嗣子。下大臣王議奏，王大臣等請毋庸議，尚書徐桐等，侍讀學士寶廷、黃體芳，司業張之洞，御史李端棻，皆別疏陳所見。諭曰：「我朝未明定儲位，可讀所請，與家法不合。皇帝受穆宗付託，將來慎選元良，纘承統緒，其繼大統者為穆宗嗣子，守祖宗之成憲，示天下以無私，皇帝必能善體此意也。」

六年，太后不豫，上命諸督撫薦醫治疾。八年，疾愈。孝貞皇后既崩，太后獨當國。十年，法蘭西侵越南。太后責恭親王奕等因循貽誤，罷之，更用禮親王世鐸等；並諭軍機處，遇緊要事件，與醇親王奕枻商辦。庶子盛昱、錫珍，御史趙爾巽各疏言醇親王不宜參豫機務，諭曰：「自垂簾以來，揆度時勢，不能不用親籓進參機務。諭令奕枻與軍機大臣會商事件，本專指軍國重事，非概令與聞。奕枻再四懇辭，諭以俟皇帝親政，再降諭旨，始暫時奉命。此中委曲，諸臣不能盡知也。」是年，太后五十萬壽。

十一年，法蘭西約定。醇親王奕枻建議設海軍。十三年夏，命會同大學士、直隸總督李鴻章巡閱海口，遣太監李蓮英從。蓮英侍太后，頗用事。御史硃一新以各直省水災，奏請修省，辭及蓮英。太后不懌，責一新覆奏。一新覆奏，言鴻章具舟迎王，王辭之，蓮英乘以行，遂使將吏迎者誤為王舟。太后詰王，王遂對曰：「無之。」遂黜一新。

太后命以次年正月歸政，醇親王奕枻及王大臣等奏請太后訓政數年，德宗亦力懇再三，太后乃許之。王大臣等條上訓政典禮，命如議行。請上徽號，堅不許。十五年，德宗行婚禮。二月己卯，太后歸政。御史屠仁守疏請太后歸政後，仍披覽章奏，裁決施行。太后不可，諭曰：「垂簾聽政，本萬不得已之舉。深宮遠鑒前代流弊，特飭及時歸政。歸政後，惟醇親王單銜具奏，暫須徑達。醇親王密陳：『初裁大政，軍國重事，定省可以？承。』並非著為典常，使訓政永無底止。」因斥仁守乖謬，奪官。

同治間，穆宗議修圓明園，奉兩太后居之，事未行。德宗以萬壽山大報恩延壽寺，高宗奉孝聖憲皇后三次祝釐於此，命葺治，備太后臨幸，並更清漪園為頤和園，太后許之。既歸政，奉太后駐焉。歲十月十日，太后萬壽節，上率王大臣祝嘏，以為常。十六年，醇親王奕枻薨。二十年，日本侵朝鮮，以太后命，起恭親王奕。是年，太后六十萬壽，上請在頤和園受賀，仿康熙、乾隆間成例，自大內至園，蹕路所經，設彩棚經壇，舉行慶典。朝鮮軍事急，以太后命罷之。二十四年，恭親王奕薨。

上事太后謹，朝廷大政，必請命乃行。顧以國事日非，思變法救亡，太后意不謂然，積相左。上期以九月奉太后幸天津閱兵，訛言謂太后將勒兵廢上；又謂有謀圍頤和園劫太后者。八月丁亥，太后遽自頤和園還宮，復訓政。以上有疾，命居瀛臺養？。二十五年十二月，立端郡王載漪子溥？繼穆宗為皇子。

二十六年，義和拳事起，載漪等信其術，言於太后，謂為義民，縱令入京師，擊殺德意志使者克林德及日本使館書記，圍使館。德意志、奧大利亞、比利時、日斯巴尼亞、美利堅、法蘭西、英吉利、義大利、日本、和蘭、俄羅斯十國之師來侵。七月，逼京師。太后率上出自德勝門，道宣化、大同。八月，駐太原。九月，至西安。命慶親王奕劻、大學士總督李鴻章與各國議和。二十七年，各國約成。八月，上奉太后發西安。十月，駐開封。時端郡王載漪以庇義和拳得罪廢，溥？以公銜出宮。十一月，還京師。上仍居瀛臺養？。太后屢下詔：「母子一心，勵行新政。」三十二年七月，下詔預備立憲。

三十四年十月，太后有疾。上疾益增劇。壬申，太后命授醇親王載灃攝政王。癸酉，上崩於瀛臺。太后定策立宣統皇帝，即日尊為太皇太后。甲戌，太后崩，年七十四，葬定陵東普陀峪，曰定東陵。初尊為皇太后，上徽號國有慶，累加上曰慈禧端佑康頤昭豫莊誠壽恭欽獻崇熙皇太后。及崩，即以徽號為諡。子一，穆宗。

莊靜皇貴妃，他他拉氏。事文宗，為貴人，累進麗妃。穆宗尊封為皇考麗皇貴太妃。薨，諡曰莊靜皇貴妃。女一，下嫁符珍。

玫貴妃，徐佳氏。事文宗，為貴人，進玫嬪。穆宗尊為皇考玫貴妃。子一，未命名，殤。

端恪皇貴妃，佟佳氏。事文宗，為祺嬪。同治間尊為皇考祺貴妃。宣統初，尊為皇祖祺貴太妃。薨，諡曰端恪皇貴妃。

文宗諸妃，未有子女而同治、光緒兩朝尊封者，婉貴妃、璷妃、吉妃、禧妃、慶妃、雲嬪、英嬪、容嬪、璹嬪、玉嬪，皆自貴人進封。婉貴妃，索綽絡氏。雲嬪，武佳氏。英嬪，伊爾根覺羅氏。餘不知氏族。

穆宗孝哲毅皇后，阿魯特氏。戶部尚書崇綺女。同治十一年九月立為皇后。十三年十二月，穆宗崩，德宗即位。以兩太后命封為嘉順皇后。光緒元年二月戊子崩，梓宮暫安隆福寺。二年五月，御史潘敦儼因歲旱上言，請更定諡號，謂：「後崩在穆宗升遐百日內，道路傳聞，或稱傷悲致疾，或雲絕粒霣生，奇節不彰，何以慰在天之靈？何以副兆民之望？」太后以其言無據，斥為謬妄，奪官。五年三月，合葬惠陵，上諡。宣統加謚，曰孝哲嘉順淑慎賢明恭端憲天彰聖毅皇后。

淑慎皇貴妃，富察氏。穆宗立後，同日封慧妃。進皇貴妃。德宗即位，以兩太后命，封為敦宜皇貴妃。進敦宜榮慶皇貴妃。光緒三十年，薨。謚曰淑慎皇貴妃。

莊和皇貴妃，阿魯特氏，大學士賽尚阿女，孝哲毅皇後姑也。事穆宗，為珣嬪，進妃。光緒間，進貴妃。宣統皇帝尊為皇考珣皇貴妃。孝定景皇后崩未逾月，妃薨。謚曰莊和皇貴妃。敬懿皇貴妃，赫舍里氏。事穆宗，自嬪進妃。光緒間，進貴妃。宣統間，累進尊封。榮惠皇貴妃，西林覺羅氏。事穆宗，自貴人進嬪。光緒間，進妃。宣統間，累進尊封。

德宗孝定景皇后，葉赫那拉氏，都統桂祥女，孝欽顯皇后侄女也。光緒十四年十月，孝欽顯皇后為德宗聘焉。十五年正月，立為皇后。二十七年，從幸西安。二十八年，還京師。三十四年，宣統皇帝即位。稱「兼祧母後」，尊為皇太后。上徽號曰隆裕。宣統三年十二月戊午，以太后命遜位。越二年正月甲戌，崩，年四十六。上謚曰孝定隆裕寬惠慎哲協天保聖景皇后，合葬崇陵。

端康皇貴妃，他他拉氏。光緒十四年，選為瑾嬪。二十年，進瑾妃。以女弟珍妃忤太后，同降貴人。二十一年，仍封瑾妃。宣統初，尊為兼祧皇考瑾貴妃。遜位後，進尊封。歲甲子，薨。

恪順皇貴妃，他他拉氏，端康皇貴妃女弟。同選，為珍嬪。進珍妃。以忤太后，諭責其習尚奢華，屢有乞請，降貴人。逾年，仍封珍妃。二十六年，太后出巡，沈於井。二十七年，上還京師。追進皇貴妃。葬西直門外，移祔崇陵。追進尊封。

宣統皇后，郭博勒氏，總管內務府大臣榮源女。遜位後，歲壬戌，冊立為皇后。淑妃，額爾德特氏。同日冊封。

創業之難，而樹委裘之主，政出王大臣？論曰：世祖、聖祖皆以沖齡踐祚，孝莊皇后，當時無建垂簾之議者。殷憂啟聖，遂定中原，克底於升平。及文宗末造，孝貞、孝欽兩皇后躬收政柄，內有賢王，外有名將相，削平大難，宏贊中興。不幸穆宗即世，孝貞皇后崩，孝欽皇后聽政久，稍稍營離宮，修慶典，視聖祖奉孝莊皇后、高宗奉孝聖皇后不逮十之一，而世顧竊竊然有私議者，外侮迭乘，災祲屢見，非其時也。不幸與德宗意恉不協，一激而啟戊戌之爭，再激而成庚子之亂。晚乃壹意變法，怵天命之難諶，察人心之將渙，而欲救之以立憲，百端並舉，政急民煩，陵土未乾，國步遂改。綜一代之興亡，系於宮闈。嗚呼！豈非天哉？豈非天哉？


\end{pinyinscope}