\article{列傳二百十九}

\begin{pinyinscope}
蕭啟江張運蘭唐訓方蔣凝學陳湜李元度

蕭啟江，字濬川，湖南湘鄉人。少賈於蜀，後始折節讀書。咸豐三年，入塔齊布軍。四年，從平岳州，克武昌、漢陽、興國、大冶、蘄州，敘縣丞，晉秩州同。五年，廣東賊犯湖南，湘撫駱秉章檄啟江募兵協剿，曰果字營，自是獨將一軍。攻茶陵踞匪，率壯士數十人薄南門，賊自民廛躍出，攢矛環刺，啟江手擒數賊，賊莫敢逼。尋會克其城，賊走江西，陷弋陽、興安。啟江偕羅澤南復兩城，進收廣信，賜花翎，擢同知。

六年，劉長佑援江西，總統諸軍，啟江屬焉，駐師瀏陽。賊陷萬載，啟江大破之櫧樹潭、大橋、竹阜，遂復萬載；而崇通賊復犯瀏陽，援賊大至，撲營，啟江鏖戰敗之，躡至八角亭，毀其壘。會曾國華馳至，偕由洪塘、新昌、上高搗瑞州。前軍至登龍橋，擊退袁州賊，進攻新昌、上高，拔之，擢知府。進攻袁州，啟江與長佑分地扼賊。長佑攻西南，啟江攻東北，盡平城外賊屯。城賊惶懼，啟江策臨吉賊必來援，設伏敗之，盡奪其輜重。尋破賊合山，克分宜，加道銜。進攻臨江，七年正月，大捷陰岡嶺，斬其酋。賊勢以孤，乃潛約撫、建、新淦援賊趨太平墟，犯長佑營。長佑戰失利，營陷，賊乘勢回犯陰岡嶺。部將田興恕、楊恆升突陣，斬悍酋數人，師從之，賊崩潰，夷其壘四十七。城賊窮蹙乞降，而賊首仍負嵎死拒，乃誘其出戰，啟江揮軍疾進，薄城而登，遂克之，擢道員，加按察使銜。長佑尋以病歸，劉坤一代之。啟江與進攻撫州，連下宜黃、崇仁。撫州賊屯樟樹鎮，將伺官軍渡贛襲臨江，啟江與坤一回擊，大破之。進次上頓，距撫州十五里，築壘甫畢，賊至，迎擊敗之。進攻高橋，賊棄城遁，追斬千七百有奇。撫州復，加布政使銜。

九年，賊陷南安，糾眾數萬犯贛州，踞新城墟及池江諸地。時曾國籓督援浙軍，啟江率所部從，檄援贛州。啟江遣田勇三千誘賊，賊爭出赴利，啟江摧鋒直進，斬級數千。田勇者，江西募農夫防賊，貪鹵獲，倚湘軍無所畏，集者四萬。啟江曰：「眾而不整必敗。」禁之不可，遇伏果潰。湘軍為少卻，部將胡中和力戰斷後，復進敗之，平新城墟、池江、小溪、鳳凰城諸賊壘，賊退入南安。南安故有二城夾水，賊分屯相犄角，軍至皆棄而走。啟江進屯城外青隴、黃隴，結壘自固，令曰：「入城者斬。」有頃，賊果還南城，攻之，敗走。啟江曰：「賊狡而弱，吾直驅之耳！」攀堞以登，賊奪西門走，追殺數十里，賜號額埒斯圖巴圖魯。進信豐，會總兵遮克敦布攻吳家嶺，啟江率中營進。賊萬餘來撲，擊敗之，破先溪橋賊壘，城兵出而夾擊，立解其圍。時江西郡縣皆復。

石達開由崇義竄湖南，郴、桂所屬皆告警，啟江馳防。賊已由永州竄圍寶慶，啟江自臨、藍趨永州，扼東安，屯白牙市。劉長佑、李續宜解寶慶圍，追至白牙，啟江會軍夾擊，擒其酋楊家廷、馬繼昌於陣。賊竄入廣西，陷興安，盡集悍黨大溶江遏追師，遣別賊直犯桂林。啟江由全州趨興安，復其城；攻大溶江，大捷，解桂林圍，以按察使記名。移軍回湖南。

四川軍事急，命啟江率師往援。十年春，甫至，以疾卒於軍。詔贈巡撫，從優賜恤，謚壯果，湖南、江西並建專祠。其所部留四川，駱秉章用以平賊焉。

張運蘭，字凱章，湖南湘鄉人。咸豐初，從王珍轉戰衡、永、郴、桂，積功擢同知。六年，戰通城，運蘭設三伏，營前斬賊酋張庸忠，擒魯三元，克通城，又大破賊於崇陽白蜺橋，賜花翎。七年，從王珍援江西，迭捷於臨江、吉安、樂安、新城、廣昌，功皆最。王珍卒於軍，運蘭與王開化分領其眾。吉安賊窺永豐，運蘭屢敗之，擢知府。又破賊於峽江橋阜灘、獅子山。移軍吉水，扼賊三曲灘，相持數日，血戰十數次，斬賊渠黃錫昆。渡贛江，破石達開於硃山橋，達開焚屯而遁，遂解永豐圍，擢道員。八年，略定樂安、宜黃，逼建昌，敗賊於厚坪。破水南賊巢，分剿南源、里塔墟、劉家坑，直搗謝坑，毀賊壘，斬其酋廖雄篙等，復南豐。建昌之圍始合，五月，克之，加按察使銜。賊復犯南豐，擊走之，追及新城杭山，降賊眾數千。

時詔起曾國籓督師規浙江，國籓行次江西，賊已入閩，疏調運蘭及蕭啟江率所部從。會賊陷安仁，別將失利，運蘭進擊，大破之，殲賊數千，克安仁，賜號克圖格爾依巴圖魯。由杉關進剿破賊順昌，回援景德鎮，戰於李村，斬馘二千餘，解散千計。九年，援饒州，敗賊於慄樹山，克浮梁，加布政使銜。

是年秋，粵匪犯湖南寶慶，運蘭回援，疊破賊於宜章、星子、市禾洞，追至廣東連州，破九陂、石塘、白虎墟賊巢，殄賊逾萬，授開歸陳許道。十年，曾國籓軍祁門，運蘭偕鮑超破賊黟、歙。十一年，克休寧，擢福建按察使。再復黟縣，盡夷賊壘。時運蘭統五千人防徽州，尋移防寧國，值大疫，悍賊麕集，與霆軍力拒之。同治元年，拔旌德。二年，命援廣東，搗陽山石塋賊巢，降其眾三千，擒巨酋李復猷於連州。

三年，赴福建按察使任。時江、浙逸賊眾猶十餘萬，由江西入閩，蹂汀、漳二郡。運蘭率五百人趨武平，遇賊，眾寡不敵，總兵賀世楨、王明高，副將雷照雄皆戰歿；運蘭被執，罵賊，支解之。事聞，贈巡撫，予騎都尉世職，謚忠毅。武平及湖南、廣東建專祠。

唐訓方，字義渠，湖南常寧人。道光二十年舉人，大挑教諭。咸豐三年，曾國籓創水師，訓方領副右營，嗣改入陸軍。從羅澤南克蒲圻，復武昌，又從攻興國金牛堡。國籓命募常寧勇五百人統之，曰訓字營。從克田家鎮、蘄州、廣濟，拔黃梅，進軍濯港，敗悍酋羅大綱。是夕，賊謀襲大營，訓方巡營驚覺，賊退走。明日，攻孔壟街口，訓方率壯士踏肩陟高墉，諸軍乘之，遂破孔壟。

五年，從澤南援江西，克弋陽、興安、廣信、德興、浮梁。援義寧賊屯城外雞鳴、鳳凰二山，與城犄角。訓方逼雞鳴山下，督隊先登，賊驚潰，乘勝拔其城。從澤南援武漢，克蒲圻，進攻武昌。累擢知府，賜花翎。六年正月，率三百人夜由占魚套至藕塘，奪二壘，又破援賊於豹子海。會襄陽土匪高二倡亂，圍府城，巡撫胡林翼令訓方偕舒保馬隊往剿。破賊於峪山，援賊至，又敗之。進克樊城，追至呂堰驛，斬女賊宋氏。援宜昌，破賊於南漳，權襄陽知府。七年二月，川匪劉尚義犯宜城，揚言趨荊門，而使南漳賊襲府城，訓方備之，急扼武安堰，賊奔據武安城，進攻之。會都統巴揚阿來招降，訓方進剿高二於璩灣，乘雪夜進攻，擒之；而巴揚阿所撫賊復叛，掠鄖、房、保山、竹山、竹谿、保康、興山。訓方會陜西軍連破之武當山金頂，斬其渠，餘賊降。襄郡悉定。先以克武漢論功以道員記名，至是加按察使銜，授湖北督糧道。

陳玉成合捻匪犯蘄、黃，訓方自襄陽赴援，連戰敗賊，進屯張家塝。胡林翼令於蘄州境內建碉卡，訓方以二千人守之，賊迭來攻，皆擊退，賜號奇齊葉勒特依巴圖魯。調援臨淮。尋以李續賓軍覆三河，回防湖北，屯陳德園。九年，會攻太湖，賊圍鮑超於小池驛，多隆阿不能救，令訓方移軍近鮑營為接應。甫至，築壘未就，為賊所乘，乃退屯新倉。十年，解軍事，赴糧道任。未幾，連擢湖北布政使。十一年，胡林翼駐軍英山，病甚。賊上犯黃州，抵灄口，武昌震動，訛言繁興。訓方處以鎮靜，誅亂民數人，人心始定。灄口賊亦擊退。

同治元年，安徽巡撫李續宜因母喪奪情，請假回籍，舉訓方自代，命暫行署理。苗沛霖反側久，遂叛，安徽諸軍皆不能制。二年，僧格林沁大軍至，始平之。撫循降圩，收其兵械，奏移鳳臺，治下蔡雉河集，增立渦陽縣。都統富明阿奏劾訓方，降調。三年，署湖北按察使，尋署巡撫，授直隸布政使，兼統練軍出省防剿。七年，西捻平。請開缺省墓。光緒三年，卒於家。湖北請祀名宦祠。

蔣凝學，字之純，湖南湘鄉人。咸豐初，在籍治鄉團。五年，從羅澤南克武昌，獎國子監典簿。六年，率湘左兩營從巡撫胡林翼攻武昌。屯賽湖堤，引江水入湖，合長圍，進薄城下，平賊壘十餘。武昌復，論功擢知縣。從克黃州、大冶、興國，逼九江。七年，分統三營屯北岸陸家嘴，攻小池口，屢戰皆捷。都興阿檄攻童司簰。童司簰背江據湖，通黃梅要隘，賊五六萬踞之。至則賊數搏戰，凝學堅持不退。尋陳玉成來援，眾議退兵，凝學曰：「童司簰不克，水師往來失所據，九江之師亦掣肘，勢所必爭。」請增兵千人，宵濟合水師，連日鏖戰，破之，平賊壘數十，進克黃梅，擢同知。八年，會攻九江府城。凝學穴地道迤東而南，地雷發，壞城垣百餘丈，從缺口入，殲賊甚眾，擢知府，賜花翎。連復麻城、黃安，擢道員。

十月，李續賓三河軍覆，官文檄凝學間道遏剿。會多隆阿、鮑超擊賊於宿松花亭子，破之。賊退太湖、潛山，凝學駐防荊橋。九年，移屯黃州羅田，會攻太湖。十二月，陳玉成大舉來援，凝學移軍龍家涼亭，與鮑超小池驛之軍為犄角，留四營遏太湖東門，城賊出，擊退之。十年正月，鮑營被圍急，凝學進援，甫拔營，賊大隊來抄，凝學揮軍截擊，多隆阿率馬隊應之，戰竟日，擒斬二千餘。乘勝攻羅山，沖賊壘，諸軍合擊，賊大潰，加鹽運使銜。十一年，陳玉成復犯湖北，凝學回援武昌縣，敗賊赤壁山下，復其城。會總兵成大吉等攻黃州數月不下，詔降賊目劉維楨，復蘄州，選出眾五百人為忠義營，使維楨詐稱援軍，誘城賊出，擊之，遂克黃州，以道員記名，加布政使銜。

苗沛霖叛，陷壽州，凝學進屯六安，克霍丘，增募水陸軍。苗黨姚有志、潘塏等乞降，各圩多反正，授甘肅安肅道。同治元年，移屯潁州。二年，粵匪李世賢北竄，凝學移軍舒城，擊敗之，又追敗之六安，賊引去。苗沛霖復圍壽州，凝學回援，破賊於牛尾岡。壽州尋陷，凝學坐救援不力，褫布政使銜，仍駐防潁州。會僧格林沁督師剿沛霖，凝學克霍丘各圩，水師分駐三河尖、臨淮關，進破黃梁集，克潁上，收附近城各圩，斬賊黨苗呆和、苗呆花，復懷遠。沛霖勢日蹙，遂走死。

三年，粵匪陳得才等糾眾三十萬自陜西回竄，圖救江寧。凝學屯英山，遏賊金家鋪，敗之。賊復自麻城犯霍山，凝學退石家嘴，與按察使英翰相犄角，伺賊過狙擊，殪千餘人，拔出難民數千。英山解嚴，復布政使銜。進援湖北，收復羅田、蘄水、麻城三縣，解蔡家河圍。賊復竄安徽，凝學躡追，沿途襲擊，繞出賊前，遏之霍山長嶺庵。路險，賊不虞兵猝至，多墜澗死，降者三四萬，賊首陳得才仰藥死。簡降眾為步隊五營、馬隊三營，餘悉遣散。

是年冬，陜甘總督楊岳斌奏調凝學赴甘肅，行次樊城，會霆軍譁變。凝學所部亦以欠餉不靖，請於巡撫鄭敦謹，借款資遣湘左八營，留忠義營於湖北，自請回籍養病。命兩月假滿仍赴甘肅。五年，募湘勇二千，號安字營。至西安，巡撫劉蓉奏請凝學屯涇州，兼顧關隴。六月，敗回匪於華亭，與提督雷正綰、總兵張在山等約夾擊，深入被圍，士卒死傷七百餘人，總兵周太和、周清貴，副將黃德太等均歿於陣。凝學潰圍出，屯平涼，轉戰而前，至省城，署蘭州道。六年八月，回匪犯蘭州，守城兵僅凝學所部千餘人，登陴固守，屢出奇兵焚賊壘，賊尋退，以按察使記名。八年，署按察使。九年，復署蘭州道，擢山西按察使。光緒元年，遷陜西布政使。四年，以病解官，未行而卒。賜恤，贈內閣學士。

陳湜，字舫仙，湖南湘鄉人。咸豐六年，曾國荃赴援江西，招湜襄軍事，從克安福、萬安。七年，進圍吉安。國荃奔喪去軍，湜代領其眾。尋以父憂歸。八年，從蔣益澧援廣西，克平樂。賊趨桂林，湜率四營遏之於大灣車埠，敗之，乘勝劃蘇橋壘。從攻柳州，克潯州。九年，石達開圍寶慶，湜募千人出祁陽赴援，與李續宜夾擊破之。十年，曾國荃圍安慶，使湜總軍事。湜規地形，請堨樅陽口蓄水阻援賊，力扼集賢關，從之。賊酋陳玉成來援，阻水，趨集賢關，擊破之。十一年，克安慶，自是獨領一軍。循江而東，會克諸城隘，累擢至道員。

同治元年，從國荃攻江寧，建議先並力九洑洲，斷江北接濟，先後會諸軍擊走李秀成、李世賢援眾。二年，城圍合，湜當西路，克江東橋、七甕橋、紫金山諸隘，賜號著勇巴圖魯。三年六月，克江寧，湜入旱西門，遇李秀成率死黨出走，逆擊反奔，尋為他軍所擒，以按察使記名。

四年，授陜西按察使，調山西。捻匪方熾，陳籌防五策，建水師於龍門、砥柱間。五年，捻酋張總愚謀渡渭，湜令水師焚三河口浮橋，督民團備渭北，賊不得逞。六年，命湜駐汾州，節制文武。冬，總愚乘河冰合，竄入山西，七年春，犯畿輔。湜以疏防褫職，譴戍新疆，巡撫鄭敦謹疏請留防。冬，陜回將乘隙渡河，屢擊走之，詔免發遣。

左宗棠西征，檄湜率五營出固原，斷漢伯堡賊南趨河州之道，殲餘彥祿餘黨於羅家嶮。九年，金積堡平，復原官。十年，進規河州，宗棠令湜盡護諸將渡洮進攻。連克陳家山、楊家山、董家山諸回堡，逼攻太子寺老巢，破其外壕。十一年，提督傅先宗等戰歿，賊乘勝來攻。湜陽置酒高會，密令總兵沈玉遂急搗之，馬占鼇窮蹙乞降，縛悍酋狗齒牙子等以獻。河州平。十二年，叛酋馬桂源、馬本源踞巴燕戎格，湜率軍進討，二酋敗遁。湜善視其孥，遂因占鼇來降，數其罪誅之，並斬馬五麻諸悍目，賜號奇車伯巴圖魯。四月，逾河收循化。循化撒拉回素獷悍，恃險擾邊。湜深入其阻，群回縛悍目馬十八、沈五十七等二十餘人獻軍前，繳械受約束。湜規地勢，修城設官，分營扼駐，與西寧、碾伯、河州聲息相通焉。尋謝軍事回籍。

光緒八年，兩江總督曾國荃奏調統水陸諸軍，兼治海防，駐軍吳淞。以私行游宴被劾歸。十二年，復出統南洋兵輪，總湘、淮諸軍營務，授江蘇按察使。二十年，遼東兵事起，詔集舊部防山海關，移屯關外鞍山站。二十一年春，進駐大高嶺，遣將援遼陽。和議成，擢江西布政使。命剿甘肅叛回，未行，復駐山海關。二十二年，卒，贈太子少保。

湜從曾國荃最久，後屢蹶，仕久不進。世稱為宿將，光緒中，命繪中興功臣於紫光閣，徵集諸將之像，湜與焉。

李元度，字次青，湖南平江人。以舉人官黔陽教諭。曾國籓在籍治團練，元度上書數千言言兵事，國籓壯之，招入幕。咸豐五年，國籓移軍江西，令元度募勇三千屯湖口。六年，移屯撫州，偕江軍林源恩合防。與賊相持久之，餉絀，分軍克宜黃、崇仁；而賊自景德來援，撫州賊出攻江軍營，林源恩死之。元度突圍出，移屯貴溪，防廣信。七年，賊二萬來襲玉山，守卒僅七百人，元度迎戰，斷賊浮梁，賊以步隊綴軍，騎賊趨上游跐水渡。乃回城拒守，被攻兩晝夜，元度立埤兒間，彈中左頰。賊忽罷攻，鉦鐃雜作，知其穴地道，乃掘壕以防，伺其穿隧及壕殪之。賊技窮引去，伏兵邀擊，安仁、弋陽、廣信皆平。元度先已累擢知府，以道員記名，至是加按察使銜，賜號色爾固楞巴圖魯。八年，率所部平江軍援浙江，敗賊玉山子午口。會克常山、江山，授浙江溫處道。

十年，曾國籓督師皖南，調元度安徽寧池太道，防徽州。至甫三日，賊由旌德糾合土匪散軍入績溪叢山關。遣同知童梅華、都司單綏福率千人往援，敗挫。賊趨郡城，元度退走。國籓奏劾，褫職逮治。會浙江巡撫王有齡奏調援浙，元度不待命，回籍募勇八千，號安越軍。將行，粵匪犯湖南，巡撫文格留其軍守瀏陽，偕諸軍破賊，詔賞還按察使銜，並加布政使銜。

會杭州陷，王有齡死，詔左宗棠代之。元度率軍入浙，與李定太守衢州，授浙江鹽運使，署布政使。國籓以元度罪未定，不聽勘遽回籍，復劾革職，交左宗棠差遣。言官再論劾，命國籓、宗棠按治。國籓奏：「徽州之失，元度甫至，情有可原。」宗棠疏言：「杭州失陷，非因其逗留所致。惟落職後求去索餉，不顧大局。」論遣戍。沈葆楨、李鴻章、彭玉麟、鮑超等交章薦其才，代繳臺費，免罪歸。同治初，貴州巡撫張亮基奏起剿教匪，以功復原官，擢雲南按察使。光緒八年，丁母憂。服闋，補貴州按察使，遷布政使。十三年，卒於官。

元度擅文章，好言兵，然自將屢僨事。所著先正事略、天岳山館文集，並行世。

論曰：蕭啟江、張運蘭功在江西，在湘軍中資勞最深，中道而殞，故恤典特隆。唐訓方、蔣凝學轉戰功多，舊部散亡，再出遂不競。陳湜、李元度皆躓而復起。元度文學之士，所行不逮其言，軍中猶以宿望推之爾。


\end{pinyinscope}