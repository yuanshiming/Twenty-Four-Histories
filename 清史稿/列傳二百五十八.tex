\article{列傳二百五十八}

\begin{pinyinscope}
盛宣懷瑞澂

盛宣懷，字杏蓀，江蘇武進人。以諸生納貲為主事，改官直隸州知州，累至道員。嘗贊置輪船招商局，開採湖北煤鐵礦，李鴻章頗信任之。英商擅築鐵軌，首滬逕寶山訖吳淞，上海道數阻，弗聽。宣懷與英官梅輝立折辯，償銀二十八萬有奇，始歸於我。光緒五年，署天津道。時鴻章督畿輔，方鄉新政，以鐵路、電報事專屬宣懷。宣懷以英、丹所設水陸線漸侵內地，乃集貲設津滬陸線，建電報學堂，並援萬國公例與爭，始克嚴定條款。會訂水線相接合同，於是與輪船招商同為商辦兩大局。八年，英、法、德、美議立萬國電報公司，增造自滬至香港水線，壟利權。宣懷復勸集華商自設緣海各口陸線，以絕覬覦。

十年，署天津海關道。會法越構釁，海防急。乃移金州礦貲治蘇、浙、閩、粵電線，便軍事，而部議指為含混，科以降級調用。左宗棠為言於上，事下南洋大臣曾國荃等，上其績狀，始改留任。十二年，授山東登萊青道。法領事林椿詣煙臺與訂越南北圻線約，朝旨既報可矣，而張之洞執言不可行。宣懷曰：「今琿春、海蘭泡欲接俄線，俄方有挾求。法既許接線，彼必易就範。且英、丹皆與約，奚拒法！」總署然之。果不數年而俄約成。十八年，除真。滬上織布局廠災，宣懷籌設華盛總廠，復任彌漢冶鐵廠虧耗。於是之洞賞其才，與王文韶交薦之，遂擢四品京堂，督辦鐵路總公司。入覲，奏言築路與練兵、理財、育才互為用，並請開銀行，設達成館，稱旨，補太常寺少卿。與比訂貸款草約。二十四年，詔趣造粵漢路。宣懷建議貸美款歸自辦，具改歸商辦本末以上；而言者盛毀其所為遲滯，被訶責。宣懷具報曲折，上乃慰而勉之。宣懷自請解職，仍留京會議洋貨稅則。已而徐桐劾兩局有中飽，適剛毅按事南下，銜命察覆。宣懷具以實對，奏上，被溫旨。

二十六年，拳禍作，各國兵艦紛集江海各口。宣懷倡互保議，電線、江、鄂、閩諸疆吏，獲同意，遂與各領事訂定辦法九條，世所稱東南保護約款是也。又電奏請下密詔平亂，發國電國書懲禍首，恤五忠，所言動關大計。事寧，加太子少保，除宗人府府丞。明年，充辦理商稅事務大臣。以和約既成，償費過鉅，乃奏豫籌四策，而注重加稅。復以債款稱息負累劇，請婉商各國，分攤免息。嗣與各國商加稅免釐，議垂成，英忽中悔。厥後宣懷數續議，仍無效。是歲奏設勘礦總公司。越二年，而有爭粵漢廢約事，滬寧、蘇杭甬踵之，眾大譁。詔禁宣懷干預，命唐紹儀代督兩局。宣懷遂奏罷鐵路總公司。後四年，浙路事益棘，上終以宣懷諳路政，復召見問籌策。宣懷言：「既借款，不應令商造；既商造，不應再借款。民情可用，不順用之恐激變。」上是之，拜郵傳部右侍郎。命甫下，而浙路總理湯壽潛因言宣懷短，請離路事。壽潛獲嚴譴，宣懷亦不復久居中，仍命詣滬辦商約。

宣統改元，奏言推廣中央銀行，先齊幣制，附陳辦法成式。逾歲，命充紅十字會會長。先是日俄戰爭，宣懷與呂海寰等謀加入瑞士總會，中國有紅十字會自此始。既拜命入都，時朝廷方整麗幣制，遂敕還郵部本官，參與度支部幣制事。晉尚書，數上封事，凡收回郵政，接筦驛站，規畫官建各路，展拓川藏電線，釐定全國軌制，稱新政畢舉，而以鐵路收為國有，致召大變，世皆責之。

先是給事中石長信疏論各省商民集股造路公司弊害，宜敕部臣將全國幹路定為國有，其餘枝路仍準各省紳商集股自修。諭交部議，宣懷復奏言：「中國幅員廣袤，邊疆遼遠，必有縱橫四境諸大幹路，方足以利行政而握中樞。從前規畫未善，致路政錯亂紛歧，不分枝幹，不量民力，一紙呈請，輒準商辦。乃數載以來，粵則收股及半，造路無多；川則倒帳甚鉅，參追無著；湘、鄂則開局多年，徒供坐耗。循是不已，恐曠日彌久，民累愈深，上下交受其害。應請定幹路均歸國有，枝路任民自為，曉諭人民，宣統三年以前各省分設公司集股商辦之幹路，應即由國家收回，亟圖修築，悉廢以前批準之案，川、湘兩省租股並停罷之。」於是有鐵路國有之詔，並起端方充督辦粵漢、川漢鐵路大臣。

宣懷復與英、德、法、美四國結借款之約，各省聞之，群情疑懼，湘省首起抗阻，川省繼之。湘撫楊文鼎、川督王人文先後以聞，詔切責之，諭：「嚴行禁止，儻有匪徒從中煽惑，意在作亂者，照懲治亂黨例，格殺勿論。」宣懷又會度支部奏收回辦法：「請收回粵、川、湘、鄂四省公司股票，由部特出國家鐵路股票換給，粵路發六成，湘、鄂路照本發還，川路宜昌實用工料之款四百餘萬，給國家保利股票。其現存七百餘萬兩，或仍入股，或興實業，悉聽其便。」詔飭行。四川紳民羅綸等二千四百餘人，以收路國有，盛宣懷、端方會度支部奏定辦法，對待川民，純用威力，未為持平，不敢從命。人文復以聞，再切責之。趙爾豐等復奏：「川民爭路激烈，請仍歸商辦。」不許，川亂遂成，而鄂變亦起，大勢不可問矣。資政院以宣懷侵權違法，罔上欺君，塗附政策，釀成禍亂，實為誤國首惡，請罪之，詔奪職，遂歸。後五年，卒。

宣懷有智略，尤善治賑。自咸豐季葉畿輔被水菑，嗣是而晉邊，而淮、徐、海，而浙，而鄂，而江、皖，皆起募款，籌賑撫。因討測受菑之故，益究心水利，其治小清河利尤溥。唯起家實業，善蓄藏，稱富，亦往往冒利，被口語云。

瑞澂，字莘儒，滿洲正黃旗人，大學士琦善孫，將軍恭鏜子。以貢生官刑部筆帖式，遷主事，調升戶部員外郎。出為九江道，有治聲，移上海道。滬地交涉繁，瑞澂應付縝密，頗負持正名。尤顓意警政，建總局，廓分區，設學堂，練馬巡，中外交誦其能。光緒三十三年，授江西按察使，遷江蘇布政使。時江、浙梟匪蠢動，出沒滬、杭孔道，釀成巨案。侍郎沈家本建議辦清鄉，朝命瑞澂主蘇、松、太、杭、嘉、湖捕務，六屬文武受節度。瑞澂添募水師，購置兵輪，仿各國海軍制，編成聯隊。擒獲巨魁夏竹、林聲為，匪徒斂跡。

宣統改元，稱疾，乞解職，溫旨慰留。總督端方密薦其才，遷巡撫。既蒞事，澄吏治，肅軍紀，嚴警政，條具整飭本末以上，上嘉納，命署湖廣總督。逾歲，到官，旋實授。劾罷巡警道馮啟鈞、勸業道鄒履和。湘民饑變，復糾彈前祭酒王先謙、主事葉德輝、道員孔憲穀阻撓新政狀，中旨分別懲革，繇是威望益著。其時朝廷籌備立憲，瑞澂希風指，凡置警、興學、設諮議局、立審檢，一切皆治辦。名流如張謇輩咸與交驩，而懿親載澤方用事，則又為其姻婭，聲勢駸駸出南北洋上。

三年七月，被命會辦川漢、粵漢鐵路。居無何，督辦端方上言鄂境鐵路收歸國有，詔嘉之。越月，武昌變起。先是黨人謀亂於武昌，瑞澂初聞報，憂懼失措，漫不為備，惟懸賞告密，得黨人名冊，多列軍人名，左右察知偽造，請銷毀以安眾心。瑞澂必欲按名捕之，獲三十二人，誅其三，輒以平亂聞。詔嘉其弭患初萌，定亂俄頃，命就擒獲諸人嚴鞫，並緝逃亡，於是軍心騷動，翌日遂變。瑞澂棄城走，詔革職，仍令權總督事，戴罪圖功，並令陸軍大臣廕昌督師往討，薩鎮冰率兵艦、程允和率水師援之，而瑞澂已乘兵艦由漢口而蕪湖而九江，且至上海矣。

黨軍推陸軍第二十一混成協統領官黎元洪稱都督，置軍政府。既占武昌，復取漢陽，據漢口，乃起袁世凱為湖廣總督，督辦剿撫，節制長江水陸各軍，副都統王士珍副之。召廕昌還，命軍諮使馮國璋總統第一軍，江北提督段祺瑞總統第二軍，俱受世凱節制。國璋與黨軍戰於灄口，水陸夾擊，復漢口，連克漢陽，指日下武昌，而世凱授總理內閣大臣，遽令停攻。復起魏光燾督湖廣，士珍暫權，段芝貴護，又命祺瑞攝之。時瑞澂已久遁上海，始以失守武昌，潛逃出省，偷生喪恥，詔逮京，下法部治罪，而瑞澂不顧也。瑞澂居上海四年，病卒。

論曰：辛亥革命，亂機久伏，特以鐵路國有為發端耳。宣懷實創斯議，遂為首惡。鄂變猝起，瑞澂遽棄城走，當國優柔，不能明正以法。各省督撫遂先後皆不顧，走者走，變者變，大勢乃不可問矣。嗚呼！如瑞澂者，謚以罪首，尚何辭哉？


\end{pinyinscope}