\article{列傳四十八}

\begin{pinyinscope}
楊捷石調聲萬正色吳英藍理黃梧子芳度從子芳世芳泰

穆赫林段應舉

楊捷，字元凱，義州人，先世居寶應，明初，以軍功授後屯衛指揮使，世襲，遂家焉。捷初為明裨將，順治元年來降，授山西撫標中軍游擊。嵐縣土寇高九英等聚眾剽掠，巡撫馬國柱檄捷捕治，斬九英，毀其巢。國柱遷總督，以捷為督標中軍參將，旋擢副將。

四年，師定廣東，命捷率宣化、大同兵三千往鎮撫。五年，行次池州，金聲桓、李成棟叛。大將軍譚泰請以捷駐防九江會剿，即授九江總兵，率兵復都昌，獲聲桓所置吏餘應柱等，斬之。江西平，敘功，予世職拖沙喇哈番。十年，從靖南將軍喀喀木討廣東叛鎮郝尚久，復潮州。調陜西興安，經略大學士洪承疇請留原鎮，加右都督。調福建隨征右路總兵，十二年，敘復潮州功，進左都督。鄭成功侵掠福建，與戰雲霄、銅山諸處，屢捷。十六年，擢江南提督。會成功陷鎮江，窺江寧，加太子少保，充江南隨征左路總兵，駐揚州，防江北要汛。十八年，命署廬鳳提督，尋調山東。土寇於七敗竄入海，捷捕治其黨五十餘人，誅之。

康熙十二年，調江南。十七年，鄭錦攻漳州，陷海澄。調捷福建，轄水陸各軍，進少保兼太子太保。疏言：「臣前剿賊雲霄、銅山間，深知閩兵不力戰。自任江南提督，召募材健，訓諫有年。擬選三千人隨征福建。」詔允之。捷至福州，聞錦犯泉州，即督兵趨惠安。錦將劉國軒斷洛陽橋，以三千人據陳山壩阻我師，捷遣游擊李璉等襲破之。總兵黃大來與副都統禪布等會師洛陽橋南夾擊，國軒遁，泉州平。錦將王一鵬復窺惠安，捷令總兵張韜御之，捕斬略盡。其別將葉明、紀朝佐等出沒德化、永春間，蕭武等以舟師泊湄州，窺興化。捷遣將防守策應，移師至漳州。偕副都統吉爾塔布等敗國軒於江東橋，又分兵屯守柯坑山、鳳山、萬松關諸要隘，遣別將扼守榴山寨。

捷初上官，疏請別設水師提督，得以專御陸路。上授捷昭武將軍，領福建陸路提督事。十八年，國軒率眾劫榴山寨，欲奪江東橋。捷會平南將軍賚塔等分兩翼夾擊，大敗之於下坑山及歐溪頭，斬級千餘，獲甲仗無算。國軒屯獅子山，聯絡遠近各寨為聲援。十九年，捷親率健卒剿平烏嶼諸寨，與總督姚啟聖、總兵姚大來等分下玉洲、三汊、石碼，連破十九寨，進取海澄。錦將蘇侃以城降，遂乘勝與浙江提督石調聲復廈門，國軒自銅山竄歸臺灣。

是年，以老病乞罷，命還任江南提督。敘復海澄功，進世職三等阿達哈哈番。三十九年，卒，年七十四，贈少傅兼太子太傅，謚敏壯。孫鑄，襲職，請改籍揚州衛。

石調聲，漢軍鑲黃旗人。以佐領從征廣東，敘功，予世職拖沙喇哈番。遷參領，駐防福建。擢杭州副都統。耿精忠犯浙江，調聲迎擊，屢卻賊。擢浙江提督。康熙十七年，鄭錦遣劉國軒等犯海澄，詔趣調聲赴援，未至而海澄陷，康親王檄守惠安。賊陷同安，遂圍泉州，惠安亦陷。調聲退軍興化，與參贊大臣禪布攻復惠安，逐北至洛陽橋。泉州圍解。復偕副都統沃申破賊江東橋。頃之，國軒等復奪橋，斷餉道，將軍賚塔檄調聲迎擊，敗之。十九年，復廈門、金門，國軒遁。調聲還浙江任。初賊陷江山、惠安，戰士暴骨多未瘞，議者以咎調聲。二十一年，追論奪官及世職。尋卒。

萬正色，字惟高，福建晉江人。少入伍。以招降海寇陳燦等，敘功，授陜西興安游擊。康熙十二年，吳三桂反，正色從西安將軍瓦爾喀征四川。叛將譚弘等據陽平關拒戰，敗之於野狐嶺，乘勝復廣元、昭化。累擢岳州水師總兵。時三桂據岳州，扼守洞庭湖套，植木為椿阻我師。十七年，正色上官，率舟師夜入亂葦中，拔椿盡，擊賊，屢敗之。三桂將江義、巴養元、杜輝等率舟二百攻柳林嘴，正色與游擊唐善等擊之，毀其舟。是歲三桂死於衡州，其子應麒與輝、義等守岳州。正色遣千總魏士曾齎書十四分致應麒部將，士曾為所殺，應麒亦殺部將之受書者，遂內訌。其將陳華、李超、王度沖出降，應麒棄城遁，遂復岳州。正色為士曾請恤，贈守備。十八年，追敘克陽平關功，加左都督。

大將軍康親王傑書徵福建，耿精忠降，而鄭錦猶踞金門、廈門，陷海澄。正色自以閩人習海上事狀，因陳水陸戰守機宜，言：「福建負山枕海，賊蹤出沒靡常。宜擇官兵習於陸者分布要害，使賊不得登岸；水軍自萬安鎮順流直下金門，塞海澄以斷其歸路。賊自廈門來援，則從金門掩擊。更請蠲除沿海邊地雜派，設法招撫，善為安置，則賊黨自散。」疏入，詔加太子少保，調福建水師總兵，擢提督。時議檄調荷蘭國船進取廈門，正色疏言：「荷蘭船遲速莫必，延至三四月，風信轉南，即難前進。今新舊鳥船俱集，臣與撫臣吳興祚決計進討，臣率水師直攻海壇，興祚率陸兵為聲援。」

十九年，正色征海壇，分前鋒為六隊，親統巨艦繼之，又以輕舟繞出左右，並力夾攻，發砲擊沈敵艦，溺死三千餘人，遂取海壇。其將硃天貴遁，正色追躡至平海澳，天貴走崇武，正色掩擊，大敗之。與將軍拉哈達、總督姚啟聖、巡撫吳興祚、提督楊捷會師取廈門，天貴降。

錦竄歸臺灣。疏請分兵鎮守濱海要地，上遣兵部侍郎溫岱蒞視。尋議銅山、廈門諸處量設總兵以下官，留水師二萬人分鎮之。初，海壇既克，下兵部敘功。啟聖語溫岱：「正色先與天貴約乃進兵，未嘗與賊戰。」兵部疏聞，上命仍議敘，予世職拜他喇布勒哈番。上諭正色規取臺灣，正色請緩師。二十年，改陸路提督。

二十五年，調雲南。未幾，與鶴慶總兵王珍互訐，命與珍詣京師質問。總督範承勛劾正色納賄侵蝕，上遣侍郎多奇、傅拉塔按治，下刑部論死，上以正色功多，特宥之，奪官，仍留世職。三十年，卒。

吳英，字為高，福建莆田人。幼為海賊掠置島中，更姓王。康熙二年，赴泉州降，授守備劄。從提督王進功攻鄭錦，拔銅山城，加都司僉書銜。尋授浙江提標都司。

十三年，耿精忠反，其將曾養性侵浙，總兵祖弘勛以溫州叛應之，分犯寧波、紹興。英從提督塞白理擊敗之，降其將李榮春等，遷左營游擊。十四年，養性、弘勛率眾十餘萬犯臺州。英言於塞白理，陽修毛坪山徑，潛引兵間道自仙居襲賊後，賊踞黃巖半山嶺拒戰。英偕游擊曾承等冒矢石前進，斬其將劉邦仁等，遂復黃巖，遷中軍參將。

十五年，貝子傅拉塔規復溫州，養性、弘勛率三萬人乘夜劫營。英分兵五百伏賊後，自率精銳據大羊山，阻其要道，遇賊，殊死戰，身中數槍。師繼進，伏盡起，賊大潰，斬獲無算。尋從提督石調聲援象山，賊屯石門、西溪二嶺。英偕游擊侯奇等分兵三道抵慈谿，擊沈賊船，殲其眾，遂復象山。九月，康親王傑書進徵福建，精忠降，養性、弘勛引退。其將馮公輔猶踞松陽，英入山，招之降。其黨林惟仁等屯處州，英剿撫兼用，斬賊五百餘，降惟仁及兵千餘。

十七年，錦犯泉州，康親王檄調聲赴援，英率師從。錦將劉國軒據洛陽橋，英自上游陳山壩渡江，以奇兵出賊後，造浮橋濟師，前後夾攻，斬級六百有奇。遷福建督標中軍副將。率師援漳州，連克十九寨，轉戰至江口，發砲擊沈敵船，遂復海澄。十八年，國軒復擁眾數萬屯郭塘、歐溪頭，謀奪江東橋，英擊走之，擢同安總兵。

十九年，偕寧海將軍拉哈達、巡撫吳興祚自同安港口分兵，進克廈門，錦遁歸臺灣。是年英奏請復姓。二十二年，移興化，會施瑯進攻澎湖。英偕總兵硃天貴、林賢等自八罩嶼乘風進擊，游擊藍理陷圍，英沖入敵陣，拔之出。翌日，進取虎井嶼，英右耳中槍，益力戰，躍入敵艦，手刃其將鄭仁，餘悉駭竄。國軒與鄭克塽乞降，事具瑯傳。

二十四年，入覲，奏言：「臺灣地勢絕險，土番止求衣食，素無他原。自來小寇竊發，皆由內地奸民作崇，陸師搜捕易盡。前議設水師趕繒雙篷船百，請減十之八，留二十船分撥臺灣、澎湖二處，傳遞文書。臺灣、澎湖經制官兵一萬員名，前議以鹿皮、白糖通洋助餉，不能如期給發。臣見臺灣民田之外，別有水田，俱屬鄭氏親黨及其部將，耕牛甚多。請分四千屯田，每兵給田三十畝、牛一，課耕種。農隙操練，則兵有恆產，餉可省半。」疏入，命議行。尋移鎮浙江舟山。擢四川提督。

英先以軍功加左都督，授世職拖沙喇哈番。敘平臺、澎功，進世職三等阿達哈哈番。三十六年，調福建陸路提督，改水師。上南巡，英朝行在，賜御書榜額。召見，問：「福建今有無海寇？」英對曰：「海寇斷不至蔓延，若蔓延，任臣等何用？惟海中與城郭不同，一水汪洋，乘一小舟，隨處可藏匿。商賈失利，不得已走而為盜，往往有之，不可遽謂之海寇也。」上降詔獎英篤實而明達，尋授威略將軍，仍領水師提督事，復御制詩賜之，勖以黽勉防微。五十一年，卒，年七十六，贈太子少保。

藍理，字義山，福建漳浦人。少桀驁，膂力絕人。集族人勇健者擊殺海寇盧質，詣吏，欲因以為功，吏疑亦盜也，系之獄。康熙十三年，耿精忠反，悉縱系者，令赴籓下授職。理間道走仙霞關詣康親王軍降，為鄉導，破叛將曾養性於溫州。十五年，從師入閩，授建寧游擊。十七年，從都統賚塔敗海寇於蜈蚣統賚塔敗海寇於蜈蚣山，復長泰。十八年，遷灌口營參將。十九年，總督姚啟聖駐師漳浦，令理分兵守高浦，辭不赴，劾理虛兵冒餉，坐奪官。下部議罪，擬杖徒，理請剿海寇自贖，上允之，發軍前效力。

二十一年，提督施瑯征臺灣，知理英勇，奏署右營游擊領舟師，部議格之，特旨允行。瑯令理當前鋒，諸弟瑤、瑗、珠皆從。鄭克塽遣其將劉國軒守澎湖，令曾遂等率眾數萬迎敵，戰艦蔽海。理督兵與戰，自辰至午，戰益力。遂發砲，彈掠理而過，理僕，遂遙呼曰：「藍理死矣！」瑤扶理起立，理亦呼曰：「藍理在，曾遂死矣！」呼刀，族子法以授理，見理腹破腸流出，為掬而納諸腹，瑗傅以衣，珠持匹練縛其創。理呼殺賊，麾兵進，擊沈敵艦二，敵大潰。瑯過理舟慰勞之，令治創復戰。瑯舟膠淺沙，敵艦環圍之，理聞，赴援。理舟書姓名篷上，敵憚理，戰為稍卻，追擊，大敗之。得敵艦，請瑯易舟，出，逐敵至西嶼，殺傷殆盡，遂克澎湖。臺灣平，敘功，仍授參將，加左都督。

未幾，丁父憂。二十六年，服闋，詣京師，迎駕趙北口，召至御前，問澎湖戰狀，命解衣視其創，慰勞甚至，超授陜西神木營副將。尋擢宣化鎮總兵，掛鎮朔將軍印。二十九年，移定海。四十二年，復移天津。賜花翎、冠服，並御書榜曰「所向無敵」賚焉。四十三年，以舊傷疾作，乞解任，溫旨慰留，遣御醫診視。理以畿輔地多荒窪，請於天津開墾水田百五十頃，歲收稻穀，民號曰「藍田」。

四十五年，擢福建陸路提督。四十六年，上南巡，理迎駕揚州，賞賚有加，復御書榜曰「勇壯簡易」。四十七年，丁母憂，命在任守制。五十年，巨盜陳五顯等糾二千人擾泉州永春、德化諸縣。事聞逾數月，理始疏陳，並言村落安集如故，上斥其誑，命奪職，總督梁鼐、巡撫滿保先後劾理貪婪酷虐諸狀，遣侍郎和託、廖騰煃會督撫按治得實，論斬，詔從寬免死，入京旗。五十四年，師北征，剿策妄阿喇布坦，理請赴軍前效力，賜總兵銜，從都統穆爾賽協理北路軍務。以病回京，尋卒。詔免所追銀兩，遣其妻子回籍歸葬。

理虓勇善戰。性率直。官福建提督，政行於鄉里。捕治盜賊，遂及諸豪家。修橋梁，平道路，率富民錢，益積怨。泉州民繪虎為榜，列理諸累民狀，以是得罪。上念其舊功，終矜全之。弟瑤，未仕；瑗，官至金門總兵；珠，累官參將。

黃梧，字君宣，福建平和人。初為鄭成功總兵，守海澄。順治十三年，梧斬成功將華棟等，以海澄降。大將軍鄭親王世子濟度以聞，封海澄公。十四年，總督李率泰疏請益梧兵，合四千人，駐漳州。梧與李率泰及提督馬得功、都統郎賽水陸分道進，破七城，克閩安鎮。敘功，賜甲胄、貂裘，加太子太保。梧牒李率泰，薦委署都督施瑯智勇忠誠，熟諳沿海事狀，假以事權，必能剪除海孽；又言成功全藉內地接濟，木植、絲綿、油麻、釘鐵、柴米，土宄陰為轉輸，齎糧養寇，請嚴禁；並條列滅賊五策，復請速誅成功父芝龍。率泰先後上聞，瑯得擢用，芝龍亦誅。尋命嚴海禁，絕接濟，移兵分駐海濱，阻成功兵登岸，增戰艦，習水戰，皆用梧議也。

及成功病卒，其將萬義、萬祿、楊學皋、陳莽、陳輝、顏立勛、黃昌、黃義、餘期英等詣梧降。康熙二年，師攻廈門，靖南王耿繼茂出潯尾，梧偕李率泰出蒿嶼，督水陸將卒夾擊，斬獲無算，遂克廈門、金門、浯嶼三島。鄭錦遁據銅山。繼茂令梧統兵駐雲霄防剿。三年，梧招錦將周全斌、陳升、黃廷、何政、許貞、李思忠等來降。遂偕繼茂、李率泰及提督王進功乘夜渡海，拔銅山。錦走還臺灣。

梧疏言：「自海上歸誠，十二年中，先後招撫文武吏二百餘、兵數萬人，有蒙賜封侯伯且世襲者。臣公爵未定何等及承襲次數，乞敕部覈議。」尋命定封一等公，世襲十二次。七年，兵部議裁汰諸行省兵額，梧標下額定官三十員、兵一千二百人，餘移駐河南。十三年，耿精忠反，傳檄至漳州。梧方病疽，聞變驚恚，遂卒。

子芳度，字壽巖。梧既卒，陽以梧命答精忠，而陰募兵自守，凡二月餘，得壯士六千人，遂斬精忠所置都督劉豹等，誓師登陴，以蠟丸函疏，遣黃藍間道馳奏。上嘉梧忠藎，降詔優恤，以芳度襲爵；並諭師自浙江、江西、廣東三路入福建。芳度詗何路兵先到，迎會合剿。尋疏言：「漳州介耿、鄭二逆間，自八月以來，堅與耿拒，偽與鄭和。因得陰行招募，練成勁旅萬人，分布漳城及龍溪等五縣。無何，耿逆來犯，臣率眾迎擊，擒斬無算。二逆構怨已深，勢必俱敗。誠得粵省大兵乘勝進攻，臣當率師迎會，迅奏掃除之功。」十四年，復言：「臣拒耿餌鄭，固守一載有餘。近二逆通好，臣謀已洩。鄭逆遂撤回各鎮，蜂聚海澄，備糧繕器。臣知其狡謀，遣總兵楊壯猷等扼守平和，並令臣從兄芳泰突圍赴廣東，接引大兵。鄭逆率眾圍城，晝夜攻擊。臣連次出兵，斬其將黃鼎新、盧英等。但孤城缺餉，百計難支。計粵路援師，旦夕可至。乞密敕浙江、江西兩路兵迅速進發，俾二逆不能相顧，臣可會合奏功。」

漳州自五月被圍至七月，敵來益眾，豎雲梯攻城，砲毀城堞三十餘丈。芳度率將士拒戰，殲賊無算。敵環攻不退，芳度連疏告急。詔趣統兵諸將迅速赴援，並撥餉接濟。十月，城中糧盡，叛將吳淑引賊陷城。芳度率兵巷戰，力竭，赴開元寺井死，年二十有五。賊戕其尸，母趙、妻李自經。從父樞、從兄芳名、弟芳聲、芳祐並死。期功男女從死者三十餘人。賊又斫梧棺，毀其尸。副將蔡隆，游擊硃武，外委張瓊、戴鄰、陳謙俱罵賊死。事聞，優詔褒恤，贈芳度王爵，謚忠勇，如多羅郡王例，遣大臣致祭。隆、武、瓊、鄰、謙俱贈官有差。

梧兄子芳世，字周士。先於康熙元年齎梧疏入覲，留京師，授一等侍衛。及芳度遣藍齎疏告急，芳世自陳乞從大軍自廣東進援，上許之，以為福建隨征總兵官，降敕褒勉。芳世至廣東，會弟芳泰自漳州突圍出，芳世督兵赴援，距漳州僅二日，聞城陷，退屯惠州。芳度殉難，詔以芳世襲爵。十五年，叛將馬雄等誘芳世兄弟附三桂，不從，乘間脫走，至江西信豐，遣藍齎疏陳陷賊始末。上嘉之，加太子太保，命仍鎮守漳州。藍自參將擢海澄總兵，令馳赴康親王軍，俟漳、泉恢復，收集海澄公部下散失官兵，鎮守汛地。

十六年，芳世疏言：「臣叔梧遺骸遭賊殘毀，請與芳度一體議恤。臣叔樞罵賊而死，臣弟芳名、芳聲奮力守城，同日遇害，並乞賜恤。」詔贈梧太保，謚忠恪，樞贈按察使僉事，芳名、芳聲贈太常寺卿，各予廕；賜芳世蟒袍、弓矢、鞍馬，褒嘉甚至。

十七年，錦將劉國軒、吳淑犯海澄，芳世與總督郎廷相、副都統孟安等迭敗之觀音山、秬山頭、石瑪村等處。國軒退犯漳州，芳世率兵堵剿，殲賊甚眾。山寇蔡寅詐稱硃三太子，糾眾數萬，與錦通，犯漳州。芳世擊敗之於天寶山，斬其渠楊寧等。芳世疏言：「漳州亂後，臣叔梧、弟芳度舊部離散，臣漸次收集，得四千八百人，選補本標五營六百人，餘無額可補，乞汰留三千人，別立三營，視經制給餉。」部議從之。未幾，病卒，遺疏言：「閩省久困兵禍，漳州尤甚。原大師底定後，嚴飭有司輕徭薄賦，甦此殘黎。」並區畫海疆數事，復以子溥年才九歲，請以弟芳泰襲爵，詔贈少保，謚忠襄。

芳泰，字和士。少為諸生。佐芳度守漳州，突圍出乞援。城陷後，父母妻子皆遇害。至廣東，值尚之信叛，芳泰與芳世從巡撫楊熙力戰得出。尋授江南京口總兵。芳世卒，襲爵。屢出剿賊，復平和、漳平諸縣。總督姚啟聖疏言芳泰年少，不能轄標兵。下部議，令芳泰詣京師。芳泰疏請暫駐汀州，為兄芳度營葬。啟聖復言海澄公標下舊兵，聞芳泰在汀州，皆走依之，偽將吳淑兄弟以曾害芳度，不敢來降，請敕芳泰速離福建。十八年，芳泰至京師，上言：「臣久經行陣，不為幼弱。離漳已十月，不聞吳淑投誠。督臣無計辦賊，以臣藉口。臣當壯年，乞仍駐閩疆督剿，以報主恩。」上慰諭之。二十二年，許其回籍營葬。二十九年，卒，以子應纘為芳度後，襲爵。四十九年，應纘為芳泰請恤，贈太子少保。乾隆初，追謚襄愍。三十二年，高宗特詔以公爵世襲罔替。

應纘卒，謚溫簡。無子，以從子仕簡為後，襲爵。乾隆初，朝京師。高宗以其幼，令還里待命。十九年，授衢州總兵。二十四年，遷湖廣提督，歷廣東、福建陸路水師。疏發廈門商船陋規，上嘉之，諭：「汝知恩，朕亦知人。」漳、泉民流入臺灣，屢出劫掠，仕簡親渡海督兵捕治。再入覲，賜黃馬褂、雙眼花翎、黑狐端罩。病後偶躓，賜人參、高麗清心丸。淡水生番戕同知楊凱，復渡海督兵捕治，加太子太保。林爽文亂起，督兵討之，師久無功。總督常青、李侍堯先後劾仕簡貽誤，奪官，逮下刑部論斬，特宥之。尋赦歸，卒。

仕簡子秉淳前卒，以其孫嘉謨襲爵。秉淳初授藍翎侍衛，累遷至狼山總兵。嘉謨初授頭等侍衛，累遷至溫州總兵。

穆赫林，博爾濟吉特氏，滿洲正藍旗人。祖瑣諾木，為兀魯特貝勒。太祖時，從明安來歸。積戰閥，授二等總兵官。卒，順治間，追謚順良。再傳，子僧格襲世職，遇恩詔，累進三等伯。卒，穆赫林襲職。康熙五年，授正藍旗滿洲副都統，列議政大臣。

吳三桂反，十三年，偕都統拉哈達率兵駐防兗州，旋命移駐江寧。時耿精忠叛應三桂，大將軍康親王傑書、將軍貝子傅喇塔討之。穆赫林率所部喀喇沁、土默特兵赴浙江，與傅喇塔師會。十四年，從攻臺州，精忠將林沖糾眾萬餘，列十三寨拒戰。穆赫林督兵攻拔其寨，斬獲無算，復仙居。

師自黃巖進，精忠將曾養性偕叛將祖弘勛據溫州分水陸迎戰，穆赫林擊敗之上塘嶺，得戰艦三十餘。精忠將彭國明率眾五千瀕甌江列寨，穆赫林率兵至寶帶橋奮擊，斬級千餘，盡獲其槍械旗幟，遂薄江而陣，賊來犯，輒戰卻之。溫州繞城為壕屬甌江，為閘以蓄水，師爭閘，賊護甚力，久未能薄城。時康親王傑書駐金華，檄傅喇塔與穆赫林速攻城。穆赫林言必得大砲乃可克。十五年，上責王貝子等遷延，師無功。王因劾穆赫林與副都統吉勒塔布、提督段應舉等違令瞻顧狀，命事平議罪。八月，康親王自衢州攻克仙霞關，精忠降，徙養性、弘勛等至福州，檄穆赫林移師福建，駐守延平。

鄭錦使其將吳淑、吳潛自邵武來攻，穆赫林擊之浦塘隘口，陣斬其將楊大任等，乘勝復邵武、汀州二府及所屬縣。錦屢犯泉州，復侵潮州，穆赫林與副都統沃申、總兵馬三奇等分兵赴之，屢捷。十七年，錦犯海澄，穆赫林與海澄公黃芳世率兵迎擊於灣腰樹，戰失利，退保海澄。錦復糾眾環偪，據高阜瞰城中，砲石交下，穆赫林與應舉協力固守，糧盡，身負重創，未幾城陷，乃與應舉自經死。事平，吏議穆赫林征溫州師無功，守海澄聞援且至，不能突圍出，當奪官及世職，籍其家，上以穆赫林有戰功，貰籍沒，命其從子赫達色襲爵。世宗時，詔與應舉並入祀昭忠祠。

段應舉，漢軍鑲藍旗人。父思信，明廣寧千總。太祖取廣寧，來降，予世職備御。卒，應舉襲。從端重親王博洛討叛將姜瓖，攻汾州及太谷，克之。復從貝勒屯齊征湖南，屢有功。累擢鑲藍旗漢軍梅勒額真，進世職二等阿達哈哈番。偕鎮國將軍王國光赴廣東，駐防潮州。康熙三年，剿叛將蘇利於南塘鋪，賊敗遁，復碣石衛。敘功，進世職一等。尋署山東提督。十三年，率兵赴杭州剿御耿精忠，授福建提督。擊賊仙居、黃巖、太平、樂清，進圍溫州，皆捷。十五年，從康親王征福建，精忠降。時鄭錦據漳、泉、興化，與將軍拉哈達合兵進剿，復興化、泉州二城。復分兵定漳州及海澄等縣，應舉進駐海澄。十七年，劉國軒、吳淑等陷平和，穆赫林戰失利，詔責應舉不能平賊，調江寧提督楊捷代之，應舉仍以副都統從征。尋城陷，死之。

論曰：鄭氏為海疆患三十餘年，捷、正色捍衛艱難，內定泉、漳，外收金、廈；英、理遂佐施瑯越海恢疆，而理尤忠奮，稱虎將。方鄭氏亂時，有自海上降者，輒優以封爵，林興珠為建義侯，鄭鴻逵為奉化伯，周全斌為承恩伯，鄭纘緒為慕恩伯，梧最先降，授成功舊封。子芳世殉漳州，以忠延世。穆赫林等死海澄，孤城抗節，亦自有足稱者。悍寇死戰，御之艱，克之尤偉矣！


\end{pinyinscope}