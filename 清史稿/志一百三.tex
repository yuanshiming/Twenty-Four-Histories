\article{志一百三}

\begin{pinyinscope}
○河渠三

△淮河永定河海塘

淮水源出桐柏山，東南經隨州，復北折過桐柏東，歷信陽、確山、羅山、正陽、息、光山、固始、阜陽、霍丘、潁上，所挾支水合而東注，達正陽關。其下有沙河、東西淝河、洛河、洱河、芡河、天河，俱入於淮。過鳳陽，又有渦河、澥河、東西濠及漴、澮、沱、潼諸水，俱匯淮而注洪澤湖。又東北，逕清河、山陽、安東，由雲梯關入海。逕行湖北、河南、安徽、江蘇四省，千有七百餘里，淮固不為害也。自北宋黃河南徙，奪淮瀆下游而入海，於是淮受其病。淮病而入淮諸水泛溢四出，江、安兩省無不病。夫下壅則上潰，水性實然，故治河即所以治淮，而治淮莫先於治河。有清一代，經營於淮、黃交匯之區，致力綦勤，糜帑尤鉅。迨咸豐中，銅瓦廂決，黃流北徙，宋、元來河道為之一變。然河徙淤留，導淮之舉又烏容已。今於淮流之源委分合，及清口之蓄洩，洪澤湖之堰壩工築，皆備列焉。

順治六年夏，淮溢息縣，壞民田舍。康熙元年，盱、泗民由古溝鎮南及穀家橋北盜決小渠八，淮水強半分洩高、寶諸湖，而清口淮弱，無力敵黃。六七年間，淮大漲，沖潰古溝、翟家墩，由高、寶諸湖直射運河，決清水潭，又溢武家墩、高良澗，清口湮而黃流上潰。十五年，淮又大漲，合睢湖諸水並力東激，高良澗板工決口二十六，高堰石工決口七，涓滴不出清口。黃又乘高四潰，一入洪澤湖，由高堰決口會淮，並歸清水潭，下流益淤墊。

總河靳輔言：「洪澤下流，自高堰西至清口約二十里，原系汪洋巨浸，為全淮會黃之所。自淮東決、黃內灌，一帶湖身漸成平陸，止存寬十餘丈、深五六尺至一二尺之小河，淤沙萬頃，挑濬甚難。惟有於兩旁離水二十丈許，各挑引河一，俾分頭沖刷，庶淮河下注，可以沖闢淤泥，徑奔清口，會黃刷沙，而無阻滯散漫之虞。」輔又言：「下流既治，淮可直行會黃刷沙，但臨湖一帶堤岸，除決口外，無不殘缺單薄，危險堪虞。板工固易壞，即石工之傾圮亦不可勝數。惟堤下系土坦坡，雖遇大水不易沖，今求費省工堅，惟有於堤外近湖處挑土幫築坦坡。每堤一丈，築坦坡寬五尺，密布草根草子其上，俟其長茂，則土益堅。至高堰石工，亦宜幫築坦坡，埋石工於內，更為堅穩，較之用板用石用埽，可省二十一萬有奇，且免沖激頹卸之患。」又言：「自周家閘歷古溝、唐埂至翟家壩南，估計築三十二里之堤，並堵此原沖成之九河，及高良澗、高家堰、武家墩大小決口三十四，需費七十萬五千有奇，皆系用埽，不過三年，悉皆朽壞。臣斟酌變通，除鑲邊裹頭必須用埽，餘俱宜密下排椿，多加板纜，用蒲包裹土，繩扎而填之，費可省半，而堅久過之。今擬改下埽為包土，仍築坦坡。」制可。十八年，大濬清口、爛泥淺、裴家場、帥家莊引河，使淮水全出清口，會黃東下。

三十五年，總河董安國因泗州知州莫之翰議，請開盱眙聖人山禹王河，導淮注江，略言：「禹王古河，自盱眙聖人山歷黑林橋、桐城鎮、楊村、天長縣迄六合之八里橋，各有河形溪澗崗不等。若開引入江，則天長、楊村、桐城各汊澗，大水時可不入高郵湖，湖水不致泛溢，而下河之水可減。至古河之口，現與淮不通流，必立閘座，水小閉閘以濟漕，漲則開閘以洩水，庶淮水洶湧之勢可減。」格廷議不行。明年，上有宜堵塞高堰壩之諭。逾二年，總河於成龍申塞六壩之請。會病卒，未底厥績。其年水復大至，已堵三壩，旋委洪流。三十九年，張鵬翮為總河，盡塞之，使淮無所漏，悉歸清口；又開張福、裴家場、張家莊、爛泥淺、三岔及天然、天賜引河七，導淮以刷清口；又以清口引河寬僅三十餘丈，不足暢洩全湖之水，加開寬闊。於是十餘年斷絕之清流，一旦奮湧而出，淮高於黃者尺餘。四十年，築高堰大堤。

四十四年，聖祖南巡，閱高堰堤工，詔於三壩下濬河築堤，束水入高郵、邵伯諸湖。又洪湖水漲，泗、盱均被水災，應於受水處酌量築堤束水。四十五年，兩江總督阿山等請於泗州溜淮套別開河道，直達張福口，以分淮勢，計費三百十餘萬。部議靳之。廷臣亦以河工重大，請上親臨指示。逾年，上南巡閱河，諭曰：「詳勘溜淮套地勢甚高，雖開鑿成河，亦不能直達清口。且所立標桿多在墳上，若依此開河，不獨壞田廬，甚至毀墳塚，何必多此一事。今欲開溜淮套，必鑿山穿嶺，不獨斷難成功，且恐汛水泛溢，不浸入洪湖，必沖決運河。」命撤去標桿，並譴阿山、鵬翮等有差。上又謂：「明代淮、黃與今迥異。明代淮弱，故有倒灌之虞。今則淮強黃弱。與其開溜淮套無益之河，不若於洪湖出水處再行挑濬寬深，使清水愈加暢流，為利不淺。」四十九年，加長御黃西壩工程，從河督趙世顯請也。

雍正元年，重建清口東西束水壩於風神廟前以蓄清，各長二十餘丈。三年，總河齊蘇勒因硃家海沖決，湖底沙淤，恐高堰難保，改低三壩門檻一尺五寸以水曳湖水，而救一時之急。不知水愈落，淮愈不得出，致力微不能敵黃，連年倒灌，分溜直趨。李衛頗非之。先是高堰石工未能一律堅厚。至七年冬，發帑百萬，命總河孔繼珣、總督尹繼善將堤身卑薄傾圮處拆砌，務令一律堅實。十年秋，高堰石工成。

乾隆二年，用總河高斌言，飭疏濬毛城鋪迤下河道，經徐、蕭、睢、宿、靈、虹各州縣，至泗州之安門陡河，紆曲六百餘里，以達洪湖，出清口，而淮揚京員夏之芳等言其不便。下各督撫及河、漕督會議，並召詢斌。斌至，進圖陳說，乃知芳等所言非現在情形，卒從斌議。明年，毛城鋪河道工竣。四年，高宗以高堰三壩既改低，過岸之水足洩，用大學士鄂爾泰言，永禁開放天然二壩。五年秋，西風大暴，湖浪洶湧，高堰汛第八堡舊堤撞擊，倒卸十四段，旋修補之。六年，斌言：「江都三汊河乃瓜、儀二河口門，瓜河地勢低，淮水入瓜河分數少，故溜緩不能刷深，河道致日漸淤墊。應築壩堵閉瓜河舊口門，於洋子橋營房迤下別挑越河，減淮水入瓜河之分數，則儀河可分流刷淤，並堵閉瓜洲廣惠閘之舊越河，於閘下別開越河，使閘越二河水勢均平，既緩淮水直下入江之勢，於運道更為便利。」七年，河湖並漲，議者又謂淮河上游諸水俱匯入洪湖，邵伯以下宜多開入江之路。斌亦以為言。於是開濬石羊溝舊河直達於江，築滾壩四十丈，並開通芒稻閘下之董家油房、白塔河之孔家涵三處河流，增建滾壩，使淮水暢流無阻。八年，淮暴漲丈餘，逼臨淮城，改治於周樑橋。

十六年，上以天然壩乃高堰尾閭，盛漲輒開，下游州縣悉被其患，命立石永禁開放。並用斌言，於三壩外增建智、信二壩，以資宣洩。十八年七月，淮溢高郵，壞車邏壩、邵伯二閘，下河田廬多沒。二十二年，以湖水出清口，賴東西二壩堵束，並力刷黃，湖水過大，奔溢五壩，亦恐為下河患。因定制五壩過水一寸，東壩開寬二丈，以此遞增，泐石東壩。嗣是遇湖水增長，即展寬東壩以水曳盛漲，有展寬至六七十丈者。二十七年，上言：「江南濱湖之區，每遇大汛，霖潦堪虞，洪澤一湖，尤為橐籥關鍵。為澤國計安全，莫如廣疏清口，為及今第一要義。現在高堰五壩高於水面七尺有奇，清口口門見寬三十丈，當即依此酌定成算。將來兩壩水增長至一尺，拆寬清口十丈，水遞長，口遞寬，以此為率。」是年六月，五壩水志逾一尺。河督高晉遵旨拆寬清口十丈，宣洩甚暢。三十二年，南河總督李宏言：「正陽關三官廟舊立水志，考驗水痕，本年所報消長，與下游不符。請於荊山、塗山間及臨淮鎮，各增設水志一，以驗諸水消長。」允之。三十四年，上恐高堰五壩頂封土障水，不足當風浪，命酌加石工。高晉等言其不便，乃增用柴柳。四十年，大修堰、盱各壩及臨河磚石工。

先是上以清口倒灌，詔循康熙中張鵬翮所開陶莊引河舊跡挑挖，導黃使北，遣鄂爾泰偕斌往勘，以汛水驟至而止。旋完顏偉繼斌為河督，慮引河不易就，乃用斌議，自清口迤西，設木龍挑溜北趨，而陶莊終不敢議。次年，南河督吳嗣爵內召，極言倒灌為害。薩載繼任，亦主改口議。上乃決意開之。於是清口東西壩基移下百六十丈之平成臺，築攔黃壩百三十丈，並於陶莊迤北開引河，使黃離清口較遠，清水暢流，有力攻刷淤沙。明年二月，引河成，黃流直注周家莊，會清東下，清口免倒灌之患者近十年。

五十年，洪湖旱涸，黃流淤及清口，命河南巡撫畢沅祭淮瀆，疏賈魯、惠濟諸河流以助清，湖水仍不出，黃復內灌。上欲開毛城鋪、王家營減壩，下大學士阿桂等議。阿桂言：「欲治清口之病，必去老壩工以下之淤，尤當掣低黃水，使清水暢出攻沙，不勞自治。」於是閉張福口四引河，浚通湖支河，蓄清水至七尺以上，治開王營壩減洩黃水，盡啟諸河，出清口滌沙，修清口兜水壩，易名束清壩。復移下惠濟祠前之東西束水壩三百丈於福神巷前，加長東壩以禦黃，縮短西壩以出清，易名禦黃壩。

嘉慶元年，湖水弱，清低於黃者丈餘，淮遏不出。淮漲則開山盱五壩、吳城七堡，黃漲或減水入湖，以救清口之倒灌。五年，用江督費淳、河督吳璥言，開吳城七堡引渠，使洩湖水入黃，以減盛漲。八年，黃流入海不暢，直注洪澤湖。璥赴海口相度，請力收運口各壩，止留口門，清雖力弱難出，黃亦不能再入。七月，淮漲，高堰危甚，開信、義兩壩洩水。西風大作，壞仁、智兩壩，淮南奔清口。上責璥，遂罷免。九年春，湖水稍發，伏汛黃仍倒灌。河督徐端以束清壩在運口北，分溜入運，致不敵黃，請移建湖口迤南。從之。十一年，江督鐵保言：「潘季馴、靳輔治河，專力清口，誠以清口暢出，則河腹刷深，海口亦順，洪澤亦不致泛濫。為今之計，大修閘壩，借清刷沙，不能不多蓄湖水。即不能不保護石堤，尤不能不急籌去路。」又偕徐端陳河工數事：一，外河之方家馬頭及三老壩為淮、揚保障，宜填護碎石；一，義壩宜堵築；一，仁、智、禮、信四壩殘損宜拆修。廷議如所請。上恐四壩同修，清水過洩，命次第舉行。

十五年十月，大風激浪，義壩決，堰、盱兩工掣坍千餘丈。議者謂宜築碎石坦坡，以費鉅不果。璥與端請加培大堤外靳輔所築二堤，以為重門保障，亦為廷議所駁。及陳鳳翔督南河，復申二堤之請。下江督百齡議。百齡言不若培修大堤。十七年，遣協辦大學士松筠履勘，亦主百齡議。於是築大堤子堰，自束清壩尾至信壩迤南止。鳳翔以不知蓄清於湖未漲之先，即啟智、禮兩壩，致禮壩潰，下游淹，清水消耗，貽誤全河，為百齡所劾，奪職遣戍。十八年，百齡及南河督黎世序以仁、義、禮三壩屢經開放，壞基跌塘，請移建三壩於蔣家壩南近山岡處，各挑引河，先建仁、義壩，因禮壩基改築草壩，備本年宣洩。上命先建義壩，如節宣得宜，再分年遞修。二十三年，增建束清二壩於束清壩北，收蓄湖水。

道光二年，增修高堰石工。四年冬，河漲，洪澤湖蓄水至丈七尺，尚低於黃尺許，高堰十三堡堤頂被大水掣動，山盱周橋之息浪菴亦過水八九尺，各壩均有坍損。上遣尚書文孚、汪廷珍履勘，而褫河督張文浩職。十三堡缺口旋塞。侍郎硃士彥言：「高堰石工在事諸臣，惟務節省，辦理草率。又因搶築大堤，就近二堤取土，事後亦不培補。至山盱五壩，宣洩洪湖盛漲，未能謹守舊章，相機開放，致石工掣卸。」並下文孚等勘覈。明年春，從文孚等議，改湖堤土坦坡為碎石，於仁、義、禮舊壩處所各增建石滾壩，以防異漲。

八年，上以禦黃壩上下積淤丈餘，清水不能多蓄，禦黃壩終不可開，下南總河張井等籌議。井等言：「乾隆間湖高於河七八尺或丈餘，入夏拆展御黃壩，水曳清刷淤，至冬始閉。嘉慶間，因河淤，改夏閉秋啟。而黃水偶漲，即行倒灌。今積淤日久，縱清水能出，止高於黃數寸及尺餘，暫開即閉，僅免倒灌，未能收刷淤之效。」上不懌，曰：「以昔證今，已成不可救藥之勢。為河督者，祗知水曳清水以保堰，閉禦壩以免倒灌，增工請帑，但顧目前，不思經久，如國計何？如民生何？如後日何？」

十年，井言：「淮水歸海之路不暢，請於揚糧之八塔鋪、商家溝各斜挑一河，匯流入江，分減漲水，並拆除芒稻河東西閘，挑挖淤灘，可抵新闢一河之用。」從之。十二年，移建信壩於夏家橋。十四年，以義字引河跌深三四丈，堵閉不易，允河督麟慶請，改挑義字河頭。二十一年，河決祥符，奪溜注洪澤湖，而江潮盛漲，又復頂托，因拆展御黃、束清及禮、智、仁各壩，並啟放車邏等壩，以洩湖水。二十三年，河決中牟，全溜下注洪澤湖，高堰石工掣卸四千餘丈，先後拆展束清、御黃、智、信各壩，並啟放順清、禮、義等河，金灣舊壩及東西灣壩同時並啟，減水入江。

咸豐五年，河復決銅瓦廂，東注大清河入海。黃河自北宋時一決滑州，再決澶州，分趨東南，合泗入淮。蓋淮下游為河所奪者七百七十餘年，河病而淮亦病。至是北徙，江南之患息。士民請復淮水故道者，歲有所聞。

同治八年，江督馬新貽濬張福口引河，淮遂由清口達運。嗣又挑楊莊以下之淤黃河，以洩中運河盛漲。九年，新貽等言：「測量雲梯關以下河身，及成子河、張福口、高良澗一帶湖心，始知黃河底高於洪湖底一丈至丈五六尺不等，必先大濬淤黃，使淮得暢流入海，繼闢清口，導之入舊黃河，再堵三河，以杜旁水曳而資抬蓄。然非修復堰、盱石工，堅築運河兩堤，不敢遽堵三河、闢清口。統籌各工，非數百萬金不能集事。擬分別緩急，次第籌辦，不求利多，但求患減，為得寸得尺之計，收循序漸進之功。」

光緒七年，江督劉坤一言：「臣此次周歷河湖，知淮揚水利有關國計民生。前議導淮，未可中輟。自楊莊以下，舊黃河淤平，則山東昭陽、微山等湖之水，由中運河直趨南運河，夏秋之間，三閘甚形吃重。自洪澤湖淤淺，淮水不能合溜，北高於南，水之分入張福引河者無多，大溜由禮河徑趨高、寶等湖。上年挑濬舊黃河後，山東蛟水屢次暴發，由此分瀉入海。築禮壩後，湖水瀦深，且由張福河入運口者頗旺。此挑舊河、築禮壩之不無微效也。惟是張福河淺，湖水仍趨重禮河越壩，終為可慮。倘遇湖水汎濫，禮河即無越壩，亦難分消，必開信、智兩壩，由高寶湖入南運河，亦必開車邏、南關等壩，由里下河入海，沿途淹沒田廬，所損匪細。今擬就張福河開挖寬深，以引洪澤湖之水，復挖碎石河，以分張福河之水，由吳城七堡匯順清河。水小則由順清入運，途紆而勢稍舒，水大則由舊黃河入海，途直而勢自順。約三四年間，便可告竣，所費尚不過鉅。議者或謂導淮入海，當盡瀉洪湖之水，有妨官運民田。臣以為別開引河，或不免有此患。今循張福河、碎石河故道以歸順清河，自非淮漲一二丈，則順清河之水何能高過中運河，溢出舊黃河？如使淮水暴漲，方有潰決之虞，惟恐水無去路，此正導淮之本意也。議者或謂多引湖水入運，恐三閘不能支持。不思洪湖未淤以前，湖水四平，蓄水深廣，張福以外，有四引河以濟漕運。維時黃未北徙，每遇漕船過閘，方且蓄清敵黃，以五引河全注運口，而三閘屹然，今特張福一河，決無致損三閘之理。且上年挑通舊黃河，已分減中運河水，其入南運河者不過三四成。湖水雖增，與前略等，即遇大水，有舊黃河可以分減，亦不至專出三閘也。議者又謂如此，導淮無弊，亦屬無利，何必虛費帑藏。其說亦不盡然。夫治水之道，必須通盤規畫，並須預防變遷。洪湖南有禮河，北有張福河，均為分洩淮水。而水勢就下，禮河常苦水大，築禮河壩所以蓄張福之水，濬張福口所以顧禮河之堤，彼此互相維系。如使禮河受全湖之沖，新壩恐不能保，續修則所費彌鉅，不修則為害滋深，下者益下，高者益高，張福河漸形壅塞矣。且導淮之舉，原防盛漲肆虐。如引湖由張福出順清，以舊黃河為出海之路，偶有泛溢，該處土曠人稀，趨避尚易。若張福不暢，全湖之水折而南趨，則淮揚繁盛之區，億萬生靈將有其魚之嘆。導淮之利，見於目前者猶小，見於日後者乃大也。」疏入，下部知之。

八年，江督左宗棠言：「濬沂、泗為導淮先路，洵為確論。惟雲梯關以下二百餘里，河身高仰，且有遠年沙灘。昔以全黃之力所不能通者，今欲以沂、泗分流通之，其勢良難。大通在雲梯關下十餘里，舊黃河北岸，系嘉慶中漫口，東北流四十餘里，至響水口，接連潮河，至灌河口入海。就此加挑寬深，出海較便。沂、泗來源，當大為分減，淮未復而運道亦可稍安，淮既復而歸海無虞阻滯。此疏濬下游，宣洩沂、泗，實導淮先路，不可不亟籌者也。淮挾眾流，匯為洪澤，本江、皖巨浸。自道光間為黃所淤，北高南下，由禮河趨高寶湖以入運者垂三十年。今欲導之復故，不啻挽之逆流。自張福口過大通、響水口入海，三百五十餘里，節節窒兒，非下游暢其去路，上游塞其漏卮，其不能舍下就高入黃歸海也明甚。查張福口及天然引河，皆北趨陳家集之大沖，至碎石河以達吳城七堡，又北至順清河口，接楊莊舊黃河。張福河面六十餘丈，宜加寬深，天然河更須疏瀹，吳城七堡一帶高於張福河底丈六七尺，尤必大加挑濬，使湖水果能入黃，然後可堵禮河，以截旁趨之出路，堵順清河，以杜運河之奪河。此引淮入海工程，當以次接辦者也。湖水不高，不能入黃。太高，不特堰、盱石工可慮，運口閘壩難支，且於盱眙、五河近湖民田有礙。擬修復智、信等壩以洩湖漲，更建閘大沖，俾湖水操縱由人，多入淮而少入運。此又預籌以善其後者也。」

三十四年，江督端方會勘淮河故道，力陳導淮四難，因於清江浦設局，遴紳籌議。久之無端緒，乃撤局。宣統元年，江蘇諮議局開，總督張人駿以導淮事列案交議，決定設江淮水利公司，先行測量，務使導淮復故，專趨入海。二年，侍讀學士惲毓鼎以濱淮水患日深，上言：「自魏、晉以降，瀕淮田畝，類皆引水開渠，灌溉悉成膏腴。近則沿淮州縣，年報水災，浸灌城邑，漂沒田廬，自正陽至高、寶，盡為澤國，實緣近百年間，河身淤塞，下游不通，水無所歸，浸成汎濫。是則高堰壩之為害也。異時黃、淮合流，有南下之勢，治河者欲束淮以敵黃，故特堅築高堰壩頭，逼淮由天妃閘以濟運。今黃久北徙，堰壩無所用之，當別籌入海之途。其道有二，以由清口西壩、鹽河至北潮河為便。尾閭既暢，水有所歸，不獨潁、壽、鳳、泗永澹沈災，即高、寶、興、泰亦百年高枕矣。」事下江督張人駿、蘇撫程德全、皖撫硃家寶勘議。人駿等言：「正事測量，俟測勘竣，即遴員開辦。」報聞。三年，御史石長信言：「導淮一舉，詢謀僉同。美國紅十字會亦擬遣工程師來華查勘。則我之思患預防，尤不可緩。江蘇水利公司既允部撥費用，安徽亦應設局測量，以為消弭巨災之圖。」下部議允之。

導淮之舉，經始於同治六年。時曾國籓督兩江，嘗謂「復瀆之大利，不敢謂其遽興，淮揚之大害，不可不思稍減」。迨黃流北徙，言者益多，大要不出兩策。一謂宜堵三河，闢清口，濬舊河，排雲梯關，使由故道入海。一謂導淮當自上流始，洪澤湖乃淮之委，非淮之源，宜於上游闢新道，循睢、汴北行，使淮未注湖，中途已洩其半，再由桃源之成子河穿舊黃河，經中河雙金閘入鹽河，至安東入海，使全淮分南北二道，納少瀉多，淮患從此可減。二說所持各異。然同、光以來，濬成子、碎石、沂、泗等河，疏楊莊以下至雲梯關故道，固已小試其端。卒之淮為黃淤，積數百年，已無經行之渠，由運入江，勢難盡挽，迄於國變，終鮮成功。

永定河亦名無定河，即桑乾下游。源出山西太原之天池，伏流至朔州、馬邑復出，匯眾流，經直隸宣化之西寧、懷來，東南入順天宛平界，逕盧師臺下，始名盧溝河，下匯鳳河入海。以其經大同合渾水東北流，故又名渾河，元史名曰小黃河。從古未曾設官營治。其曰永定，則康熙間所錫名也。永定河匯邊外諸水，挾泥沙建瓴而下，重巒夾峙，故鮮潰決。至京西四十里石景山而南，逕盧溝橋，地勢陡而土性疏，縱橫蕩漾，遷徙弗常，為害頗鉅。於是建堤壩，疏引河，宣防之工亟焉。

順治八年，河由永清徙固安，與白溝合。明年，決口始塞。十一年，由固安西宮村與清水合，經霸州東，出清河；又決九花臺、南里諸口，霸州西南遂成巨浸。康熙七年，決盧溝橋堤，命侍郎羅多等築之。三十一年，以河道漸次北移，永清、霸州、固安、文安時被水災，用直隸巡撫郭世隆議，疏永清東北故道，使順流歸澱。

三十七年，以保定以南諸水與渾水匯流，勢不能容，時有汎濫，聖祖臨視。巡撫於成龍疏築兼施，自良鄉老君堂舊河口起，逕固安北十里鋪、永清東南硃家莊，會東安狼城河，出霸州柳岔口三角澱，達西沽入海，濬河百四十五里，築南北堤百八十餘里，賜名永定。自是渾流改注東北，無遷徙者垂四十年。三十九年，郎城澱河淤且平，上游壅塞，命河督王新命開新河，改南岸為北岸，南岸接築西堤，自郭家務起，北岸接築東堤，自何麻子營起，均至柳岔口止。四十年，加築南岸排椿遙堤，修金門閘。四十八年，決永清王虎莊，旋塞。五十六年，修兩岸沙堤大堤，決賀堯營。六十一年，復決賀堯營，隨塞。

雍正二年，修郭家務大堤，築清涼寺月堤，修金門閘，築霸州堂二鋪南堤決口。三年，因郭家務以下兩岸頓狹，永清受害特重，命怡親王允祥、大學士硃軾，引渾水別由一道入海，毋使入澱，遂於柳岔口少北改為下口，開新河自郭家務至長河，凡七十里，經三角澱達津歸海，築三角澱圍堤，以防北軼。又築南堤自武家莊至王慶坨，北堤自何麻子營至範甕口，其冰窖至柳岔口堤工遂廢。十二年，決梁各莊、四聖口等處三百餘丈，黃家灣河溜全奪，水穿永清縣郭下注霸州之津水窪歸澱。總河顧琮督兵夫塞之。十三年，決南岸硃家莊、北岸趙家樓，水由六道口小堤仍歸三角澱。

乾隆二年，總河劉勷勘修南北堤，開黃家灣、求賢莊、曹家新莊各引河，濬雙口、下口、黃花套。六月，漲漫南岸鐵狗、北岸張客等村四十餘處，奪溜由張客決口下歸鳳河。命吏部尚書顧琮察勘，請仿黃河築遙堤之法。大學士鄂爾泰持不可，議「於北截河堤北改挑新河，以北堤為南堤，沿之東下，下游作洩潮墊數段，復於南北岸分建滾水石壩四，各開引河：一於北岸張家水口建壩，即以所沖水道為引河，東匯鳳河；一於南岸寺臺建壩，以民間洩水舊渠入小清河者為引河；一於南岸金門閘建壩，以渾河故道接檿牛河者為引河；一於南岸郭家務建壩，即以舊河身為引河。合清隔濁，條理自明」。詔從其請。

四年，直督孫嘉淦請移寺臺壩於曹家務，張客壩於求賢莊。又於金門閘、長安城添築草壩，定以四分過水。顧琮言，金門閘、長安城兩壩水勢僅一河宣洩，恐汛發難容，擬分引河為兩股，一由南窪入中亭河，一由楊青口入津水窪。又言郭家務、小梁村等處舊有遙河千七百丈，年久淤塞，請發帑興修。均從之。五年，孫嘉淦請開金門閘重堤，濬西引河，開南堤，放水復行故道。六年，凌汛漫溢，固、良、新、涿、雄、霸各境多淹。從鄂爾泰議，堵閉新引河，展寬雙口等河，挑葛漁城河槽，築張客、曹家務月堤，改築郭家務等壩。八年，濬新河下口，及董家河、三道河口，修新河南岸及鳳河以東堤墊。又疏穆家口以下至東蕭莊、鳳河邊二十里有奇。九年，以範甕口下統以沙、葉兩澱為歸宿，兩汛水多歸葉澱，遂疏注沙澱路，並將南北舊減河濬歸鳳河。

十五年五月，河水驟漲，由南岸第四溝奪溜出，逕固安城下至牛坨，循黃家河入津水窪，一由檿牛河入中亭河。命侍郎三和同直督堵御，於口門下另挑引河，截溜築壩，遏水南溢，使歸故道。十六年，凌汛水發，全河奔注冰窖堤口，即於王慶坨南開引河，導經流入葉澱，以順水性。十九年，南墊水漫堤頂，決下口東西老堤，奪溜南行，漫勝芳舊澱，逕永清之武家廠、三聖口，霸州之信安入口。明年，高宗臨視，改下游由調河頭入海，挑引河二十餘里，加培墊身二千二百餘丈。二十一年，直督方觀承請於北墊外更作遙堤，預為行水地，鳳河東堤亦接築至遙墊尾。從之。二十四年，大雨，直隸各河並漲，下游悉歸澱內，大清河不能宣洩，轉由鳳河倒漾，阻遏渾流，南岸四工堤決。命御前侍衛赫爾景額協同直督剋日堵築。

三十五年、三十六年，兩岸屢決。三十七年，命尚書高晉、裘曰修偕直督周元理履勘，疏言：「永定河自康熙間築堤以來，凡六改道。救弊之法，惟有疏中洪、挑下口，以暢奔流，築岸堤以防沖突，濬減河以分盛漲。」遂興大工，用帑十四萬有奇。自是水由調河頭逕毛家窪、沙家澱達津入海。三十八年，調河頭受淤，其澄清之水散漫而下，別由東安響水村直趨沙家澱。四十年，堵北三工、南頭工漫口。四十四年，展築新北堤，加培舊越堤，廢去瀕河舊堤，使河身寬展。四十五年，盧溝橋西岸漫溢，北頭工沖決，由良鄉之前官營散溢求賢村減河歸黃花店，爰開引溝八百丈，引溜歸河。五十九年，決北二工堤，溜注求賢村引河，至永定河下游入海。旋即斷流，又漫南頭工堤，水由老君堂、莊馬頭入大清河，凡築南堤百餘丈。又於玉皇廟前築挑水壩。

嘉慶六年，決盧溝橋東西岸石堤四、土堤十八，命侍郎那彥寶、高杞分駐堵築，並疏濬下游，集民夫五萬餘治之。禦制河決嘆，頒示群臣。兩月餘工竣。十五年，永定河兩岸同時漫口，直督溫承惠駐工堵合之。十七年，河勢北趨，葛漁城淤塞，水由黃花店下注。乃於舊淤河內挑挖引河，並於上游築草壩，挑溜東行，另建圈堤以防泛衍。二十年，拆鳳河東堤民墊以去下壅。六月大雨，北岸七工漫塌，開引河，由舊河身稍南，直至黃花店，東抵西洲，長五千六百九丈。九月，水復故道。二十四年，北岸二工漫溢，頭工繼溢，側注口門三百餘丈，大興、宛平所屬各村被淹。九月塞決口，並重濬北上引河。

道光三年，河由南八工堤盡處決而南，直趨汪兒澱。四年，侍郎程含章勘議濬復，未果。十年，直督那彥成請於大範甕口挑引河，並將新堤南遙墊加高培厚。報可。十一年春，河溜改向東北，逕竇澱，歷六道口，注大清河，汪兒澱口始塞，水由範甕口新槽復歸王慶坨故道。十四年，宛平界北中、北下汛決口，水由龐各莊循舊減河至武清之黃花店，仍歸正河尾閭入海。良鄉界南二工決口，水由金門閘減河入清河，經白溝河歸大清河。爰挑引河，自漫口迤下至單家溝，間段修築二萬七千四百餘丈。二十四年，南七工漫口，就迤北三里許之河西營為河頭，挑引河七十餘里，直達鳳河。三十年五月，上游山水下注，河驟漲，北七工漫三十餘丈，由舊減河逕母豬泊注鳳河。勘於馮家場北河灣開引河，十月竣工。

咸豐間，南北堤潰決四次。時軍務方棘，工費減發，補苴罅漏而已。

同治三年，因河日北徙，去路淤淺，於柳坨築壩，堵截北流，引歸舊河，展寬挑深張坨、胡家房河身，經東安、武清、天津入海。六年以後，時有潰決。八年，直督曾國籓請於南七工築截水大壩，兩旁修築圈墊，並挑濬中洪，疏通下口，以免壅潰。從之。十年，南岸石堤漫口，奪溜逕良鄉、涿州注大清河入海。明年，允直督李鴻章請，修金門閘壩，疏濬引河，由童村入小清河。石堤決口塞。十二年，南四工漫口，由霸州檿牛河東流。爰將引河增長，復築挑水壩一。

光緒元年，南二汛漫口，隨塞。四年，北六汛決口，築合後，復於坦坡墊尾接築民墊至青光以下。十年，以鳳河當永定河之沖，年久淤墊，以工代賑，起南苑五空閘，訖武清緱上村，間段挑濬，並培築堤壩決口。十六年，大水，畿輔各河並漲，永定北上汛、南三汛同時漫決。命直督迅籌堵築，添修挑壩岸堤，又疏引河六十餘里。十八年夏，大雨，河水陡漲，南上汛灰壩漫口四十餘丈。給事中洪良品言北岸頭工關系最重，請接連石景山以下添砌石堤，以資捍衛。下所司籌議。因工艱費鉅，擇要接築石堤八里，並添修石格。十九年冬，因頻年潰決為患，命河督許振禕偕直督會勘籌辦。振禕陳疏下游、保近險、濬中洪、建減壩、治上游五事。直隸按察使周馥並建議於盧溝南岸築減水大石壩，以水抵涵洞上楣為準，逾則瀉去。詔如所請。二十二年，北六工、北中汛先後漫溢，由韓家樹匯大清河，遂挑濬大清河積淤二十餘里。

二十五年，詔直督裕祿詳勘全河形勢，以紓水患。裕祿言：「畿輔緯川百道，總匯於南北運、大清、永定、子牙五經河，由海河達海，惟永定水渾善淤，變遷無定。從前下口遙堤寬四十餘里，分南、北、中三洪。嗣因南、中兩洪淤墊，全由北洪穿鳳入運。」因陳統籌疏築之策七：一，先治海河，俾暢尾閭，然後施工上游；一，宜以鳳河東堤外大窪為永定下口；一，修築北運河西堤；一，規復大清河下口故道於西沽；一，修築格澱；一，修築韓家樹橫直各堤；一，疏濬中亭河，以期一勞永逸。需費七十七萬有奇。帝命分年籌辦。適有拳匪之亂，不果行。

三十年後，南北岸屢見潰決，均隨時堵合。論者以為若將險工全作石堤，灣狹處改從寬直，並於南七工放水東行，傍澱達津，再加以石壩分洩盛漲，庶幾永保安瀾云。

海塘惟江、浙有之。於海濱衛以塘，所以捍禦咸潮，奠民居而便耕稼也。在江南者，自松江之金山至寶山，長三萬六千四百餘丈。在浙江者，自仁和之烏龍廟至江南金山界，長三萬七千二百餘丈。江南地方平洋暗潮，水勢尚緩。浙則江水順流而下，海潮逆江而上，其沖突激湧，勢尤猛險。唐、宋以來，屢有修建，其制未備。清代易土塘為石塘，更民修為官修，鉅工累作，力求鞏固，濱海生靈，始獲樂利矣。

順治十六年，禮科給事中張惟赤言：「江、浙二省，杭、嘉、湖、寧、紹、蘇、松七郡皆濱海，賴有塘以捍其外，至海鹽兩山夾峙，潮勢尤猛。故明代特編海塘夫銀，以事歲修。近此款不知銷歸何地，塘基盡圮。儻風濤大作，徑從坍口深入，恐為害七郡匪淺。請嚴飭撫、按勒限報竣，仍定限歲修，以防患未然。」下部議行。康熙三年，浙江海寧海溢，潰塘二千三百餘丈。總督趙廷臣、巡撫硃昌祚請發帑修築，並修尖山石堤五千餘丈。二十七年，修海鹽石塘千丈。三十七年，颶風大作，海潮越堤入，沖決海寧塘千六百餘丈，海鹽塘三百餘丈，築之。五十七年，巡撫硃軾請修海寧石塘，下用木櫃，外築坦水，再開濬備塘河以防泛溢。五十九年，總督滿保及軾疏言：「上虞夏蓋山迤西沿海土塘沖坍無存，其南大亹沙淤成陸，江水海潮直沖北大亹而東，並海寧老鹽倉皆坍沒。」因陳辦法五：一，築老鹽倉北岸石塘千三百餘丈，保護杭、嘉、湖三府民田水利；一，築新式石塘，使之穩固；一，開中小亹淤沙，使江海盡歸赭山、河莊山中間故道，可免潮勢北沖；一，築夏蓋山石塘千七百餘丈，以禦南岸潮患；一，專員歲修，以保永固。下部議，如所請行。

雍正二年，帝以塘工緊要，命吏部尚書硃軾會同浙撫法海、蘇撫何天培勘估杭、嘉、湖等府塘工，需銀十萬五千兩有奇，松江府華、婁、上海等縣塘工，需銀十九萬兩有奇，部議允之。六年，巡撫李衛請將驟決不可緩待之工，先行搶修，隨後奏聞。「搶修」之名自此始。十一年，命內大臣海望、直督李衛赴浙查勘海塘，諭曰：「如果工程永固，可保民生，即費帑千萬不必惜。」尋請於尖、塔兩山間建石壩堵水，並改建草塘及條石塊石各塘為大石塘，更於舊塘內添築上備塘。十二年，因堵尖山水口、開中小亹引河久未施工，責浙督程元章等督辦不力，命杭州副都統隆升總理，御史偏武佐之。五月工竣。十三年，命南河督嵇曾筠總理塘工。曾筠言：「海寧南門外俯臨江海，請先築魚鱗石塘五百餘丈，保衛城池。」下廷臣議行。

乾隆元年，署蘇撫顧琮請設海防道，專司海塘歲修事。曾筠請於仁、寧等處酌建魚鱗大石塘六千餘丈，均從之。明年，建海寧浦兒兜至尖山頭魚鱗大石塘五千九百餘丈。四年，允浙撫盧焯請，築尖山大壩，次年秋工竣，禦制文記之。六年，左都御史劉統勛言：「前據閩浙總督德沛請改老鹽倉至章家菴柴塘為石塘，廷議準行。臣意以為草塘改建不必過急，南北岸塘工實不宜緩。蓋通塘形勢，海寧之潮猶屬往來滌蕩，而海鹽之潮，則對面直沖，其大石塘歲久罅漏，尤宜及早補苴。臣以大概計之，動發七十萬金，而通塘可有苞桑之固。」疏入，命統勛會同浙督德沛、浙撫常安察勘。尋覆稱：「改建石工，誠經久之圖，但須寬以時日，年以三百丈為率。」七年，總督那蘇圖請先於最險處間段排築石簍，俟根腳堅實，再建石塘。越二年，遣尚書訥親勘視。疏言：「仁、寧二邑柴塘穩固，若慮護沙坍漲無常，第將中小亹故道開濬，俾潮水循規出入，上下塘俱可安堵。」於是改建石工之議遂寢。七月，蘇撫陳大受言：「寶山地濱大海，月浦土塘被潮沖刷，請建單石壩，外加椿石坦坡各百七十丈，並接築沙塘，使與土塘聯屬，中設涵洞宣洩。」下部議行。

十一年，常安言：「蜀山迤北有積沙四五百丈，橫亙中間。先就沙嘴開溝四，以引潮水攻刷。今伏汛已過，南沙坍卸殆盡，蜀山已在水中，潮汐漸向南趨。倘秋汛不復湧沙，則大溜竟行中小亹矣。」報聞。十二年，常安委員疏濬蜀山一帶，用切沙法疏刷。十一月朔，中小亹引河一夕沖開，大溜經由故道，南北岸水遠沙長，皆成坦途。十三年，大學士高斌、訥親先後奉命查勘塘工。斌請於東西柴石各塘後身加築土堰，手黨護潮頭。四月，訥親疏陳善後事宜，命巡撫方觀承酌議。觀承請於北塘北大亹故道，及三里橋、掇轉廟等處，設竹簍滾壩，堵御潮溝，大小山圩改建塊石塘，南塘各工，預籌防護，並將右營員弁兵丁調派，分汛防駐。下廷議允行。十六年，允巡撫永貴請，改建山陰宋家漊土塘為石塘，加築坦水。

十七年，巡撫雅爾哈善言：「中亹山勢僅寬六里，浮沙易淤，且南岸文堂山腳有沙嘴百三十餘丈，挑溜北趨，北岸河莊山外亦有沙嘴五十餘丈，頗礙中亹大溜。現將兩處漲沙挑切疏通，俾免阻滯。」得旨嘉勉。十九年，因浙省塘工無險，省海防道。二十一年，喀爾吉善言：「水勢南趨，北塘穩固，而險工在紹興一帶。擬於宋家漊、楊柳港，照海寧魚鱗大條石塘式，建四百丈。」從之。二十三年，增築鎮海縣海塘。二十六年，蘇撫陳宏謀言，常熟、昭文濱海地方，從太倉州境接築土塘。嗣開白茆河、徐六涇二口，建閘啟閉。本年潮漲，石墻傾圮，請改為滾壩。得旨允行。

二十七年，帝南巡，閱海寧海塘工。諭曰：「朕念海塘為越中第一保障。比歲潮勢漸趨北大亹，實關海寧、錢塘諸邑利害。計改老鹽倉一帶柴塘為石，而議者紛歧。及昨臨勘，則柴塘沙性澀汕，石工斷難措手，惟有力繕柴塘，得補偏救弊之一策。其悉心經理，定歲修以固塘根，增坦水石簍以資擁護。」又諭曰：「尖山、塔山之間，舊有石塘。朕今見其橫截海中，直逼大溜，實海塘扼要關鍵。就目下形勢論，或多用竹簍加鑲，或改用木櫃排砌。如將來沙漲漸遠，宜即改築條石壩工，俾屹然如砥柱，庶北岸海塘永資保障。該督撫等其善體朕意，動帑儹辦，並勒石塔山，以志永久。」二十八年，蘇撫莊有恭言：「江南松、太海壖土性善坍，華亭、寶山向築坦坡，皆不足恃。應仿浙江老鹽倉改建塊石簍塘。」詔如所請。三十年春，帝南巡，閱視海寧海塘。諭曰：「繞城石塘，實為全城保障。塘下坦水，祗建兩層，潮勢似覺頂沖。若補築三層，尤資裨益。著將應建之四百六十餘丈一律添建。」三月工竣。

三十五年，巡撫熊學鵬請於蕭山、山陰、會稽改建魚鱗大石塘。帝以潮勢正趨北亹，與南岸渺不相涉，斥之。三十七年，巡撫富勒渾疏報中亹引河情形，略言：「潮頭大溜，一由蜀山直趨引河，一由巖峰山西斜入引河，至河莊山中段會合，互相撞擊，仍分兩路西行，隨令員弁於引河中段挑堰溝二十餘道，導引潮溜，俾復中亹故道。」諭曰：「潮汛遷移，乃噓吸自然之勢，若開挖引河，恐徒勞無益。止宜實力保衛堤塘，以待其自循舊軌，不必執意開溝引溜，欲以人力勝海潮也。」

四十三年，浙撫王亶望疏陳海塘情形，命江督高晉會同相度。尋疏言：「章家菴一帶柴工五百丈，潮神廟前柴塘三百丈，應添建竹簍，並排列兩層椿木以防動搖。」從之。四十五年，帝南巡，幸海寧尖山閱海塘。十二月，命大學士阿桂、南河督陳輝祖赴浙履勘。疏言：「海塘工程，應建石塘二千二百丈，若改為條石，施工易而成事速，約計三年可以蕆工。」又言：「辦理魚鱗石塘，仿東塘之例，量地勢高下，用十六層至十八層，約需三十萬。」帝命工部侍郎楊魁駐工協辦，次年八月竣工。四十九年，帝幸杭州，閱視海塘，諭曰：「老鹽倉舊有柴塘，一律添建石塘四千二百餘丈，於上年告竣，自應砌築坦水保護。乃該督撫並未慮及，設遇異漲，豈能抵禦？著將柴塘後之土順坡斜做，並於其上種柳，俾根株盤結，則石柴連為一勢，即以柴塘為石塘之坦水。至範公塘一帶，亦必接建石工，方於省城足資鞏護。著撥帑五百萬，交該督撫覈算，分限分年修築。」五十二年工竣。

嘉慶四年，浙撫玉德請改山陰土塘為柴塘。十三年，浙撫阮元請改蕭山土岸為柴塘。十六年，浙撫蔣攸銛請將山陰各土塘堤一律建築柴塘；蘇撫章煦請將華亭土塘加築單壩二層。均從之。

道光十三年五月，巡撫富呢揚阿疏言「東西兩防塘工，先擇尤險者修築，需銀五十一萬二千餘兩」。十一月，又言「限內限外各工俱掣坍，需銀十九萬四千餘兩」。十二月，又言「東塘界內，應於前後兩塘中間，另建鱗塘二千六百餘丈，需銀九十二萬二千兩」。均下部議行。十四年，命刑部侍郎趙盛奎、前東河督嚴烺，會同富呢揚阿查勘應修各工。尋疏言：「外護塘根，無如坦水，擬自念里亭汛至鎮海汛，添建盤頭三座，改建柴塘三千三百餘丈；其西塘烏龍廟以東，應接築魚鱗石塊；海寧繞城石塘，應加高條石兩層。俟明年大汛時續辦。」遣左都御史吳椿往勘，留浙會辦。十六年三月工竣，計修築各工萬七千餘丈，用銀一百五十七萬有奇。三十年，巡撫吳文鎔疊陳海塘石工沖缺，令速搶辦。十月工竣。

咸豐七年八月，海塘埽各工猝被風潮沖坍。十二月，次第堵合。同治三年，御史洪燕昌言浙江海塘潰決，請速籌款修理。部議將浙海關等稅撥用。五年，內閣侍讀學士鍾佩賢疏陳海塘關系東南大局，有四害三可慮。命巡撫馬新貽詳勘，修海寧魚鱗石工二百六十餘丈。六年，以浙江海塘工鉅費多，議分最要次要修築，期以十年告竣。七年，兩江總督曾國籓等請修華亭石塘護壩，嗣是塘工歲有修築。

光緒三年，修寶山北石塘護土，建護塘攔水各壩，及仁和、海寧魚鱗石塘千三百餘丈。十年，修昭文、華亭、寶山等處塘壩及石坦坡。十二年，浙江巡撫劉秉璋言，海鹽原建石塘四千六百餘丈，積年坍損過半，擬擇要興辦，埋砌者五百丈，建復者四百六十丈，需銀二十萬。允之。十八年，浙撫劉樹棠疏言，海寧繞城石塘坍塌日甚，請添築坦水，以塘工加抽絲捐積存餘款先行開辦，隨籌款次第興修。從之。十九年，修太倉茜涇口椿石坦坡百五十一丈，鎮洋楊林口椿石二百丈，昭文施家橋至老人濱雙椿夾石護壩二百丈，華亭外塘純石斜壩四十六丈。

綜計兩省塘工，自道光中葉大修後，疊經兵燹，半就頹圮，迄同治初，興辦大工，庫款支絀，遂開辦海塘捐輸，並勸令兩省絲商，於正捐外，加抽塘工絲捐，給票請獎。旋即停止。光緒三十年，浙江巡撫聶緝椝請復捐輸舊章，以濟要工。因二十七年以後，潮汐猛烈，次險者變為極險，擬將柴埽各工清底拆築，非籌集鉅款，不能歷久鞏固云。


\end{pinyinscope}