\article{列傳二百四十四}

\begin{pinyinscope}
蔣東才劉廷李承先李南華兄子得勝董履高董全勝

牛師韓曹德慶馬復震程文炳

方耀鄭紹忠鄧安邦

蔣東才，字軼眾，安徽亳州人。咸豐初，捻酋張洛行圍城，築砲臺高阜，俯擊城中，東才兄遇害，憤甚，乃創義團，為官軍前驅。會城中糧盡，東才殺馬饗士，與同邑劉廷、李承先夜縋城出襲，毀之，寇遁。

四年，投豫軍，英翰器其才，俾充哨長。戰亳北，被巨創，卒擒其渠。南道團練大臣毛昶熙檄領東震營，累勛至守備。商丘寇之據金樓也，東才築土為山頓其上。寇來襲，輒敗去，縱兵乘之，遇伏，砲石雨坌。東才方解衣激戰，寇突出襲我後，東才回矛決蕩，大殲其眾，寨拔。同治二年，規汝寧。夜獲邏卒，東才乃服寇裝，效口號，奪門入，諸軍踵之，夷巨壘。乘勢下南陽、息縣，又敗之商丘大周集。數遷至副將。七年，張總愚北犯，東才攻以火，殪寇千餘。又截擊任柱等黃河、徒駭間，晉總兵，賜號威勇巴圖魯，徙守運河。捻平，擢提督。明年，赴陜征甘肅竄匪，並敗退波羅營以西馬賊，更勇號額騰額。十二年，從克肅州，賞黃馬褂。事寧，假歸。

光緒初，統領豫軍。先後疏浚賈魯河、京師內外城河。除甘肅涼州鎮總兵，仍留豫。十三年，黃水暴漲，力護鄭州以下堤工，救難民二千餘。風雨罷勞，遘疾困篤，俄卒於工次。優詔賜恤，予開封、亳州建祠。

廷既解亳圍，旋奪西境兩河口，補千總，從宋慶駐守宋集。同治間，從攻懷遠，平高丘，積功至參將。任柱等掘滎澤將圖北，又從慶迎擊。夜率壯士襲其營，寇南走，廷截之光州，誅其酋張顯。復破張總愚於饒陽、臨邑，擢總兵。西捻平，晉提督，賜號額騰依巴圖魯。八年，入陜平綏德，賜秩頭品。寧夏既寧，賞黃馬褂。光緒四年，卒於洛陽，祀亳州。

承先，字光前。少英敏，好讀明戚繼光書。亳平，赴歸德擊高州匪，拔汝寧寨，與有功。同治間，攻張岡，匪首孫葵心來援，圍承先數匝，冒圍出，裹創力戰，敗之，遷都司。進解光州圍，連敗之上蔡、祥符。守黃河，降中牟寇馮增，再遷副將。張總愚竄畿南，又從慶敗之饒陽，賜號節勇巴圖魯。長驅玉林鎮，戰良久，中矛，浴血陷陣，大捷。逐北濟陽，直蹙之黃河，晉號志勇，擢總兵。錄守運河功，晉提督。

光緒十四年，河工成，遣散夫役近數萬，為奸民所惑，嘯聚硃仙鎮。提督董明禮被圍，巡撫倪文蔚議剿，承先止之曰：「用兵必有潰擾，歸、陳各屬不能安枕矣！且河工夫役數十萬，設有牽動，患更大。」乃單騎往撫，杖其前者數人，餘皆愕錯，受部勒。十七年，署河北鎮總兵，自同治八年至是凡三攝矣。尋補歸德鎮。四月，卒。亳民感之，建祠以祀。

李南華，字孟莊，安徽蒙城人。咸豐初，粵寇陷江寧，淮北捻蜂起。南華治團衛鄉里，擊捻數獲勝，累勛至守備。捻入境，率死士百人拒之，斬悍賊百餘，進討群捻，七戰皆捷，遷游擊，賜號猛勇巴圖魯。

同治改元，平澮北。先是，苗練沛霖跨有長淮，既輸款發、捻，大誅練之異己者，群練帖伏。獨南華與抗，翦除其黨，沛霖怒，遣張建猷等圍蒙。南華破之馬家店，再至再敗之，尋就撫。明年，復叛，築壘蒙城東南，斷我糧運，南華會總兵王才秀擊卻之。沛霖深塹長濠，謀久困。南華誓死守，數出戰，負重創，力疾攻之，尸山積。會糧絕，令眾潛取之以為食，一夕皆盡，寇大駴。出奇兵夜襲之，奪其輜重以歸，斬馘不可稱計。僧格林沁入城，見家食人肉，南華竟體創痕，深嘆異之。唐訓方上其功，超擢總兵。未幾，統全軍駐守懷遠。三年，徙臨淮、壽州。聞任柱入蒙境，亟還軍，而捻又竄豫，巡撫喬松年移撫陜，奏自隨。張總愚擾關中，率師馳擊之。陜事定，稱疾去。

久家居，慷慨好義，值歲饑嗛，毀家紓難，誦聲如沸焉。光緒二十四年，土寇牛世修倡亂渦陽。南華聞警，率練勇赴援，會各軍擊退之。明年，巡撫鄧華熙疏薦其才，令綜鳳、潁、六、泗團練，參皖北軍事。數獲劇盜，萑蒲斂跡。調赴豫，權河北鎮總兵，尋補福建汀州鎮。二十八年，卒。鄉人思其德，籥建蒙城專祠，報可。

其兄子得勝，佐治鄉團，亦頗力。沛霖之亂，戰常陷堅。累遷參將，賜號奮勇巴圖魯。蒙圍解，改練為軍，俾得勝領之。轉戰直、魯、蘇、豫，頗有功。克宿遷、郯城，擢總兵，補安慶協副將。直、東平，晉提督，更勇號曰剛安。移軍江寧，平土寇胡志瑞亂，仍歸於亳。十七年，卒，恤如制，附祀英翰祠。

董履高，字仰之，安徽合肥人。咸豐末，粵寇亂，治練衛鄉里。同治元年春，李鴻章治軍上海，履高隸戲下，從援北新涇、四江口。師攻常熟弗克，履高率敢死士數百先登，拔之。連克昭文。歷遷至守備。二年，從克江陰、無錫、金匱，移師浙江。時寇麕集嘉善，江、浙道梗。西塘勢險奧，寇據為嘉善犄角，殊死眾。履高率眾泅濟，直薄壘下，砲彈掠肩過，弗少顧，譟而上，手刃數悍賊，奪纛而舞，氣百倍，寇驚亂，拔西塘。旋克嘉善，江、浙師始相應。四年，師復宜興、荊溪、嘉定、溧陽，履高每戰必克。追擊金壇寇，斬馘數千，餘黨星散。五年，援湖州，破廣德，晉游擊。

鴻章征捻，檄履高出淮城，次車橋鎮，遇寇，擊敗之。寇截淮關稅銀，一日夜馳數百里奪還。時捻酋張總愚竄陜西，任柱、賴文光竄山東，履高東西馳逐，夷阬谷，拔鹵莽，當者輒靡。捻集麻城、光山、固始間，編木為城，實土其中，燃砲俯擊，眾莫敢偪。履高率千人，夜掘隧，曳木入，衷擊之，盡殪，擢副將。事寧，假歸省親。九年，募淮軍赴晉防河，以功晉總兵。

光緒三年，蒙古草地馬賊蜂起，移師防歸化、包頭。沙漠平衍，寇騎梠疾，日嘗數遇，以寡擊眾，月餘，討平之。母憂去。五年，起署潯州協副將。鬱林大竹根故盜藪，官軍莫能制。履高至，潛易裝詗其地，選勁卒數百，距寇巢十里外而軍，佯示怯，寇易之，不戒備。忽大風雨，履高銳師宵加之，擊殺數百人，寇奔遁。

九年，法越肇釁，移頓南寧、龍州備策應。明年，再署潯州協。思恩革生莫夢弼構苗匪，廣、黔各匪，據五崗以叛。五月，深入苗疆，擒夢弼誅之，事遂定。擢提督，賜號奇車伯巴圖魯。調署新太協，仍駐龍州。十月，徙屯枚，與法軍血戰數晝夜，左足中砲幾斷，當軸遽易之，諒山遂陷。年餘，創平，除慶遠協。尋謝病歸。十五年，補廣西左江鎮總兵，嚴軍紀，能捕劇盜，鄉民感之，為立主生祀焉。

二十五年，調直隸正定。時拳民始萌蘗，月朔望說法愚民。履高督兵擒其渠，繩以法，餘皆股慄，匪卒不敢入境。明年，畿輔大亂，獨正定晏然。歷江蘇淮揚鎮、貴州安義鎮，袁世凱疏留北洋練軍。三十一年，除壽春鎮。淮流盛漲，城不沒者數尺。履高晨夜徼循，修補救護，城得無虞。三十二年冬，巡視泗州防營，墜馬，舊創發，假歸。越二年，卒。詔優恤，予建祠。

董全勝，字凱臣，江蘇銅山人。同治初，以把總隸李鴻章軍，充馬隊官。攻無錫，全勝率敢死士為軍先，擒偽潮王黃子隆，城遂克。復金匱、宜興、荊溪、溧陽、常州、嘉興，皆有功，累擢守備。移剿捻，賊擾福山、寧海諸地，全勝分防吳家閘，潛出賊背夾擊，斃無算。賊南竄，復敗之莒州、沭陽，追抵海州境，賊創亡略盡。贛榆六塘河之戰，斃賊尤夥。東捻平，擢游擊，賞花翎。張總愚竄畿南，全勝敗之安平。賊偷渡滹沱河，全勝追剿偽懷王邱得才一支殆盡。賊趨天津，全勝冒雨急馳，繞截賊前。賊回竄高唐，南走陵縣、臨邑，適黃、運漲，賊既困於水，又屢受巨創，不能軍。西捻肅清，擢升參將。駐津沽管練軍營，率所部開濬陳家溝，抵北塘咸河百餘里，歲溉稻田無數。

光緒十四年，以塞永定河決口功，升副將。北運河紅廟漫口，全勝率軍堵塞，詔以總兵記名。二十二年，王文韶督直隸，擢充天津練軍翼長，兼帶中營砲隊。二十五年，卒，年六十，恤如例。

全勝治軍四十年，與士卒同甘苦，故臨陣咸為效命；又善以寡擊眾，身經數百戰，未嘗一挫敗。鴻章恆稱之。

牛師韓，安徽渦陽人。父斐然，官知府，在鄉治團練。師韓隨父擊賊，數挫之，稱「牛家團練營」。咸豐八年，投皖軍，破趙家海、檀城集，收撫各圩。十一年，發、捻各寇竄擾睢寧。師韓以少擊眾，克周堂，積勛至守備。同治二年，苗沛霖據鳳臺，與捻首張洛行互犄角，數百里寇寨林立。蒙城被圍久，士卒無現糧，城幾潰。英翰方牧宿州，亟赴援，而悍黨斜趨西南，將襲我後。適師韓率騎旅至，戰卻之，又出奇兵通運道。已而英翰以鳳潁道統蒙、亳諸軍，與捻相持數月。師韓常以騎兵摧寇鋒，援師續至，復選卒潰圍會援軍，躪寇壘數十，飛彈傷額，裹創力戰，寇黨殲焉，圍解。

先是，英翰計擒洛行，及其子喜、義子王宛兒，夜獻僧格林沁軍，先遣師韓單騎詣大營，乞兵迎解，穿寇壘而過。比寇覺，馳劫之，不及，張酋竟駢誅，時師韓年甫冠也，再遷至游擊。嗣從英翰剿發寇，戰霍山黑石渡，大敗之。未幾，陳得才、藍長春等構黨號十萬，游弋英、霍、潛、太間。師韓請英翰剿撫兼施，不及旬日，降者踵接。得才窮蹙自裁，而長春猶嵎負。師韓苦戰，嬰十餘創，屹不動。旋藍逆伏誅，餘眾悉平。張總愚合賴文光、任柱窺蒙、亳，圍雉河集。師韓聞警，率師直薄寇營，內外夾擊，遂解重圍，擢參將，賜號信勇巴圖魯。

六年，任柱竄山東，截之於郯城，又擊退宿遷、運河悍賊。東捻平，超擢總兵，更勇號曰達春。七年，西捻竄直、豫間，英翰請馳兵汴梁，入衛畿輔，檄師韓率騎旅三千會援。尋命駐黃河以南備守御。師韓日與豫捻鏖戰，所向輒捷，長驅山東境，復與諸軍截之恩縣。捻驚走，躡至鹽山、海豐，馳四晝夜抵高唐。捻湧至，將犯運河。會天大風，師韓趨上風邀擊，寇大潰。西捻平，賞黃馬褂。英翰疏稱其好謀能斷，堪勝提鎮任。捻酋宋景詩逋誅，復以計擒僇之，晉提督，賜秩頭品。

光緒元年，授河南歸德鎮總兵。十五年，調河北鎮，遭父憂去。二十年，日韓構釁，授甘肅寧夏鎮，命入衛，駐軍榆關。事定，還本官。二十一年，河湟回蠢動，師韓赴之。次西寧，聞平戎驛被圍久，亟入。大峽距驛四十里，悍回數千恃險負命。師韓以四百人制之，血戰竟日，賊敗潰，復大峽，其小峽寇亦遁。旋創發，卒於軍。當其赴援時，陰雨彌旬，山逕聳巘，行帳無所用，士卒有假居旅舍者。提督董福祥劾之，議奪職，師韓未及知而已疾終。事聞，詔復故官。總督周馥狀其績以上，予原籍建祠。

曹德慶，安徽廬江人。粵寇蹂皖，練團保境。嗣從官軍克柘皋、三河，被重創。改隸淮軍吳長慶麾下。同治改元，李鴻章督兵上海，檄德慶探賊，盡得其虛實，大破賊新橋。時總兵程學啟被圍，復從長慶疾擊之，圍解。自是官軍連下十餘城。德慶戰常陷堅，積勛至守備。水陸軍規蘇州，德慶一軍為游兵。蘇城既下，從克無錫、金匱，移師援浙，助擊平湖、乍浦、海鹽，據寇棄城走。興城寇來犯，迎擊敗之，彈貫右臂，裹創克嘉善，攻嘉興。從劉銘傳克常州，徇下宜、荊、溧、太、嘉諸邑，晉參將。再從郭松林援浙，克湖州；援閩，克潭、浦。東捻平，擢總兵。防直、東運河，銘傳困西捻黃、運間，德慶領所部橫擊之。西捻平，晉提督，賜號烈勇巴圖魯。師旋，駐守江蘇，歷揚州，徙浦口。會天旱，天長、盱眙鹽梟煽亂，擒其渠陳紅慶誅之，解遣脅從數萬人，發粟賑饑。駐江陰，建議築鵝梟嘴及下關砲臺。

光緒二年，統淮揚水師，疏濬赤山湖埂，蕩金陵諸河道。十年，法越釁起，移軍防吳淞，增築南石塘、獅子林砲臺。曾國籓疏薦其設防要隘，不避艱險，授狼山鎮總兵，留防如故。皖北饑，輸巨金助賑，詔旌之。十六年，罷戍，赴本官。時通海裏下河縱橫數百里，梟寇出沒，民苦之。德慶盡法懲治，奸宄浸息。二十七年，卒，恤如制，從祀長慶祠。

馬復震，字心楷，安徽桐城人。曾祖宗梿、祖瑞辰、父三俊，均見儒林傳。復震年十六，襲雲騎尉。以祖若父均死於賊，誓欲殺寇，投詩曾國籓行營。國籓奇其才，遂檄令增募兵，號淮勇。初，國籓治團練長沙，號湘勇。李鴻章募兵皖北，以淮勇繼之，然初不稱淮勇。淮勇之名，實自復震始。

國籓困祁門，復震扼祁門櫸根嶺。次年，會軍御寇石門橋。又從攻徽州，拔統領唐義訓於重圍。迭克黟縣、徽郡，又大捷屯溪、巖市，以解徽州圍；大捷孔靈，以克績溪、祁門。復震性剛，不能下人，人或讒之國籓，國籓稍稍戒飭之。復震頗責望國籓，謂：「不當用人言戒我，乃不我知也。」會左宗棠率師征浙，調復震從攻餘杭，比戰皆捷。餘杭既克，追寇至遂安、開化、馬金。湖州既克，追寇至鉛山縣坊湖鎮。常為諸軍選鋒，積功至副將。宗棠奏其血性過人，膽識堅定，又好學知書，請改文職，格於例，以總兵隨宗棠剿捻陜西。

復震自初入軍，即誓死滅賊，捻平，年三十，始歸娶。事母孝，友愛諸弟甚至。生有奇姿，骯髒不平，往往至於大醉泣下，輒歌詩以自遣。海疆日益多事，朝廷圖自強，創造火輪兵船。鴻章任湖廣總督，遂委復震管帶操江船，則益研求西國水師兵法。鴻章督直隸，調巡北洋，時國籓為兩江總督，仍令往來南北，且合疏薦復震沉毅有為，足勝海疆專閫。光緒三年，簡授陽江鎮總兵，已前卒月餘，年未四十。於是鴻章念其積勞久，且興淮軍及海上兵船，復震皆首其事，乃奏請優恤。著有莪園詩鈔；又嘗從寇中攜父殘稿出，展轉兵間，卒請宗棠序而刊之，為馬徵君遺集。

程文炳，字從周，安徽阜陽人。初結鄉團自衛。年十八，投袁甲三軍，領馬隊為選鋒，戰輒冠其曹，洊升至守備。從克定遠，破湖溝寇圩，補潛山營游擊。同治二年，率所部二千人駐蒙城。會苗沛霖構捻來犯，相持八閱月，大小百十戰，數獲勝。已而捻酋葛小年擁眾可數萬，殊死鬥，蒙圍益急，與布政使英翰內外夾擊，大敗之。僧格林沁軍至，誅沛霖。文炳會諸軍擒小年等駢僇之，皖北始稍靖。

四年夏，任柱、賴文光復入皖。英翰頓雉河集，與寇相持五十餘日，餉糈不繼，兵疲饉，文炳邀擊之，軍士戰稍卻，語所部曰：「此生死呼吸之際，汝輩尚不力耶？軍令在，不汝恕！」策馬陷陣，將弁繼之，呼聲震天，寇披靡。追戰至夜分，左臂中矛傷，裹創力戰，寇憚之。援至，因大破虜。論功，擢總兵。五年，補貴州清江協副將，駐軍皖北。

朝命英翰撫皖。初，文炳以軍事與英翰不相能，至是稱疾不出。英翰之母賢，諸將自史念祖以下均母事之。英翰以母命召文炳，至則拜床下，誓捐前隙共生死。比出，即檄統前敵師干。是時，捻騎飄忽成流寇，李鴻章既定圈河策，文炳統皖軍萬五千人，與總兵張得勝等進擊。東捻勢蹙，任柱死，其黨四散，大呼文炳名求降。鴻章逮降卒問故，僉曰：「昔皖北善後，程公以身家保鄉人。今我輩窮而乞憐，必能拯我。」其信義孚人如此。英翰上其功，擢提督。

六年，西捻張總愚北犯，詔文炳率師入直會剿。逾歲，敗之滹沱河。各軍至，捻狂奔，爭先渡河，棄騾馬貲糧河干。文炳下令軍中曰：「速濟追賊，敢取物者斬！」於是皖軍先渡，躡賊而南，斬馘無算。西捻平，賞黃馬褂，還駐亳。十二年，授江西九江鎮總兵。光緒二年，移疾去。明年，秦、晉大饑，捐巨貲佐袁保恆辦賑濟，民獲甦。五年，起署壽春鎮，旋補官南贛。九年，擢湖北提督。綠營廢弛久，文炳既受事，實行加餉抽練法，軍容一振。蒞官十載，遭本生繼母憂，終喪。會中日戰事起，詔趣赴京。至則命統皖軍駐守張家灣，尋授福建提督。

二十五年，入覲，假歸。明年，拳亂作，詔福建、江南、浙江、安徽、江西勤王軍受節度，赴彰、衛、懷備守御。又明年，提督長江水師，目睹船械窳敝，乃牒商劉坤一、張之洞改用快槍；調師船二百，編為游擊備策應。又以師船舊砲不能擊遠，與緣江各省籌易快砲，增餉益師，軍威始壯。宣統二年，卒，年七十有七。先是，詔疆閫諸臣條陳時政，文炳洞見新軍癥結，具疏未上。俄病篤，命繕入遺摺中，分編兵籍、節餉糈、增額缺、造器械、變操法五事。上嘉其老成謀國，下所司行。優詔褒恤，予本籍及立功省分建祠，謚壯勤。

方耀，字照軒，廣東普寧人。咸豐初，隨其父原治鄉團，所部多悍勇。嗣投官軍，征土匪有功，補把總。自是連克清遠、廣寧、德慶，截擊連州竄匪。總督黃宗漢疏薦謀勇冠軍，敘都司，賜號展勇巴圖魯。九年，發寇陳四虎侵廣寧，土匪四應。耀入自英德，會水師抵三峽，沉賊船，水路始通。進解陽山圍，擊退婆逕、黃陂各匪，匪奔韶州，復大破之。十年，從克仁化、南雄。總督勞崇光倚以破賊，令援贛，連下安遠、平遠。十一年，援閩疆，下武平、永定。時偽興王陳金缸陷信宜，數犯高州。耀還軍助擊，大敗之。

同治二年，肇、羅寇氛熾，客匪眾至十餘萬。耀與副將卓興以所部八千人夾擊之，迭破巨壘，焚其屯糧。其黨鄭金斬金缸以降，鄭金即鄭紹忠也。高州平，晉副將。三年，赴平遠八尺墟，坐縣城失守、進兵遲誤，暫褫職。時發寇丁太陽分據武平，耀自平遠進逼，奮擊退之。又設伏誘敵，乘勝徑斫賊營，大潰，城賊亦驚走，遂克武平；而丁賊猶據永定，負固不下，耀進圍之，詗知賊將赴金砂，隱卒以待。賊至，伏起，賊返奔，追襲之，奪城外砲樓土壘，俯瞰城中，日夜下襲，賊尸山積，啟東門遁，復故官。四年，偽康王汪海洋竄大埔，耀還軍扼守，遇偽侍王李世賢，血戰三晝夜，以少擊眾，大敗之。復與紹忠會師入閩，連克平和、詔安、長樂、鎮平，而餘匪嘯聚和平者勢猶盛。耀以無備，再褫職。旋收嘉應，復官。

七年，授南韶連鎮總兵，調署潮州。潮俗故悍，械斗奪敓以為常，甚且負嵎築寨，拒兵抗糧。耀以為積匪不除，民患不息，乃創為選舉清鄉法，先辦陸豐斗案，明正其罪。潮人始知有官法。陳獨目結會戕官，謝奉章恃險擅命，並捕治之，潮民遂安堵。暇輒釐占產，徵逋賦，丈沙田，潮稅歲增鉅萬。又御水患以保農田，建書院以育俊秀，士民頌之。總督瑞麟狀其績以上，賞黃馬褂。

光緒三年，調署陸路提督。五年，還本官，治潮州、南澳、碣石軍事。九年，法越構兵，充海防全軍翼長，改署水師提督。越二年，實授。嘗率師出搗盜穴，廣、惠安謐。十七年，卒，恤如制。

耀身矯捷，履山險若平地，眼有異光，暮夜擊槍靡弗中，以故粵中諸匪咸憚之。

紹忠，籍三水。始隨金缸為寇，既自贖，提督昆壽許領其眾為一營，號安勇。克廣西岑溪，賞都司銜，始更名。永定、大埔之役，與有功。數遷至副將，權羅定協。寇據嘉應，其黨譚光明等殊死戰。紹忠扼守長沙墟，寇至，擊卻之。城寇悉眾出，並力追擊，擒渠率，城拔。以次征肇慶、思平諸匪，賜號敢勇巴圖魯。平五坑客匪，更勇號額騰伊。自是察匪所向，捕之。不二年，擢提督，補潮州鎮總兵。光緒二年，搜治欽州、靈山積匪，晉秩頭品。五年，攻克瓊州、儋臨，賞黃馬褂。十年，權陸路提督。粵故多匪，紹忠頗善治之。攻剿遍粵境，轉戰閩、桂，匪為斂跡。十五年，授湖南提督。十七年，還綜廣東水師。二十年，加尚書銜。越二年，卒，恤如制。

鄧安邦，廣東東莞人。以勇目積功至守備。同治三年，從耀等克武平。四年，汪海洋陷鎮平，圍平遠。安邦赴援，抵城下，饑疲甚，雜食薯芋，卒解城圍。再敗賊大柘、超竹。嘉應陷，與諸軍截殲之，晉游擊，賜號銳勇巴圖魯，遷參將。光緒三年，補清遠營游擊。明年，匪首歐就起襲據佛岡，安邦約紹忠內外合攻，復其城，獲就起，置之法。十二年，授湖州鎮總兵。十四年，卒。

論曰：自發、捻起，各省興團練，淮、皖為盛，實淮勇之始也。東才以下諸人，初皆起鄉團，其後或隸豫軍，或隸淮軍，皆先後著戰績，為時所稱。方耀以粵團歸官軍，善戰兼謀勇，尤善治盜，民多感頌，茲故並著之。


\end{pinyinscope}