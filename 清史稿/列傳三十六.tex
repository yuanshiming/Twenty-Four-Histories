\article{列傳三十六}

\begin{pinyinscope}
索尼蘇克薩哈蘇納海硃昌祚王登聯白爾赫圖

遏必隆子尹德鼇拜弟穆里瑪班布爾善

索尼，赫舍里氏，滿洲正黃旗人。父碩色，大學士希福兄也，太祖時，自哈達挈家來歸。太祖以其兄弟父子並通國書及蒙、漢文字，命碩色與希福同直文館，賜號「巴克什」。授索尼一等侍衛。從征界籓、棟夔。天聰元年，從太宗攻錦州，偵敵寧遠，並有功。

二年，上親征喀爾喀，徵兵外籓，科爾沁不至。命索尼與侍衛阿珠祜齎諭飭責土謝圖額駙奧巴。初，奧巴為臺吉，入朝，太祖以貝勒舒爾哈齊女妻焉。既而奧巴屢背約，私與明通，復徵兵不至。索尼受方略行，既入境，其部人饋以牲，索尼不受，曰：「爾汗有異心，爾物豈可食耶？」時奧巴病足，索尼與阿珠祜見公主，以諭旨告。奧巴聞之，扶掖至，佯問曰：「此為誰？」索尼曰：「吾儕天使也！爾有罪，義當絕。今特以公主故，使來餽問耳。」奧巴顧左右趣具饌，索尼等不顧而出。奧巴恐，使臺吉塞冷等請其事。索尼出璽書示之，即令從者先行。奧巴得書大驚，令所屬大臣𧾷忌留，索尼責以大義，奧巴叩首悔罪，原入朝。索尼與阿珠祜偕其大臣黨阿賴先歸奏狀，帝甚悅。

三年，從大軍入關，薄燕京，明督師袁崇煥赴援，列營城東南。貝勒豪格突入陣，敵兵蹙之，矢石如雨。索尼躍馬馳入，斬殺甚眾，拔豪格破圍出。四年，諭降榛子鎮、沙河驛，拔永平，守之。五年，擢吏部啟心郎。從圍大凌河。明兵自錦州來援，敗之。六年，從征察哈爾，略大同，取阜臺寨。尋予牛錄章京世職，仍直內院。崇德八年，考績，進三等甲喇章京。

太宗崩後五日，睿親王多爾袞詣三官廟，召索尼議冊立。索尼曰：「先帝有皇子在，必立其一。他非所知也。」是夕，巴牙喇纛章京圖賴詣索尼，告以定立皇子。黎明，兩黃旗大臣盟於大清門，令兩旗巴牙喇兵張弓挾矢，環立宮殿，率以詣崇政殿。諸王大臣列坐東西廡，索尼及巴圖魯鄂拜首言立皇子，睿親王令暫退。英親王阿濟格、豫親王多鐸勸睿親王即帝位，睿親王猶豫未允，豫親王曰：「若不允，當立我。我名在太祖遺詔。」睿親王曰：「肅親王亦有名，不獨王也。」豫親王又曰：「不立我，論長當立禮親王。」禮親王曰：「睿親王若允，我國之福。否則當立皇子。我老矣，能勝此耶？」乃定議奉世祖即位。索尼與譚泰、圖賴、鞏阿岱、錫翰、鄂拜盟於三官廟，誓輔幼主，六人如一體。都統何洛會等訐告肅親王豪格，王坐廢，詔褒索尼不附王，賜鞍馬。

順治元年，從睿親王入關，定京師。二年，晉二等昂邦章京。睿親王令解啟心郎職，仍理部事。睿親王方擅政，譚泰、鞏阿岱、錫翰皆背盟附之，憾索尼不附。李自成之敗也，焚宮殿西走。至是議修建，睿親王亦營第，■H0工庀材，工部給直偏厚，諸匠役皆急營王第。佟機言於王，王怒，欲殺之。索尼力言其無罪，王以是愈憾索尼。英親王阿濟格慢上，目為「八歲幼兒」，索尼以告睿親王，請罪之，王不許。王嘗召諸大臣議分封諸王，索尼持不可。鞏阿岱、錫翰進曰：「索尼不欲王平天下乎？」請罪之，王亦不許。索尼發固山額真譚泰隱匿詔旨，譚泰坐削公爵；因訐索尼以內庫漆琴與人，及使牧者秣馬庫院，傔從捕魚禁門橋下，索尼遂坐罷。

三年，巴牙喇纛章京圖賴劾譚泰怨望，詞涉索尼。順治初，大軍分道剿賊西安，譚泰後至，無功。及移師江南，譚泰慮勿預，語圖賴，甚怏怏。圖賴遺書索尼，使啟睿親王，齎書者私發之，恐譚泰獲罪，沉諸河。圖賴發前事，逮訊齎書者塞爾特，詭雲書巳達索尼。諸大臣論索尼罪當斬，王親鞫之，索尼曰：「吾前發譚泰匿詔旨罪，顧匿圖賴書以庇之乎？」王窮訊齎書者，事得白。尋復世職，然王與譚泰等憾索尼滋甚。五年，值清明，遣索尼祭昭陵，既行，貝子屯齊訐索尼與圖賴等謀立肅親王，論死，末減，奪官，籍其家，即安置昭陵。

八年，世祖親政，特召還，復世職。累進一等伯世襲，擢內大臣，兼議政大臣、總管內務府。十七年，應詔上言，略謂：「小民冤抑，有司不為詳審者，請嚴察，使毋壅於上聞。犯罪發覺，其奉有嚴旨者，有司輒從重比，不無枉濫。請敕法司詳慎。前議福建將士失律罪，在大將軍止削一不世襲之拜他喇布勒哈番，而所屬將領乃盡奪世職，輕重不平，有乖懲勸，請敕更正。開國諸臣，自拜他喇布勒哈番以上皆有功業，宜予世襲；其後恩詔所加，非有戰功，請毋給世襲敕書。在外諸籓，風俗不齊，若必嚴以內定之例，恐反滋擾，請予以優容。大臣奪據行市，奸宄之徒，投托指引，以攘貨財，四方商賈，負擔來京，輒復勒價強買。諸王貝勒及大臣私引玉泉山水灌溉，泉流為之竭。邊外木植，皆商人雇民採伐。今又為大臣私行強占，致商不聊生。大臣不殫心公事，惟飾宅第。皆請申禁。五城審事官，遇世族富家與窮民訟者，必罪窮民，曲意徇私，不思執法。請嚴飭毋得枉屈賄庇。」疏入，上以所奏皆實，飭議行。

十八年，世祖崩，遺詔以索尼與蘇克薩哈、遏必隆、鼇拜同輔政。索尼聞命，跪告諸王貝勒，請共任國政，諸王貝勒皆曰：「大行皇帝深知汝四大臣，委以國家重務，誰敢干預？」索尼等乃奏知皇太后，誓於上帝及大行皇帝前，其辭曰：「先皇帝不以索尼、蘇克薩哈、遏必隆、鼇拜等為庸劣，遺詔寄託，保翊沖主。索尼等誓協忠誠，共生死，輔佐政務。不私親戚，不計怨仇，不聽旁人及兄弟子侄教唆之言，不求無義之富貴，不私往來諸王貝勒等府受其餽遺，不結黨羽，不受賄賂，惟以忠心仰報先皇帝大恩。若各為身謀，有違斯誓，上天殛罰，奪算兇誅。」誓訖，乃受事。

世祖定中國，既親政，紀綱法度，循太祖、太宗遺制；亦頗取明舊典損益之，務使稱國體。四輔臣為政，稱旨諭諸王、貝勒、諸大臣，詳考太祖、太宗成憲，勒為典章。引世祖遺詔，謂：「不能仰法太祖、太宗，多所更張；今當率祖制，復舊章，以副先帝遺意。」乃改內閣翰林院還為內三院，復設理籓院，罷裁太常、光祿、鴻臚諸寺。他舉措皆類是。而鑲黃、正白兩旗互易圈地，興大獄。四輔臣稱旨，亦謂太祖、太宗時，八旗莊田廬舍，依左右翼順序分給。既入關，睿親王多爾袞使鑲黃旗處右翼之末，正白旗圈地本當屬鑲黃旗，今還與相易，亦以復舊制。

索尼故不慊蘇克薩哈，顧見鼇拜勢日張，與蘇克薩哈不相容，內怵；又念年已老，多病，康熙六年三月，遂與蘇克薩哈、遏必隆、鼇拜共為奏請上親政。上未即允，而詔褒索尼忠，加授一等公，與前授一等伯並世襲，索尼辭，不許。六月，卒，謚文忠，賜祭葬有加禮。七月，乃下索尼等奏，上親政，以第五子心裕襲一等伯，法保襲一等公。長子噶布喇官領侍衛內大臣，孝誠皇后父也，十三年，後崩，推恩所生，授一等公，世襲。第三子索額圖，自有傳。

蘇克薩哈，納喇氏，滿洲正白旗人。父蘇納，葉赫貝勒金臺什同族。太祖初創業，來歸，命尚主為額駙，授牛錄額真。累進梅勒額真。天聰初，從太宗征錦州，貝勒莽古爾泰帥偏師衛塔山餉道，蘇納屯塔山西，明兵來攻，擊破之。三年，與固山額真武納格擊察哈爾，入境，降其民二千戶。聞降者將為變，盡殲其男子，俘婦女八千餘，上責其妄殺。蒙古人有自察哈爾逃入明邊者，命蘇納以百人逐之，所俘獲相當。累進三等甲喇章京。坐隱匿丁壯，削職。尋授正白旗蒙古固山額真。崇德初，從伐明，攻雕鶚、長安諸堡及昌平諸城，五十六戰皆捷。又攻破容城。及出邊，後隊潰，坐罰鍰。又從伐朝鮮，擊破朝鮮軍，俘其將。以朝鮮王出謁時亂班釋甲，又自他道還，坐罰鍰。尋以讞獄有所徇，坐罷，仍專管牛錄事。順治五年，卒。

蘇克薩哈初授牛錄額真。崇德六年，從鄭親王濟爾哈朗圍錦州，明總督洪承疇師赴援，太宗親帥大軍蹙之，蘇克薩哈戰有功，授牛錄章京世職，晉三等甲喇章京。順治七年，世祖命追復蘇納世職，以蘇克薩哈並襲為三等阿思哈尼哈番。尋授議政大臣，進一等，加拖沙喇哈番。蘇克薩哈隸睿親王多爾袞屬下，王薨，蘇克薩哈與王府護衛詹岱等訐王謀移駐永平諸逆狀，及殯斂服色違制，王坐是追黜。是年，擢巴牙喇纛章京。

十年，孫可望寇湖廣，命蘇克薩哈偕固山額真陳泰率禁旅出鎮湖南，與經略洪承疇會剿。十二年，劉文秀遣其將盧明臣等分兵犯岳州、武昌，蘇克薩哈邀擊，大敗之。文秀引兵寇常德，戰艦蔽江，蘇克薩哈六戰皆捷，縱火焚其舟，斬獲甚眾，明臣赴水死，文秀走貴州。敘功，晉二等精奇尼哈番，擢領侍衛內大臣，加太子太保。

聖祖立，受遺詔輔政。時索尼為四朝舊臣，遏必隆、鼇拜皆以公爵先蘇克薩哈為內大臣，鼇拜尤功多，意氣凌轢，人多憚之。蘇克薩哈以額駙子入侍禁廷，承恩眷，班行亞索尼；與鼇拜有姻連，而論事輒齟，浸以成隙。鼇拜隸鑲黃旗，與正白旗互易莊地，遂興大獄。大學士兼戶部尚書蘇納海，總督硃昌祚、巡撫王登聯坐紛更阻撓，下刑部議罪，以律無正條，請鞭責籍沒。上覽奏，召輔臣議，鼇拜請置重典，索尼、遏必隆不能爭，獨蘇克薩哈不對，上因不允。鼇拜卒矯命，悉棄市。

鼇拜以蘇克薩哈與相抗，憾滋甚。鼇拜日益驕恣，蘇克薩哈居常怏怏。康熙六年，上親政，加恩輔臣。越日，蘇克薩哈奏乞守先帝陵寢，庶得保全餘生。有旨詰問，鼇拜與其黨大學士班布爾善等遂誣以怨望，不欲歸政，構罪狀二十四款，以大逆論，與其長子內大臣查克旦皆磔死；餘子六人、孫一人、兄弟子二人皆處斬，籍沒；族人前鋒統領白爾赫圖、侍衛額爾德皆斬：獄上，上不允。鼇拜攘臂上前，強奏累日，卒坐蘇克薩哈處絞，餘悉如議。八年，鼇拜敗，詔以蘇克薩哈雖有罪，不至誅滅子孫，此皆鼇拜挾仇所致，命復官及世爵，以其幼子蘇常壽襲。

蘇納海，他塔喇氏，滿州正白旗人。由王府護衛擢弘文院學士，累遷工部尚書，加太子少保。聖祖即位，拜國史院大學士，兼管戶部。時鼇拜擅權，以蘇納海不阿附，嗛之。尋鼇拜欲以薊、遵化、遷安正白旗諸屯莊改撥鑲黃旗，而別圈民地益正白旗，使旗人訴請牒戶部。蘇納海持不可，謂旗人安業已久，且奉旨不許再圈民地，宜罷議，鼇拜益銜之，矯旨遣貝子溫齊等履勘。旋以鑲黃地不堪耕種疏聞，遂遣蘇納海會直隸總督硃昌祚、巡撫王登聯董理其事。昌祚、登聯交章請停圈換，蘇納海亦言屯地難丈量，候明詔進止，鼇拜遂坐以藐視上命，並棄市。鼇拜獲罪，昭雪復官，謚蘇納海襄愍，昌祚勤愍，登聯愨愍。

昌祚，字雲門，漢軍鑲白旗人。順治初，官宗人府啟心郎。十八年，以工部侍郎巡撫浙江，清廉沉毅。平寇盜，撥荒地，給瀕海內徙居民開墾，免其所棄田畝丁糧，戒所司藉端苛斂，浙人德之。康熙四年，擢直隸、山東、河南三省總督。圈地議起，旗民失業者數十萬人。昌祚抗疏力言其不便，卒以冤死。祀直隸、浙江名宦。

登聯，字捷軒，漢軍鑲紅旗人。自貢生授河南鄭州知州，薦擢山東濟寧道，累遷大理寺卿。順治十七年，授保定巡撫。嚴緝捕，盜賊屏息。康熙五年，以京東諸路圈地擾民，疏請停止，言甚痛切。民聞其死，甚哀之。祀直隸名宦。

白爾赫圖，初由噶布什賢壯達授兵部副理事官。崇德間，屢從征有功，擢噶布什賢章京。順治元年，入關，擊李自成，敗賊將唐通於一片石，多斬獲。尋從豫親王多鐸西剿流寇，克潼關。移師江南，徇蘇州，略定浙江、福建。五年，從鄭親王濟爾哈朗征湖南，大破賊於湘潭，平寶慶、武岡。累功，晉一等阿達哈哈番，擢噶布什賢噶喇依昂邦。

十五年，從信郡王多尼徵貴州，屢陷陣，進克雲南。逾年，率兵取永昌府，渡潞江，敗李定國，遂克騰越州。明桂王由榔及定國、白文選俱遁入緬甸。信郡王班師，白爾赫圖留駐雲南。定國入犯，約降將高應鳳內應，以由榔印劄誘元江土司那嵩叛，白爾赫圖往剿，斬應鳳於陣，那嵩自焚死，賜白金、鞍馬。十八年，與定西將軍愛星阿會師木邦，緬人獻由榔至軍中。康熙元年，詔班師。進一等阿思哈尼哈番。

後蘇克薩哈為鼇拜構陷，以白爾赫圖為其族弟，竟被禍。八年，上以白爾赫圖無罪枉坐，追復故官世職。尋其子一等侍衛羅鐸訟其父云南戰功為鼇拜所抑，未予優敘，詔晉三等精奇尼哈番，賜祭葬，謚忠勇。

遏必隆，鈕祜祿氏，滿州鑲黃旗人。額亦都第十六子，母和碩公主。天聰八年，襲一等昂邦章京，授侍衛，管牛錄事。貝勒尼堪福晉，遏必隆兄圖爾格女也，無子，詐取僕婦女為己生。事發，遏必隆坐徇庇，奪世職。崇德六年，從太宗伐明，營松山，築長圍守之。明總兵曹變蛟率步騎突圍，迭敗之。夜三鼓，變蛟集潰卒突犯御營，遏必隆與內大臣錫翰等力戰，殪十餘人，變蛟負創走。論功，得優賚。七年，從饒餘貝勒阿巴泰等入長城，克薊州；進兵山東，攻夏津，先登，拔之：予牛錄章京世職。

順治二年，從順承郡王勒克德渾剿李自成兄子錦於武昌，拔鐵門關，進二等甲喇章京。五年，兄子侍衛科普索訐其與白旗諸王有隙，設兵護門，奪世職及佐領。世祖親政，遏必隆訟冤，詔復職。科普索旋獲罪，以所襲圖爾格二等公爵令遏必隆並襲為一等公。尋授議政大臣，擢領侍衛內大臣，累加少傅兼太子太傅。十八年，受遺詔為輔政大臣。

康熙六年，聖祖親政，加恩輔臣，特封一等公，以前所襲公爵授長子法喀，賜雙眼花翎，加太師。屢乞罷輔政，許之。四大臣當國，鼇拜獨專恣，屢矯旨誅戮大臣。遏必隆知其惡，緘默不加阻，亦不劾奏。八年，上逮治鼇拜，並下遏必隆獄。康親王傑書讞上遏必隆罪十二，論死，上宥之，削太師，奪爵。九年，上念其為顧命大臣，且勛臣子，命仍以公爵宿衛內廷。十二年，疾篤，車駕親臨慰問。及卒，賜祭葬，謚恪僖，禦制碑文，勒石墓道。十七

年，孝昭皇后崩，遏必隆為後父，降旨推恩所生，敕立家廟，賜御書榜額。五十一年，上以遏必隆初襲額亦都世職，命其第四子尹德襲一等精奇尼哈番。

尹德初自佐領授侍衛，從聖祖征噶爾丹，扈蹕寧夏。尋自都統擢領侍衛內大臣，兼議政大臣。雍正五年，以病乞休，許致仕。未幾卒，謚愨敬。尹德恭謹誠樸，宿衛十餘年，未嘗有過。兼襲圖爾格二等公，歲祿所入，以均宗族，人皆賢之。尋祀賢良祠。乾隆元年，詔晉一等公。

鼇拜，瓜爾佳氏，滿州鑲黃旗人，衛齊第三子。初以巴牙喇壯達從征，屢有功。天聰八年，授牛錄章京世職，任甲喇額真。崇德二年，徵明皮島，與甲喇額真準塔為前鋒，渡海搏戰，敵軍披靡，遂克之。命優敘，進三等梅勒章京，賜號「巴圖魯」。六年，從鄭親王濟爾哈朗圍錦州，明總督洪承疇赴援，鼇拜輒先陷陣，五戰皆捷，明兵大潰，追擊之，擒斬過半。功最，進一等，擢巴牙喇纛章京。八年，從貝勒阿巴泰等敗明守關將，進薄燕京，略地山東，多斬獲。凱旋，敗明總督範志完總兵吳三桂軍。敘功，進三等昂邦章京，賚賜甚厚。

順治元年，隨大兵定燕京。世祖考諸臣功績，以鼇拜忠勤戮力，進一等。二年，從英親王阿濟格征湖廣，至安陸，破流賊李自成。進征四川，斬張獻忠於陣。下遵義、夔州、茂州諸郡縣。五年，坐事，奪世職。又以貝子屯齊訐告謀立肅親王，私結盟誓，論死，詔宥之，罰鍰自贖。是年，率兵駐防大同，擊叛鎮姜襄，迭敗之，克孝義。七年，復坐事，降一等阿思哈尼哈番。

世祖親政，授議政大臣。累進二等公，予世襲。擢領侍衛內大臣，累加少傅兼太子太傅。十八年，受顧命輔政。既受事，與內大臣費揚古有隙，又惡其子侍衛倭赫及侍衛西住、折克圖、覺羅塞爾弼同直御前，不加禮輔臣。遂論倭赫等擅乘御馬及取御用弓矢射鹿，並棄市。又坐費揚古怨望，亦論死，並殺其子尼侃、薩哈連，籍其家，以與弟都統穆里瑪。

初入關，八旗皆有分地。睿親王多爾袞領鑲黃旗，定分地在雄、大城、新安、河間、任丘、肅寧、容城諸縣。至是已二十年，旗、民相安久。鼇拜以地確，倡議八旗自有定序，鑲黃旗不當處右翼之末，當與正白旗薊、遵化、遷安諸州縣分地相易。正白旗地不足，別圈民地補之。中外皆言不便。蘇克薩哈為正白旗人，與相抗尤力。鼇拜怒，悉逮蘇納海等，棄市。事具蘇克薩哈傳。又追論故戶部尚書英俄爾岱當睿親王攝政時阿王意，授分地亂序，並及他專擅諸事，奪世職。時有竊其馬者，鼇拜捕斬之，並殺御馬群牧長。怒蒙古都統俄訥、喇哈達、宜理布於議政時不附己，即令蒙古都統不與會議。

鼇拜受顧命，名列遏必隆後，自索尼卒，班行章奏，鼇拜皆首列。日與弟穆里瑪、侄塞本特、訥莫及班布爾善、阿思哈、噶褚哈、瑪爾賽、泰必圖、濟世、吳格塞等黨比營私，凡事即家定議，然後施行。侍讀熊賜履應詔陳時政得失，鼇拜惡之，請禁言官不得陳奏。上親政，加一等公，其子納穆福襲二等公。世祖配天，加太師，納穆福加太子少師。鼇拜益專恣。戶部滿尚書缺員，欲以命瑪爾賽，上別授瑪希納，鼇拜援順治間故事，戶部置滿尚書二，強請除授。漢尚書王弘祚領部久，瑪爾賽不得自擅，乃因事齮而去之。卒，又擅子謚忠敏。工部滿尚書缺員，妄稱濟世才能，強請推補。

康熙八年，上以鼇拜結黨專擅，勿思悛改，下詔數其罪，命議政王等逮治。康親王傑書等會讞，列上鼇拜大罪三十，論大闢，並籍其家，納穆福亦論死，上親鞫俱實，詔謂：「效力年久，不忍加誅，但褫職籍沒。」納穆福亦免死，俱予禁錮。鼇拜死禁所，乃釋納穆福。

五十二年，上念其舊勞，追賜一等阿思哈尼哈番，以其從孫蘇赫襲。蘇赫卒，仍以鼇拜孫達福襲。世宗立，賜祭葬，復一等公，予世襲，加封號曰超武。乾隆四十五年，高宗宣諭群臣，追覈鼇拜功罪，命停襲公爵，仍襲一等男；並命當時為鼇拜誣害諸臣有褫奪世職者，各旗察奏，錄其子孫。

穆里瑪，衛齊第六子。衛齊卒，襲世職牛錄章京，授一等侍衛。順治初，遷甲喇額真。世職累進一等阿達哈哈番兼拖沙喇哈番。從征金聲桓，克饒州，遂下南昌。十七年，擢工部尚書，並授本旗滿洲都統。李自成將李來亨等降於明，竄伏鄖、襄山中，出劫掠為寇。康熙二年，授穆里瑪靖西將軍，圖海定西將軍，率師討之。來亨擁眾據茅麓山，穆里瑪督兵攻圍，九戰皆捷。來亨等夜襲總督李國英、提督鄭蛟麟營，穆里瑪赴援，大破之，來亨自焚死，餘眾降。論功，超進一等阿思哈尼哈番。鼇拜得罪，坐死。

班布爾善，太祖諸孫輔國公塔拜子也。初封三等奉國將軍，累進輔國公。康熙六年，以領侍衛內大臣拜秘書院大學士，諂事鼇拜。及事敗，王大臣劾奏班布爾善大罪二十一，坐絞。

同時坐鼇拜黨罪至死者，吏部尚書阿思哈、侍郎泰必圖、兵部尚書噶褚哈、工部尚書濟世、內秘書院學士吳格塞及鼇拜侄塞本特、訥莫、瑪爾賽，追奪官爵，削謚。

論曰：四輔臣當國時，改世祖之政，必舉太祖、太宗以為辭。然世祖罷明季三餉，四輔臣時復徵練餉，並令並入地丁考成。此非太祖、太宗舊制然也，則又將何辭？索尼忠於事主，始終一節，錫以美謚，誠無愧焉。蘇克薩哈見忌同列，遂致覆宗。遏必隆黨比求全，幾及於禍。鼇拜多戮無辜，功不掩罪。聖祖不加誅殛，亦云幸矣。


\end{pinyinscope}