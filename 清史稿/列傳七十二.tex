\article{列傳七十二}

\begin{pinyinscope}
王紫綬袁州佐黎士弘多弘安佟國聘王繻田呈瑞張孟球

王紫綬，字金章，河南祥符人。順治三年進士，選庶吉士。散館，授編修。乞養歸，僑寓蘇門山中，從孫奇逢講學。居十有七年，母歿，服闋，康熙十二年，授江西贛南道副使。

吳三桂反，贛南總兵劉進寶有謀略，紫綬推誠結納，預籌防禦。既而江西降眾屯墾者相繼叛，惟贛南尚未動。紫綬與進寶謀：「閩、粵反已見端，贛南扼其間，應援前朝故事，設巡撫以資鎮攝。」申疆吏上請，允之。十四年，賊勢益熾，山寇蜂起，鎮兵疲於奔命，乃練鄉勇以輔之，屢殺賊有功。十五年，巡撫白色純及進寶先後卒官，參將周球領鎮兵。三桂將高得捷、韓大任據吉安，餉道絕，屬縣相繼陷。大任屢致書勸降，送偽署巡撫劄，紫綬斬其使。球以乏餉為難，紫綬集士商勸輸間架稅，得白金四萬畀球，餉以無缺。鎮南將軍覺羅舒恕率禁旅下廣東，為尚之信將嚴自明所敗，兵退，距贛州三十里。自明約得捷由吉安會師夾擊。紫綬薦降將許盛率所部漳州水兵五百人益師，夜泅江斫賊營，禁旅繼之，擊敗自明。得捷等勢孤，不敢復窺贛。鎮兵出剿土寇，掠村民，紫綬曰：「鄉民脅從，若並以賊論，贛南二府十六縣將無孑遺。」戒鎮將毋妄發兵，飭有司招撫，分別留遣，賑濟難民，境內稍安。乃規復萬安、泰和兩縣。自螺山間道達墨潭，可登舟，於是南昌道始通，運餉銀十萬至。又發附近倉穀贍軍，人心大定。巡撫佟國禎亦自間道至，始知紫綬已擢浙江督糧道參政。贛南久不通驛報，大學士李霨言於朝曰：「紫綬死守危疆，三年於茲。為國惜才，援而出之，猶可大用。」故有是擢。紫綬聞命泣下。

十六年，上官，察積弊，嘆曰：「糧官不可為也！漕截減而軍困，白折浮而民困，吾安忍竭東南之澤而漁之？」一月即引疾去。迨開博學鴻詞科，魏象樞以紫綬與湯斌同薦入試。放還。卒。

袁州佐，字左之，山東濟寧人。順治十二年進士，授陜西乾州知州。入為工部員外郎，遷郎中。有清直聲，胥吏不敢牟利。時山陵工巨，經費浩穰，州佐曰：「民困極矣，寸縑尺縷，皆閭閻膏血！」力清乾沒，司焚帛，省金錢鉅萬。出為陜西甘山道僉事。青海蒙古諸部覬得大草灘為牧地。康熙九年，偕提督張勇度地畫界，堅拒，寢其議。自後青海蒙古諸部人不敢復窺邊。歲協西寧餽運，負載千里，甘州民苦之，州佐力請得罷。甘州駐兵數千，待餉急，力為籌備，軍得宿飽。十年，遷直隸口北道參議。地確民貧，逋課積累，倉儲歷歲侵漁，耗蝕無算。州佐請按籍覈實，清宿蠹。大吏懼以失察得罪，陽韙而陰沮之。州佐擘畫盤錯，致疾乞休，未去官，卒。

州佐在甘州久，言邊境要害戰守狀，原委斠然。謂邊地民稀，宜用開中法，分河東鹽引三之一輸粟河西資軍食；又宜簡練鄉勇，拔置卒伍，不待召募，可坐收精銳。時詔簡監司具才望者入為卿貳，州佐在選，會卒，未及用。

黎士弘，字媿曾，福建長汀人。少讀書山中二十年，篤於孝友。順治十一年，舉順天鄉試，授江西廣信府推官。鋤強糾貪，奸宄斂戢。理讞牘，脫無罪數百人，時為語曰：「遇黎則生。」署玉山縣事。兵後城中草三尺，不辨街巷，居民才三十二家。士弘立學建治，招集流亡，墾田定賦，民復舊業。裁缺，改授永新知縣。政清獄簡，與民休息。舊例，二月開徵，五月解其半。士弘陳於上官曰：「縣小民窮，二月寫租十石，貸銀一兩，三月可減至六石，四月則三石。請以四月開徵，五月解，展兩月之徵，已為窮民留數萬之糧。」布政使劉楗素寬仁，即允之。

甲訴乙悔婚。鄉俗婚書各裝為卷，書男女生辰。兩造固鄰舊，女生辰所素悉，偽為卷為證。士弘先問媒證：「乙得甲聘禮若干？行聘時有何客？」媒證出不意，妄舉以對。復問甲，所對各異。擘視卷軸，竹猶青，笑詰之曰：「若訂婚三載，卷軸竹色猶新，此非臨訟偽造者乎？」甲乃服罪。縣吏左梅伯有叔富而無子，梅伯糾賊劫殺之，獲賊而梅伯逃。士弘抵任，叔妻哭訴，陰跡梅伯匿安福勢宦家，故緩詞曰：「此舊事。前官不了，餘安能按之？」數月，梅伯歸，叔妻復訴，置不問。梅伯且出收叔遺產，叔妻號於庭曰：「公號廉明，今寬殺人者罪，且占寡婦田，何得為廉明！」陽怒，批其牘曰：「止問田土，不問人命。」梅伯益自得，赴縣訴理，乃笑謂曰：「候汝三載矣！」批其牘曰：「止問人命，不問田土。」梅伯遂伏法。其善斷獄多類此。考最，擢陜西甘州同知。復考最，擢江南常州知府。

吳三桂亂起，關隴震動，大吏疏請擢洮西道副使，未到官而洮、岷陷。邊外群番乘亂內犯，肆剽掠，調署甘山道。王輔臣叛，河東失守。士弘以兵集當謀帥，言於巡撫，謂：「恢復河東，非用河西兵不可；用河西兵，非責之提督張勇不可。」疏入，授勇靖逆將軍，節制諸鎮。復蘭州，士弘贊畫功為多。署甘肅按察使，按失守官吏罪，務平允。寧夏兵叛，殺提督陳福，調寧夏道。嚴守御，安反側，免衛所逋糧七萬五千石。康熙十六年，寇平，以功進布政使參議。母老乞歸，家居幾三十年。卒，年八十。

士弘備兵甘山時，取晉辛憲英語：「軍旅之間可以濟者，惟仁與恕。」因以名其堂。

多弘安，字君修，直隸阜城人。順治五年，選拔貢生。康熙初，授廣東靈山知縣。兵後荒殘，居無衙舍。弘安請免積年逋賦，招撫流移，捐給牛種，民得安耕稼。葺城垣，創學宮，繕官廨，捕除盜賊，靈山大治，士民刊石紀其績。七年，遷奉天承德知縣。旗、民抗法者，送部懲治，皆懾服。十年，擢陜西延安靖邊同知。十六年，補江南淮安山盱河務同知。時高堰長堤潰決，淮水注寶應、高郵，不復出清口敵黃。黃水直注裏河，運道淤淺，復隨淮入堰，無由會清口下雲梯關入海，近海口盡淤墊。弘安與河督靳輔籌策築高堰，束淮敵黃，治爛泥淺諸故道，導清水入里河，運道乃通。修築兩岸及河口清江大閘，與淮工相表裏。清河達雲梯關數百里，葭葦榛蕪，壅塞故道。用以水攻沙法，塞周橋、高澗諸閘，使清淮無旁洩，蓄全力攻積沙。十七年，大雨，淮盛漲，與黃並入海。治淮、治黃、治運，並收成效。十九年，擢淮安知府。二十年，擢淮揚道。二十四年，擢安徽按察使。時方議浚下河、治高堰。弘安入覲，疏陳：「高堰宜急治，無論下河開浚與否。治堰法，砌石先安地釘，湖底水深，費帑甚繁。如用板若掃，水勢蕩掣，尤易摧殘。惟密釘排椿，內實以碎石，庶可敵風浪，省金錢。十餘年後，黃河刷深，則湖、河水俱卑，高堰既固，下河亦漸就理。」二十八年，遷江西布政使，乞歸。後值黃、運兩河潰溢，起用弘安。會病卒，祀靈山名宦。

佟國聘，字君莘，奉天人。以廕生補吏部筆帖式。康熙十年，授江南碭山知縣，縣當黃河沖，研求治河方略。擢歸仁堤同知，調宿桃同知。擢貴州平遠知府，河督靳輔疏留任，十餘年倚如左右手。塞楊家莊、蕭家渡決口，建硃家堂、溫家廟二石壩，浚白洋引河九道，築黃河南、北兩岸堤，浚中河，靡役不從。久之，擢山東濟寧道副使。道地為漕運樞紐，恤夫役，減苛稅，除冗費，能舉其職。復調監督高堰工程。三十八年，卒於官。

王繻，字慎夫，河南睢州人。少學於湯斌。康熙二十五年，以歲貢生授直隸東明知縣。糧賦多欺隱，易甲長，大戶使族長督之，飛灑不行，流亡來歸。民間養官馬為累，力除之。撫盜魁，責以緝捕，盜絕跡。逃人誣攀良民，雪之。民有繼妻素淫，欲並亂前妻女，不從，戕之死。繻謂母道絕，當故殺妻前夫子律論斬，報可，因著為例。母憂去，服闋，補獲鹿。治驛有法，民不累於供億。內遷戶部員外郎，擢郎中。三十八年，出為江南糧儲道。道舊有倉規銀鉅萬，繻一擯勿取。將徵漕，扁舟行縣，懲其濫收者。至宜興，宜興民曰：「吾民四十年不見糧道，今飛來耶？」號曰「飛糧道」。道庫歲收銀八十五萬兩，為修船及弁丁運費。運丁預支行糧，例扣月息，丁益困，繻悉罷之。

四十年，擢江蘇按察使。治獄仁恕，多所平反。宿州生攜妻子出客授，妻兄女來視，居數日，妻子並中毒死，妻兄素有隙，疑其女置毒，告官，被刑誣服。繻疑之，問其室來往復何人，得十二歲學徒畏師嚴置鏚食中狀，事乃白。無錫民毆攻皮匠，匠死，僧與民仇，證為鬥毆殺。繻察鬥毆日月在保辜限外，詰曰：「傷重何不醫？」出醫方，則匠死於傷寒，僧乃服。上南巡，入覲，顧宋犖曰：「朕聞繻督糧時官聲甚好。」時繻已病，遣御醫視之，賜德里雅噶藥一器，溫旨慰諭，復賜御書。繻曰：「按察任大責重，臥治即辜恩。」引疾歸，年甫五十。久之，卒於家。

田呈瑞，字介璞，山西汾陽人。康熙中，仕為中書舍人。出襄南河事。有堤當水沖，曰：「此堤一壞，萬家其魚矣！土堤易修易敗，宜更以石。」家素豐，出私錢成之。以功擢大名道，未之任，調陜西臨洮道。遇饑治賑，策馬行郡縣山谷間，豪右胥吏不敢為奸弊。呈瑞念救荒無善策，於蘭州西石佛灣鑿渠，教民造水車，引以溉田，歲增粟十餘萬石，民為建生祠。調浙江金衢嚴道，署糧儲道，徵漕積弊盡洗滌之。值旱，冒暑省荒，感疾，乞歸不得。五十九年，卒於官。

張孟球，字夔石，江南長洲人。康熙二十四年進士，授山東昌樂知縣。入為工部主事。累遷禮部郎中。出督云南學政，父憂去，服闋，補福建糧驛道。駐防軍食取給於漕。上游四郡阻灘險。故事，徵解折色，官為採置，輒抑勒病商。孟球於延、建產米地平價購米，僦民船運省城，不假吏胥，諸弊盡絕。地多山嶺，官吏濫用驛夫，孟球禁革私冒。遇大徭，預期發雇值，終其任無擾驛者。

調河南糧儲道。河南漕糧，就衛輝水次收兌。舊無倉廒，又無額役，運船調之他省。天寒水涸，糧不時至，宿河干以待，遇雨雪則米濕霉變，又患盜竊。孟球始以羨餘建倉。署布政使。

西藏用兵，調河南馬騾萬，凡騾馬三需一夫，剋期兩月。孟球止宿郊外，躬自檢閱，西路近陜諸郡遣吏往督之，盡除需索留難諸弊。凡五十四日，馬驢如數遣赴軍，而民不擾。擢按察使。蘭陽民硃復業附白蓮教，自稱明裔，煽惑數縣。孟球檄杞縣知縣寧君佐馳往捕治，盡獲其黨。上命尚書張廷樞往按，從孟球議，誅其與逆謀者，愚民被誘悉釋之。淅川營兵博，知縣崔錫執而罪之，兵譁，執南陽知府沈淵，眾辱之，總兵高成不能治。時巡撫張聖佐坐譴，孟球護巡撫，曰：「南陽地連襄、鄖，急則鋌而走險，事未可知。」密令附近諸縣嚴守御，諭：「止誅首惡，自首免罪。」得倡亂者七人誅之，不數日而事定。

康熙末，乞歸，不復出。乾隆初，卒，年八十。

論曰：官監司卓卓有名氏，即平進至督撫，易耳。如紫綬等皆早退，遂以監司終。紫綬崎嶇兵間，捍偏隅為民保障；州佐、士弘勤勤重民事；弘安贊治河；繻善斷獄；孟球能應變：使得為督撫，其績效當有大於是者。時方承平，仕得行其意，知止知足，必有說以自處矣。


\end{pinyinscope}