\article{列傳六十}

\begin{pinyinscope}
李率泰趙廷臣袁懋功徐旭齡郎廷佐弟廷相郎永清永清子廷極

佟鳳彩麻勒吉阿席熙瑪祜施維翰

李率泰，字壽疇，漢軍正藍旗人，永芳子。初名延齡，年十二，入侍太祖，賜今名。年十六，以宗室女妻之。弱冠，從太宗徵察哈爾、朝鮮及明錦州，又從貝勒阿巴泰征山東，並有功，洊擢梅勒額真。

順治元年，命以刑部參政兼任，率師駐防錦州。四月，從睿親王多爾袞入關，破李自成；又率兵徇山東、河南，斬自成將趙應元，降其眾萬人。二年，從豫親王多鐸破自成兵潼關。移師南征，克揚州，下江寧，分兵定蘇州、松江諸郡。江陰典史閻應元拒守，督兵攻破之。豫親王令駐防蘇州。會明將吳志葵、黃蜚等來犯，時城兵僅千餘，率泰使繞城張幟為援兵狀。志葵等斬關入，勁騎突起截擊，盡殲之。

三年，從端重親王博洛平浙江、福建，敘功，授世職二等阿達哈哈番兼拖沙喇哈番。五年，鄭彩犯福建漳、泉諸郡，詔率泰與靖南將軍陳泰協剿，斬獲甚眾。復長樂、連江二縣。彩走，復擒斬所署總督顧世臣等，遂克興化。寇攻福州十四月，圍始解。民食盡，江西盜郭天才自杉關長驅至福州，載米麥江上，誘民出就食。率泰師次建寧，檄守吏嚴備，乃夜焚洪山橋遁。巡按御史周世科虐刑婪賄，率泰疏劾，置諸法。六年，從征大同叛將姜瓖，下保德州，擒瓖黨牛化麟等。敘功，復加拖沙喇哈番。

初定官制，改參政為侍郎，率泰仍以刑部侍郎兼梅勒額真。八年，調吏部，拜弘文院大學士。條奏請懲貪酷官吏，給滿洲兵馬草料，酌量營造工程次第，上從之。未幾，與大學士陳泰坐誤增恩詔赦款，並罷任，降世職為拜他喇布勒哈番。九年，特進三等阿思哈尼哈番。

十年，用大學士洪承疇薦，授兩廣總督。時明桂王硃由榔居安隆，其將李定國擁兵廣西，土寇廖篤增等應之。十一年，率泰遣兵進剿，斬篤增於玉版巢。十二年，定國犯廣東，率泰禦之，敗其將高文貴。會靖南將軍珠瑪喇率禁旅至，合兵夾擊，大破之。復高、雷二郡。

十三年，加太子太保，調閩浙總督。率泰有方略，善用兵，與士卒同甘苦。時鄭成功據臺灣，數入寇。率泰疏請增設水師三千，造哨船百餘艘，招降海盜，散其羽翼。又言成功父芝龍不宜徙寧古塔，其地近海，恐乘間遁歸，為患滋大。世祖悉用其言。以破定國功，進世職一等。考滿，加少保。十五年，招撫成功將唐邦傑、林翀、葉祿等，降者數萬人。十五年，成功攻溫州，陷平陽、瑞安，率泰調江寧滿洲兵助剿，成功敗走。是年，詔分閩浙總督為二：以都統趙國祚督浙江，駐溫州；而以率泰專督福建，駐福州。未幾，成功據南安嶺窺福州，其黨陳斌既降復叛，率眾據羅星塔。率泰檄兵燔其巨艦千餘，成功遁。斌復降，奏誅之。十六年，坐事奪世職，任總督如故。

康熙元年，率泰以漳州為福建門戶，奏增設水師二千。尋與靖南王耿繼茂擊走定海小埕諸寇，復與提督馬得功平萬安所，擊走成功將楊宣。是年成功死，其子錦拒命如故，部下漸攜貳。於是率泰復招降其將林俊奇、陳輝、何義、魏明等三百餘人，兵二千有奇。統建寧、延平、邵武三路士卒剿內地山寇，獲其渠王鐵佛，斬之。既，錦率其將周全斌以五百餘人自梁山內犯，率泰遣總兵王進加、參將折光秋夾擊，大破之；復與靖南王耿繼茂統舟師搗廈門，取浯嶼、金門二島，錦宵遁。三年，降其將林國樑，進兵八尺門，降其將翁求多；夜半渡海拔銅山，斬級三千有奇，其將黃廷等率兵民三萬餘人來降，獲敵艦、軍械無算。錦僅以數十艘遁入臺灣。敘功，加秩正一品。

尋以病累疏乞休，詔輒慰留。五年，卒官。遺疏言：「海賊遠竄臺灣，奉旨撤兵，與民休息。第將眾兵繁，撤之驟，易致驚疑；遲，又恐貽患。今當安反側之心，後須防難制之勢。紅毛夾板船雖已回國，然往來頻仍，異時恐生釁。至數年以來，令沿海居民遷移內地，失其故業。宜略寬界限，俾獲耕漁，庶甦殘喘。」上聞，優詔褒恤，贈兵部尚書，復世職，謚忠襄。

趙廷臣，字君鄰，漢軍鑲黃旗人。順治二年，自貢生授江蘇山陽知縣，遷江寧同知，有政聲。坐催徵逾限，免。十年，大學士洪承疇經略湖廣，薦廷臣清幹，題授下湖南道副使，屢平冤獄。十三年，調督糧道。

十五年，從定貴州，遂擢授巡撫。甫至官，察民間疾苦，定賦蠲賑，懲貪橫，禁吏卒驛騷。疏言：「貴州古稱鬼方，自城市外，四顧皆苗。其貴陽以東，苗為夥，而銅苗、九股為悍；其次為革老，曰羊黃，曰八番子，曰土人，曰侗人，曰蠻人，曰冉家蠻，皆黔東苗屬也。自貴陽以西，羅羅為夥，而黑羅為悍；其次曰仲家，曰米家，曰蔡家，曰龍家，曰白羅，皆黔西苗屬也。專事鬥殺，馭之甚難。臣以為教化無不可施之地。請自後應襲土官年十三以上者，令入學習禮，由儒學起送承襲。其族屬子弟原入學讀書者，亦許其仕進，則儒教日興而悍俗漸變。土官私襲，支系不明，爭奪易起，釀成變亂，令歲終錄其世次籍上布政司達部。有爭襲者，按籍立辨，豫杜釁端。」並下部議行。

十六年，擢雲貴總督。土寇馮天裕陷湄潭，犯甕安，調兵擊卻之。疏請改馬乃、曹滴諸土司為流官。又言：「貴州曩被寇，改衛為府，改所為縣，法令紛更，民苦重役，今應復舊制。雲南田土荒蕪，當招民開墾。沖路州縣，請以順治十七年秋糧貸為春種資。」並下部議行。吳三桂貢象五，世祖命免送京，廷臣因乞概停邊貢，允之。十八年，以平土酋龍吉兆功，加兵部尚書。是年調浙江。敘云南墾荒勞，加太子少保。

康熙二年，疏言：「浙江逋賦不清，由徵解繁雜，請以一條鞭法令各州縣隨徵隨解，布政司察明註冊，至為簡易。」又疏言：「徵糧之法不一，茍能寓撫字於催科，即百姓受其福。急公好義，人情皆然。有司止以箠楚為能，民安得不重利借債，減價賣產？錢糧完，地方壞矣。茍能得廉有司，禁革火耗，天平不欺天，法馬不違法，又禁絕差擾，一酒一飯無不為民節省，民未有不交納恐後者。徵糧之能，在人不在法，然不得其人而循法行之，亦得半之道也。實徵冊籍立實在戶名，以杜詭卸；流水紅簿送本府印發，以防侵蝕；易知由單遍散窮山深谷，以絕橫索。臣於浙屬立法通行，催徵得法之吏，請敕部酌議，許題請獎勵。」又疏請移海島投誠官兵分插內地，杜其煽誘；定水師提鎮各營兵制，以備水戰。杭、嘉、湖三郡毗連太湖，易藏奸宄，請增造快號船，撥兵巡哨。詔並從之。時鄭成功死，廷臣招明魯王所署將軍阮美、都督鄭殷、侍郎蔡昌登等，皆率眾來降；惟張煌言散兵居定海山中，執而殺之。

四年，疏請崇節儉，維風俗。又言用人宜寬小眚，請敕部分別罣誤降革人員，量才錄用。又言民人鬻身旗下，宜令有司給與印契，並曉諭鄰里，後或逃歸，有容留者，乃可坐以窩逃。並議行。時錢滯不行，疏請令外省收銅開鑄，準寶泉、寶源兩局法式，去各省分鑄之名，以天下之錢供天下之用。上命復各省二十四監鑄錢。浙東初平，叛獄屢起，廷臣平情讞鞫，全活甚眾。時海濱尚多餘孽，聞廷臣寬大，多解甲來歸。六年，以病乞休，詔慰留之。八年，巡海自福建還，至奉化，病卒，謚清獻。

廷臣為政寬靜而善折獄。有瞽者入屠者室，攫其簝中錢，屠者逐之，則曰：「欺吾瞽，奪吾錢。」廷臣令投錢水中，見浮脂，以錢還屠者。有殺人獄已誣服，廷臣察傷格，曰：「傷寸而刃尺，必冤也！」更求之，得真殺人者。旱，山中人言魃見，入人家輒失財物。廷臣曰：「盜也！」令吏捕治之。

袁懋功，字九敘，順天香河人。順治二年進士，授禮科給事中。疏請慎簡學官，磨勘文體，釐定禮制。又以前明廢官援恩詔踵至，請敕吏部會都察院嚴覈才品。累擢戶部侍郎。十七年，世祖諭懋功才品敏練，授雲南巡撫。時雲南初定，懋功令降卒入籍歸農，墾無主之田。編保甲，以時稽察。奏減屯田糧額，請停派部員履勘田畝。撫雲南九載，政績大著。以父憂去。服除，起山東巡撫。康熙十年，濟南五十六州縣衛新墾地被淹，懋功疏請展限一年起科，部格不行，上特允之。調浙江，未行，卒，謚清獻。

徐旭齡，字元文，浙江錢塘人。順治十二年進士，除刑部主事，再遷禮部郎中。康熙六年，授雲南道御史。裁缺，改湖廣道。迭疏請汰額外衙役，核州縣贖鍰，降調官百姓保留敕督撫核實，皆下部議行。命偕御史席特納巡視兩淮鹽政，疏陳積弊，請嚴禁斤重不得逾額，部議如所請勒石。又疏請停止豫徵鹽課，部議不允。遷太常寺少卿，累擢左僉都御史，請裁軍興以後增設道員。二十二年，授山東巡撫。二十三年，遷工部侍郎。復出為漕運總督，疏請釐三害，籌三便，革隨漕增、裁運耗二項，及民間幫貼盤費腳價，各省給軍款項，改由州縣逕發運丁，行月糧改入現運項下撥給，並合並漕船幫次，皆下九卿議行。二十六年，卒，亦謚清獻。

郎廷佐，字一柱，漢軍鑲黃旗人，世籍廣寧。父熙載，明諸生。太祖克廣寧，熙載來歸，授防禦，以軍功予世職游擊。崇德元年卒，長子廷輔嗣。廷佐，其次子也。自官學生授內院筆帖式，擢國史院侍讀。順治三年，從肅親王豪格徇四川，平張獻忠。六年，從英親王阿濟格討叛將姜瓖。遷秘書院學士。

十一年，授江西巡撫。江西自明末洊遭兵亂，逋賦鉅萬。廷佐累疏請蠲緩蘇民困，詔允行。土寇洪國柱等掠饒州、廣信，遣兵剿平之。十二年，擢江南江西總督。江南逋賦至四百餘萬，廷佐覈賦籍，曰：「此非盡民困不能輸也，必有官吏侵蝕而詭稱民逋者。民困可矜，官吏弊不可不革。」乃籍之為三：曰官侵，曰吏蝕，曰民逋。責右布政使按籍督催，而令左布政使稽徵新賦，以除新舊牽混之弊。並疏請官吏徵賦未完者，令戴罪留任催徵，於是宿弊頓革。師行取估舶以濟，商民交困。廷佐疏請視江西例，發帑造船備用，上韙其言，命議行。

十六年，巡閱江海，因密疏言：「鄭成功屯聚海島，將犯江南。江南汛兵無多，水師舟楫未備，請調發鄰省勁兵防禦。」事格不行。未幾，成功陷鎮江，襲瓜洲，遂窺江寧，城守單弱。會梅勒額真噶楚哈、瑪爾賽自貴州旋師，廷佐與駐防總管喀喀木邀入城共禦敵，挫其前鋒，得舟二十餘。成功兵大至，戰艦蔽江，廷佐登埤固守。提督管效忠、總兵梁化鳳等水陸夾擊，焚敵艦五百餘，擒斬無算，成功遁入海。捷聞，詔嘉獎。十八年，分江南江西總督為二，以廷佐專督江南。康熙四年，復舊制，仍兼江西。七年，以疾解任。致仕大學士金之俊家居，得匿名書帖，詆其曾降李自成，之俊訴廷佐，令有司窮治。上聞，慮株連無辜，責之俊違例妄訴，廷佐俟病痊起用，鐫二秩。

十三年，耿精忠反，授廷佐福建總督。廷佐奏言：「臣孫為耿氏婿，臣與精忠有連。然誓不與賊俱生，原力疾前驅，殲除叛寇。」上嘉之，賜鞍馬、甲胄以寵其行。廷佐至浙江，從大將軍康親王傑書治軍，駐金華。疏陳精忠句結海寇，宜剿撫兼施。上曰：「海寇當撫，精忠當用剿，或用間。」廷佐頗有規畫，未及行，十五年，卒於軍，賜祭葬。江南、江西俱祀名宦。

弟廷相，字鈞衡。初授欽天監筆帖式。累官四川左布政使。四川屢經兵燹，廷相蒞任，百廢俱興，民不知擾。康熙八年，授河南巡撫。廷佐卒，上即擢廷相為福建總督。會精忠降，餘黨紀朝佐、張八等尚抗拒，廷相剿撫兼用，旬月悉平。鄭錦及山寇硃寅屢犯郡縣，遣兵分剿，屢卻之，擒斬甚眾。十七年，錦窺漳州，據玉州等寨，分擾石碼、江東橋。廷相請援，詔康親王督兵協剿。時寇勢甚張，上責廷相庸懦不能殄賊，命解任。二十七年，卒。

郎永清，字定庵。初授禮部筆帖式。出知山西渾源州，招民開墾，豁逋賦萬餘。姜瓖黨高山等竄伏山谷間為盜，永清簡丁壯，親率搜捕，多斬獲。事平，擢江西贛州知府，平反冤獄，居官有聲。師討李定國，議牧馬贛州，民譁言兵且入城，爭竄避。永清度城外地為牧場，區畫八旗駐營，具芻茭，兵不入城，贛民安堵。師還，徵民夫數千挽舟，灘水湍激，永清慮民夫無食且逃，以大艦載米尾其後，軍行無滯。民德之，為立像祠焉。

從子廷佐巡撫江西，永清例回避，調山西汾州。遷山東東昌道副使，轉湖廣下荊南道。李自成黨踞房、竹間，官軍分路會剿，餽餉俱取給鄖、襄，陸路挽運，議徵民夫數萬。永清疏水道，仿古轉搬法，安塘遞運，軍得無匱。累遷湖南布政使。衡、永、寶三郡苦食粵鹽，灘險道遠，商民交病。永清申請改食淮鹽，民便之。康熙十二年，調河南。師討吳三桂，議養馬南陽，永清請移牧湖廣。河南協濟湖廣軍米十萬石，申巡撫題請改於江南、江西採運。在官十二年，課最。二十五年，擢山東巡撫。未幾，卒官，祀湖南名宦。永清子廷極、廷棟。

廷極，字紫衡。初授江寧府同知，遷雲南順寧知府，有政聲。累擢江西巡撫。江西多山，州縣運糧盤兌，民間津貼夫船耗米五斗三升，載賦役全書，歲分給如法。戶部初議駁減，總督範承勛以請，得如故。至是戶部復議停給，並追前已給者，廷極累疏爭之。尋兼理兩江總督。五十一年，擢漕運總督。卒，謚溫勤。廷棟，字樸齋。官湖南按察使。

佟鳳彩，字高岡，漢軍正藍旗人，養性從孫也。初授國史院副理事官。外改順天香河知縣，內擢山西道御史，出視河東鹽政。順治七年，巡按湖南。八年，外轉湖廣武昌道參議，遷廣西右布政使。時師征雲南，道廣西，供億浩繁，鳳彩籌濟無匱。調江西左布政使。十七年，擢四川巡撫。四川經張獻忠亂，城邑殘破，勸官吏捐輸，修築成都府城，葺治學宮，濬都江大堰。以祖母憂去官。

康熙六年，起貴州巡撫。疏言：「驛站累民，而貴州尤苦。層山峻嶺，俗言『地無三里平』。行一站，馬則蹄瘤脊爛，夫則足破肩穿。應於重安江、楊老堡、黃絲鋪、盤江坡、江西坡、輭轎坡等六處增置腰站，設夫馬如額。」復言：「黔省田土多奇零，國初隸版圖，州縣衛所等官不諳賦役，任意牒報。戶部以明季賦役全書發黔訂正，原報多者不復更改，少者照數增添。臣蒞任，酌定繇單規式，飭所司填給花戶，以杜私派。嗣各屬造報，此多彼縮，不能照則填給。且田地名色甚多，錢糧輕重不一。現飭所司清釐，更正賦役全書，以垂永久。」詔並允行。丁母憂。

十一年，起河南巡撫。彰德舊有萬金渠，康熙七、八年水患三至，鳳彩奏請修濬，以弭民害。尋疏言：「豫省歲修黃河，用夫多或至萬餘，俱按畝起派，雇直年需三四十萬，小民重困。請改為官雇，按通省地畝等則派銀，刊明繇單。若遇意外大工，再具題請旨。」上以派銀雇夫仍屬累民，命並免之。十二年，鳳彩疏言：「均平里甲，直省通行。河南雖有里甲之名，其實多者每里或五六百頃，少者止一二百頃，或寥寥數頃。有司止知照例編差，里小田少，難以承役，愈增苦累。今飭州縣按徵糧地畝冊，如一州縣有地一千頃，原分為十里者，每里均分一百頃；一里之中各分十甲，每甲均分十頃。遇有差徭，按里甲分當，則豪強無計規避，貧弱不致偏枯。」又言：「豫省民間栽柳供河工採辦，歲需百餘萬束。自康熙七年以後，協濟江南河工已二百七十餘萬束。去歲陽武險工，無柳可用，將民間桃、李、梨、杏盡行斫伐，方事堵御。是修防本省河工尚屬不敷，實難協濟外省。且黃河渡船裝柳止二三百束，至無船之地，官吏束手，若非亟圖變通，必至誤運。向例本省河工運柳，每束給銀五分，今遠運江南千里之外，止給銀四分五釐，民安得不賠累？乞敕河臣於江南雇船到豫，使民止備柳束輓運江幹。嗣後就江南鄰近無河患處，酌派協濟。留河南有餘不盡之柳，以備本省河患，庶百姓稍得蘇息，大工不致遲誤。」疏入，並下九卿科道議行。河南民稱均里甲、蠲夫柳為利民二大疏。

吳三桂反，河南當通衢，鳳彩悉心調度，民不知擾。十三年，以疾乞休，許之，士民赴闕籥留。左都御史姚文然疏言，鳳彩撫豫數載，民所愛戴，宜令力疾視事，命仍留任。十六年，卒官，謚勤僖。河南、四川、貴州並祀名宦。

麻勒吉，瓜爾佳氏，滿洲正黃旗人。先世居蘇完，有達邦阿者，當太祖時來歸，麻勒吉其曾孫也。順治九年，滿、漢分榜，麻勒吉以繙譯舉人舉會試第一，殿試一甲第一，授修撰，世祖器之。十年，諭麻勒吉兼通滿、漢文，氣度老成，擢弘文院侍講學士。十一年，擢學士，充日講官，教習庶吉士，編纂太祖、太宗聖訓副總裁，經筵講官。

明將孫可望詣經略洪承疇軍降，封義王，命麻勒吉為使，學士胡兆龍、奇徹伯副之，齎敕印授之，即偕詣京師。麻勒吉初與直隸總督張玄錫同官學士，使還，玄錫迎於順德，麻勒吉訶辱之，玄錫憤，自剄不殊。巡撫董天機以玄錫手書遺疏上聞，上遣學士折庫納、侍郎霍達往按。玄錫復疏言：「麻勒吉於迎候時面斥失儀，又責以前此南行不出迎，且云：『在南方洪經略日有饋遺，何等盡禮！』奇徹伯又索臣騾駝。臣因賄賂干禁，不與。」上責麻勒吉等逼迫大臣，任意妄行，下九卿會勘。玄錫，直隸清苑人，明庶吉士。順治初授原官，自檢討累遷至學士。上稱其勤敏，擢宣大總督，移督直隸、河南、山東。至是，以聽勘詣京師，居僧寺，自縊。九卿議麻勒吉等當奪官籍沒，上寬之，削加級、奪誥敕而已。

十六年，以雲南初定，發帑金三十萬，命麻勒吉偕尚書伊圖、左都御史能圖往賑，並按大將軍貝勒尚善縱兵擾民狀，麻勒吉為奏辨。尋安親王岳樂覆勘，尚善兵入永昌掠民婦事實，麻勒吉坐徇庇，奪官。十八年，命以原銜入直。上大漸，召麻勒吉與學士王熙撰擬遺詔，付內廷侍衛賈卜嘉進奏。上命麻勒吉懷詔草，俟上更衣畢，與賈卜嘉奏知皇太后，宣示諸王貝勒。是夕上崩，麻勒吉遵旨將事。旋授秘書院學士。

康熙五年，擢刑部侍郎。七年，授江南江西總督。時蘇州、松江頻遭水患，布政使慕天顏議濬吳淞江、劉河口，麻勒吉因與巡撫瑪祜疏請以各府漕折銀十四萬充工費。淮、揚被水坍沒田地，請永免歲賦。詔並允行。鎮江駐防兵訐將軍李顯貴、知府劉元輔侵冒錢糧，遣學士折爾肯等往按得實，麻勒吉坐不先舉發，並械系至京聽勘。給事中姚文然疏言麻勒吉罪狀未定，宜寬鎖系，上然之。尋命復任。十二年，大計，左遷兵部督捕理事官。

吳三桂反，定南王孔有德壻孫延齡及提督馬雄以廣西叛應之。十六年，命赴簡親王喇布軍，招撫延齡。比至桂林，延齡已為三桂所殺，其部將劉彥明等率眾降。十八年，詔麻勒吉赴廣西護諸軍，時雄已死，其子承廕降，授招義將軍，封伯爵。已，部兵以餉匱譁，麻勒吉上言：「承廕與黃明、葉秉忠皆賊帥歸誠，今承廕授高爵，而明、秉忠未授官，故陰嗾兵士為變。秉忠年老無異志，惟明強悍，為柳州官兵所懾服，若不調用他所，終恐為害。」乃授明總兵官。明復叛，詔麻勒吉與偏沅巡撫韓世琦會剿，尋報為苗人所殺。十九年，巡撫傅弘烈剿賊至柳州，承廕復叛，弘烈遇害，命麻勒吉兼攝巡撫事。時柳州再變，民多逃竄，田荒賦淆，麻勒吉招撫流亡，令歸故業，葺學宮，振興文教，頗著治績。二十一年，撤故定南王所部，分隸八旗漢軍，麻勒吉率以還京。

二十三年，授步軍統領。二十八年，卒。三十七年，兵部奏黃明為貴州參將上官斌等所擒，麻勒吉追坐妄報。奪官。江南民為麻勒吉立碑雨花臺紀績，祀名宦。

阿席熙，瓜爾佳氏，滿洲鑲紅旗人。自兵部筆帖式四遷光祿寺卿。考滿，輔政大臣鼇拜等令解任，隨旗行走，復坐事奪官。聖祖親政，鑒其無罪，命以郎中用。七年，超擢陜西布政使。舉卓異，擢巡撫。康熙十二年，遷江南江西總督。耿精忠叛，窺江西，阿席熙發兵赴剿，並檄援浙江。未幾，精忠陷廣信、建昌、饒州，參將陳九傑等應之。阿席熙遣兵防徽州，賊陷績溪、婺源，擾及徽州，迭克之。簡親王喇布率師至江寧，以阿席熙參贊軍務。十七年，疏報江南清出隱漏田地一萬四千餘頃、山八百餘里，加兵部尚書。尋坐瞻徇巡撫慕天顏奏銷浮冒，罷任。卒。阿席熙居官廉潔，江南士民德之，祀名宦。

瑪祜，哲柏氏，滿洲鑲紅旗人。順治九年繙譯進士。授佐領，兼刑部員外郎。遷欽天監監正。康熙八年，江寧巡撫缺，命議政大臣等會推滿洲郎中以上、學士以下通漢文有才能者備擢用，舉奏皆不當上意，特以命瑪祜。九年夏，淮安、揚州二府久雨，田廬多淹，詔發帑賑濟。瑪祜疏請蠲免桃源等縣積欠賦銀，及六、七兩年未完漕米，部議漕米無蠲免例，上特允其請，並蠲減蘇、松、常三府被災歲賦。

十年，疏言：「蘇、松二府額賦最重，由明洪武初以張士誠竊據其地，遷怒於民，取豪戶收租籍，付有司定賦額，較宋多七倍、元多三倍，是以民力困竭，積逋遂多。自康熙元年至八年，民欠二百餘萬，催徵稍急，逃亡接踵，舊欠仍懸，新逋復積。請敕部覈減二府浮糧，以期歲賦清完。」疏下部議，以科則久定，報寢。時布政使慕天顏請濬吳淞江、劉河，瑪祜與總督麻勒吉請以漕折十四萬充費。給事中柯聳疏言，東南水利宜乘此興工，盡疏各支河。下瑪祜覆勘。瑪祜言各州縣支河皆已疏通，吳江縣長橋乃太湖洩水耍道，應令開濬。未幾，以京口將軍李顯貴等侵餉事覺，坐不先舉發，罣吏議，當左遷，命留任。十二年，黃、淮水漲，清水潭石堤決，高郵等十八州縣衛所被災，瑪祜奏請發帑賑濟。十五年，霪雨久不霽，以憂卒。遺疏極陳水災民困，無一語及私。詔褒惜，謚清恪。

施維翰，字及甫，江南華亭人。順治九年進士，授江西臨江推官，清漕弊，善折獄，奸頑斂跡。巡撫郎廷佐奏其治行，舉卓異，內擢兵部主事。改山東道御史，疏言：「察吏首重懲貪，尤宜先嚴大吏。各督撫按露章彈劾，宜及監司，勿僅以州縣塞責。」又言；「糾舉之法，密於文，疏於武。鎮帥擁重兵，有庸碌衰憊、緩急難恃者，有縱恣婪贓、肆虐軍民者，督撫按徇隱弗糾，事發同罪。」詔並議行。十七年，出按陜西。聖祖即位，裁巡按，維翰乞假歸。

康熙三年，復授江南道御史，疏言：「直省錢糧，每委府佐協徵，所至鋪設供給，不免擾民。甚或縱容胥役，橫肆誅求。請概行禁止，以專責成、杜擾害。」下部飭禁。巡鹽河東，徵課如額。八年，疏劾偏沅巡撫周召南徇庇貪吏。十一年，疏劾福建總督劉斗徇情題建故靖南王耿繼茂祠。召南、斗並坐譴。十二年，內升，以四品服俸仍留御史任。疏言：「設登聞鼓，原以伸士民冤抑，故使科道共與其事。然每收訴狀，必待科道六十餘員集議，輒致稽延。請用滿、漢科道各一員司之，半年更易。」從之。

遷鴻臚寺少卿，累遷左副都御史。浙江巡撫陳秉直薦舉學道陳汝璞，為左都御史魏象樞所劾，秉直應降調，以加級抵銷。維翰言：「秉直與汝璞見聞最近，乃徇情妄舉，非尋常詿誤可比。請敕部定議，凡保舉非人坐降調者，不許抵銷。」上然之，因著為列。給事中李宗孔繼劾秉直，坐左遷。

十八年，授山東巡撫。會歲祲，民多流亡，維翰疏請賑恤，並截留漕米五萬石發濟南倉存貯，散給饑民。又疏言：「青、萊等府距臨清倉遠，辦解甚艱。請永行改折，以息轉輸。」民大悅服。二十一年，代李之芳為浙江總督。之芳按治軍士鼓譟，系累二百餘人。維翰至，即日定讞，多平反。二十二年冬，調福建，未上官，二十三年春，卒，謚清惠。

論曰：李率泰鎮福建，御鄭成功父子，趙廷臣督浙江，執張煌言，有功於戡定。郎廷佐釐逋賦。佟鳳彩均里甲、蠲夫柳，為民袪害。麻勒吉初奉使迫張玄錫至死，聖祖諭斥其縱恣。然於江南有惠政，阿席熙、瑪祜清望尤過之。施維翰在臺敢言，出持疆節，措置得大體。皆康熙初賢大吏也。愷悌君子，屏籓王國，厥績懋矣！


\end{pinyinscope}