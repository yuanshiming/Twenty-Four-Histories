\article{列傳一百六十八}

\begin{pinyinscope}
帥承瀛孫遠燡弟承瀚左輔姚祖同程含章康紹鏞

硃桂楨陳鑾吳其濬張澧中張日晸

帥承瀛，字仙舟，湖北黃梅人。嘉慶元年一甲三名進士，授編修，累遷國子監祭酒。先後督廣西、山東學政，歷太僕寺卿、通政使、副都御史，署倉場侍郎。授禮部侍郎，調工部、吏部。丁母憂，服闋，補原官，調刑部。論劾郎中寶齡婪賄狀，仁宗以承瀛到官浹月，釐剔宿弊，予議敘。奉命按山西雁平道福海、陜甘總督先福，罷之。又按山東徐文誥冤獄，得平反，劾承審官吏，降黜有差。

十五年，授浙江巡撫。浙鹽疲敝，議裁浙江鹽政，歸巡撫兼理，詔責承瀛整頓，疏言：「浙江運庫尚無虧挪，惟多移墊。擬以報存餘價追補，須足額後撥解。至收支數目，務劃清綱款，即有急務，不再以內款墊支。每年加價，應許停輸。向例灑帶鹽引，豫占年額，愈積愈多，請並停止，以紓商力。」又酌改章程十事：定鹽務官制，裁鹽政養廉，革掣規供應，灶課由場徵解，銷引先正後餘，引目通融行銷，收支力杜弊混，梟私商私並禁，掣驗改復兩季，甲商酌裁節費，下部議行。浙鹺自此漸有起色。寧波、溫、臺諸府濱海，土盜出沒，令兵船巡緝以遏其外，嚴詗口岸以防其內，洋面漸安。

兩江總督孫玉庭上八折收漕之議，廷臣多言其不可，下疆臣覆議。承瀛疏言：「漕弊始由州縣浮收，以致幫丁需索，而幫丁沿途用費亦因以漸增。迨幫丁用費愈大，需索愈多，州縣迫於幫費，有難循舊例徵收之勢，其究耗費歸之小民。由此包戶侵漁，刁衿挾制，積弊至不可回。八折之議，原以去其太甚，補救目前。無如因弊立法，而弊即因法以生。誠有如廷臣所議，惟嚴禁官役需索，沿途之規費除，即幫丁之用費省，而州縣浮收勒折之弊，亦力絕其萌，庶愛民恤丁兩有裨益。」疏上，前議遂寢。清釐倉庫虧缺，奏請先就現任各官次第彌補；又以浙西頻遭水患，應與江蘇合力疏濬，察勘形勢，偕孫玉庭等疏陳兩省水道原委，實共一流，請專任大員綜攬全局：詔韙之。尋去官。後陶澍至江蘇，乃先治吳淞江焉。

承瀛治浙數年，以廉勤著。陸名揚者，歸安鄉民，以抗浮收得一鄉心，久為官吏所嫉，請兵掩捕，鄉民集眾抗拒，而名揚逸。巡撫陳若霖遽以入告，遣兵往治，久之名揚始就獲。承瀛初至浙，誅名揚，後乃知由於官吏之釀變，深悔之。道光四年，丁父艱，服闋，至京，以目疾久不愈，乃乞歸。二十一年，卒於家。優詔軫惜，依總督例加恤，賜其孫遠燡舉人，尋祀浙江名宦祠。

遠燡，成道光二十七年進士，官編修。咸豐初，上書言軍事。納貲為道員，奏留江西勸辦捐輸。七年，總兵李定為粵匪困於東鄉，遠燡募勇往援。戰歿，予騎都尉世職，建專祠，謚文毅。

承瀛弟承瀚，嘉慶十年進士，由翰林院檢討歷官至副都御史，方正負時譽，名亞於承瀛。歿，祀鄉賢。

左輔，字仲甫，江蘇陽湖人。乾隆五十八年進士，授安徽南陵知縣，調霍丘。勤政愛民，坐催科不力免官，嘉慶四年，復之，補合肥，復以緝私役為鹽販毆斃獄坐奪職。尋初彭齡為安徽巡撫，薦輔人才可用，仁宗亦素知輔循名，能得民心，送部引見，復職，仍發安徽，補懷寧，遷泗州直隸州知州。河決，州境被災，輔躬親賑撫，民無失所。總督百齡疏保潔己奉公，政聲為一時最，以應升升用，擢潁州知府。十八年，盱眙民孫國柱誣周永泰謀逆，疆吏以聞。詔那彥成俟滑縣匪平，移師會剿，檄輔先率兵往。輔力言泗州屬縣無邪教，單騎往按之，得國柱誣告狀，大獄以息。尋捕誅阜陽教匪李珠、王三保等，予議敘。擢廣東雷瓊道，遷浙江按察使、湖南布政使。二十五年，就擢巡撫。

苗疆稅重，又苦官役苛擾，侍郎張映漢陳其弊，命輔偕總督陳若霖察治。奏減租穀二萬餘石，籌款買補倉儲六萬餘石，免民、苗積逋租穀七萬餘石。復挑補兵勇，裁撤委員，禁差役不得入苗寨，聽苗食川鹽，民、苗便之。長沙妙高★有宋儒張栻城南書院舊址，康熙中移建城內，已圮，規復重建，課通省士子，疏請御書扁額，以示嘉惠士林，詔嘉許焉。

輔官安徽最久，時稱循吏，晚被拔擢，數年中至封圻，年已老。道光三年，召來京，原品休致。十三年，卒於家。

姚祖同，字亮甫，浙江錢塘人。乾隆四十九年，南巡，召試，賜舉人，授內閣中書，充軍機章京，累遷兵部郎中。以纂輯剿平教匪方略，擢四五品京堂，補鴻臚寺少卿。歷通政司參議、內閣侍讀學士、鴻臚寺卿。二十年，出為河南布政使。請限制河工提款，清釐州縣交代，庫儲頓充。

二十一年，調山西，又調直隸。嚴查虧空，令州縣自報虧數，凡新任不得私受前任舊虧，其新虧者，勒停升補。倉穀自經饑祲，兼軍需支領，蕩然無餘。祖同飭各屬糴補數十萬石。雄縣、安州、高陽諸縣水道淤阻，連年漫溢，並遴員治理，相機疏濬。二十二年，畿輔旱災，重者二十有九州縣。先令停徵，截漕備賑；★歷災區，劾屬吏辦賑不實者；發米賈囤積數十萬石，責令平糶，民賴以濟。二十三年，仁宗東巡，灤河漲溢，祖同督造橋工成，賜花翎。面諭曰：「是非為橋工，因汝能實心辦事耳。」

二十四年，擢安徽巡撫。會河南大水，灌入渦河，下游諸縣被災，祖同乘小舟巡視賑恤。二十五年，調河南。時儀封大工未竣，黃、沁並漲，漫及馬營工壩尾，祖同相機堵御。疏陳政務雖多，河工為重；學習河務，以履勘為先。宣宗初即位，命祖同每屆旬以大工進占丈尺奏聞。及冬，口門漸狹，而大河冰堅，祖同親乘小舟督工鑿冰，歲杪大工始告蕆。道光元年，祖同疏陳河南情形，略曰：「河工之敝壞顯而易見，民生之凋瘵隱而難治。河工加價，自常賦三百六十餘萬外，逾額攤徵。衡工未已，睢工繼之；睢工未已，馬工、儀工又相繼接徵。此外復有各處堤工隨時攤徵之款，民力其何以堪？請概停緩三年，以紓積困。」從之。開封護城大堤，河溢時半圮，請繕完以資保障。

二年，河督嚴烺奏請馬營壩工拋護碎石，已奉俞允，復命祖同籌度。祖同言時當大堤放淤，遏其奔沖，既非順水之性，伏秋盛漲，壩西水勢加高，上游堤墊愈險，則河北可虞，且慮攔沁轉致攔黃，於實事為未便。乃下烺覆議，卒如祖同言。初，儀工經費，自祖同嚴覈弊竇，省帑金甚鉅。迨工員報銷，截長補短，蘄合成例，言官以浮冒入奏。是年，命左都御史玉麟、王鼎按之，事得白，而以八子錢五萬六千餘緡責祖同償補。八子錢者，工員以雜用不敷，議以銀易錢，銀一兩加扣八十文，祖同置弗問，卒以罣議，降補太常寺少卿。

五年，授陜西按察使。請建流芳祠以祀關中士女之死節義者。六年，詔來京另候簡用。七年，授廣東按察使。尋偕尚書陳若霖赴湖北察勘京山王家營堤工。未幾，召授通政司副使，累遷左副都御史。十八年，以年老重聽，原品休致。二十二年，卒。

程含章，雲南景東人。其先佐官吏捕殺土寇，懼禍，改姓羅。乾隆五十七年舉人。嘉慶初，大挑知縣，分廣東，署封川。坐回護前令諱盜，革職，投效海疆，屢殲獲劇盜，擢知州，署雷州府同知，率鄉勇破海盜烏石大，遷南雄直隸州；又坐失察屬縣虧空，革職，尋復官。以勘丈南雄州屬田畝，總督蔣攸銛疏薦，擢知府，補惠州。歷山東兗沂曹道、按察使、河南布政使。道光二年，疏言：「欲治河南，必以治河為先務。正本清源之道，在河員大法小廉，實心修築，加意堤防，自能久安長治。」宣宗韙其言，命每屆汛期，赴工稽查工料及工員才否。擢廣東巡撫，入覲，面奏請復姓，許之。調山東，又調江西。修築德化諸縣被水圩堤，設義倉，行平糶。

四年，召署工部侍郎，治直隸水利，上疏略曰：「雍正、乾隆間四次興大工，皆歷數年蕆事，費帑數百萬，自此畿內無水患者數十年。迨嘉慶六年後，河道漸淤。道光二三兩年淫雨，被水者多至百餘州縣。治水如治病，必先明病之源流，急則治標，緩則治本。循古人經驗之良方，參今時變遷之證候，然後疾可得而治也。天津為眾水出海孔道，諸減河皆所以洩水入海。東澱★環數百里，大清、子牙、永定、南運、北運五大川流貫其中。西澱容納順天、保定、河間三府二十餘河之水，南北兩泊容納正定、順德、廣平三十餘河之水，各有河道為傳送之區。今則消洩之尾閭無不阻塞，停蓄之腹部無不淺溢，流貫之腸無不壅滯，收納之脾胃無不平淺，傳送之機軸無不淤積，吐納之咽喉無不填閼，疏通之血脈無不凝滯，加以堤墊、閘壩、橋梁無不殘缺，霪潦一至，輒虞泛溢。此畿輔水道受病之情形也。伏思直隸河渠澱泊，前代不聞大患。自康熙三十九年以後，乃恆苦水潦，則永定、子牙二濁河築堤之所致耳。孫嘉淦有言，永定、子牙向皆無是，泥塗得流行田間，而水不淤澱。自永定築堤束水，而勝芳、三角澱皆淤；自子牙築堤束水，而臺頭等澱亦淤。澱口既淤，河身日高，則田水入河之道阻，於是澱病而全局皆病。即永定一河，亦已不勝其弊，總因濁水入澱，溜散泥沉，以致斯疾。此又畿輔水道致病之根原也。永定河自築堤以來，於今百有餘年。河身高出平地一丈有餘，既不能挑之使平，又不能廢堤不用，明知痼疾所在，無術可治。亦惟見病治病，多開閘壩以分其勢，高築堤墊以御其沖，使不致潰決為害而已。至通省全局工段繁多，自不能同時並舉。惟有用治標之法，先將各河澱挑挖寬深，取出之土即以築堤，使窪水悉得下注，然後廓清中部。俟大端就理，乃用治本之策，諸州縣支港溝渠，逐一疏通，俾民間灌溉有資，旱潦有備，三五年後，元氣漸復。此又辦理之先後次第也。造端宏大，倍於乾隆時，與其緩辦費多，不如速辦費少，計非一二百萬所能成事。請飭部寬籌經費，庶不致有始無終。」又疏陳應修各工，略謂：「治水在一『導』字。欲治上游，先治下游；欲治旁流，先治中流。挑賈家口以洩永定、子牙、北運、大清四河之水。挑西堤頭引河以洩塌水澱之水，挑邢家坨以洩七里海之水。另開北岸一河以分罾口之勢，修復減河以宣白、榆之源；挑濬三河頭水道，添建草壩，為東澱之扼要；挑濬馬道河、趙北口水道，為西澱之扼要。十二連橋橫亙澱中，亟應興修以利往來。修復增河，分白溝上游之勢，修復窯河，分白溝下游之勢，則水得就下之性，支派旁流，乃可次第導引。」疏上，並被嘉納。實授工部侍郎。尋調倉場侍郎。

五年，授浙江巡撫。六年，以病辭職，上以含章精力未衰，不許，調山東。七年，因浙江巡撫劉彬士治鹽操切，密疏劾其不職，命總督孫爾準按治不實，詔斥含章聽不根之言，無端入告，解職嚴議。彬士亦劾含章提用商綱銀，額外濫支，漏追餘款等事。含章疏辨，命總督琦善、學政硃士彥按之。詔以提用綱銀，歸還捐墊，僅屬見小，而先發妄奏之咎重，念其居官尚好，降補刑部員外郎。八年，授福建布政使，以病乞歸。十二年，卒。

康紹鏞，字蘭皋，山西興縣人，江西廣信知府基淵子。嘉慶四年進士，授兵部主事，充軍機章京。累遷郎中，擢鴻臚寺少卿。十八年，滑縣教匪起，紹鏞隨扈，以畿輔、山東、河南地形險易，將帥賢否，各鎮兵籍，列冊進御，受仁宗知。會有大名民人司敬武等十餘人傭工熱河、錦州，聞畿南寇起，馳歸，過山海關，關吏執之，誣其預聞逆謀，命紹鏞偕內閣學士文孚往鞫，白其誣，釋之。劾副都統以下，論如律。歷通政司參議、大理寺少卿。

十九年，出為安徽布政使。值大水，被災者四十餘州縣，倉穀缺乏，庫儲不給，勸紳商輸貲各恤其鄉，與官賑並舉，災民賴之。二十三年，就擢巡撫。宿州、靈壁以睢河堤堰崩圮，比年患水，紹鏞親往相視，奏請修復；又築無為州黃絲灘臨江堤千二百餘丈。先後捕獲鳳、潁等府土匪五十餘人，置諸法。二十四年，調廣東巡撫。

道光元年，詔各直省清查陋規雜稅，紹鏞疏陳，略曰：「廣東州縣所資辦公，專在兵米折價。因產穀少，民間皆原折納，相沿已久。在馴謹良民，向依舊規完納，而刁生劣監，不能無抗欠。有於正數之內絲毫無餘者，更有於正賦之內收不足數者，州縣往往以贏補絀，自行償補。今若定為折收額數，則所浮之價，悉為應輸之額，其掛欠代償，恐較前益甚。況貪官污吏，視所加者為分內應得之數，以所未加者為設法巧取之數。雍正時將地丁火耗酌給養廉，議者謂正賦之外又加正賦，將來恐耗羨之外又加耗羨。八九十年以來，錢糧火耗，視昔有加，不出前人所慮。兵米折價，與之事實相近。即能明察暗訪，堅持於數年之間，斷難遠慮周防，遙制於數十年之後。至雜稅及舟車、行戶、鹽當、規禮等款，名目不一，或此有而彼無，或此多而彼寡，願者減其數以求悅，黠者浮其數以取贏。究之浮者即浮，數已定而難改；減者非減，事甫過而仍加。此時毫發未盡之遺，即將來積重難返之漸。其中更有強狡之徒，向不完納平餘，致饋規禮。今以案經奏定，在有司視為當然，在小民視為非舊，兩相脅制，互為告訐，既不能指為官吏分外婪索，予以糾彈；又不能因民間不繳陋規，懲以官法：寬嚴兩窮。是雜稅諸項之難於清釐，較兵米折價尤甚。且各項所入，既名陋規，逐款臚列，上瀆聖聽，於國家體制，亦殊未協。事有窒礙，不敢不據實密陳。」疏入，與兩江總督孫玉庭所議同，其事遂寢。

二年，召署禮部侍郎。丁母憂歸，服闋，授廣西巡撫。禁土司科派擾累，懲土民刁訟者，緝治逸匪，邊境稍安。五年，調湖南，編查洞庭湖漁船，以軍法部伍之，盜無所容。澧州諸湖，上承涔水，下洩洞庭，兩岸悉垸田，地低下，水曳水不暢，檄道府率屬履勘疏濬，得可耕田萬四千餘畝，奏蠲淤田賦萬一千餘畝，從之。九年，入覲，面陳苗疆設立苗弁額數過多，倚勢虐使苗人，易激事端，請酌其可並省者，缺出不補，總督意不合，格不行。十年，召授光祿寺卿。尋值京察，以在湖南任內廢弛，降四品頂戴，休致。十四年，卒。

硃桂楨，字幹臣，江蘇上元人。嘉慶四年進士，授吏部主事。累擢郎中，遷御史。二十一年，出為貴州鎮遠知府。鎮遠民、苗雜居，無紡績之利，募工教織，於是始有苗布。大旱，民饑，急發庫藏平糶施粥，郡無殍人。事畢，自請擅動庫帑之罪，民感其惠。次年，感稔，爭醵金還庫。黃平州有盜，或告變，單騎臨之，呼眾縛為首者出，不戮一人，戍五人而已。興義苗閧，大吏已勒兵，桂楨曰：「此苗忿民欺，保不為變。」使人開諭，果服。在任三年，治行稱最，擢陜西潼商道。歷浙江按察使，甘肅、山東布政使。

道光三年，擢山西巡撫。丁父憂，服闋，署禮部侍郎。授倉場侍郎，嚴治花戶侵漁。初行海運，奏定漕糧到天津起卸撥運收貯章程，清覈於到壩之先，慎重於入倉之後，著為令。九年，遷漕運總督。疏言：「漕政之艱困，由於旗丁疲累，而水手多系無業游民，性成強悍，無以恤其力而服其心，寬猛皆無當，欲其不滋事甚難。惟密詗於未然，而重繩其既往。請責成督運官弁，遇有滋事者，立時拿辦者免議；日久無獲者重處。」時漕弊已深，桂楨力加整頓，必究弊源，不為苛刻，群情翕服。

十一年，調廣東巡撫，卻洋行陋規，遇事執法，外商獨嚴憚之。每月勾捕，不動聲色，臨事集官弁，曰往某所，閭里不擾，莠民斂跡。以儉素率屬，一日微服勘災歸，至西關，見千總輿從甚盛，叱止之，千總叩頭請罪乃已。惠、潮兩郡多械斗，數興大獄，痛繩以法，稍戢。創議諸郡山場荒地，援雷、瓊例，給照聽民墾種。設鄉約義塾，教養兼施，以弭匪僻。誡僚屬慎刑獄，治民以無冤濫始，每屆秋讞，多所平反。十三年，以病乞歸，宣宗時時詢其病狀，冀其出。二十年，卒，詔嘉「居官清正，勤政愛民」，依總督例優恤，賜其子鎮舉人，謚莊恪，祀鎮遠名宦祠。

陳鑾，字芝楣，湖北江夏人。嘉慶二十五年一甲三名進士，授編修。道光五年，出為江蘇松江知府。創行海運，鑾駐上海，多所贊助。署江寧，值下河諸縣水災，流民劫掠，預設防禁。設賑廠郊外，議宜散不宜聚，分各縣留養，大縣二千人，小縣千人，賑畢資遣，竟事無譁。調蘇州，歷蘇松太道、江西糧道、蘇松糧道、廣東鹽運使、浙江按察使，署布政使。水災治賑，親勘災湖州，諏訪土人，知湖高於田，漊港宣洩不暢，規建堤防，修築垸岸，以保田疇。十二年，遷江西布政使，調江蘇，護理巡撫。

鑾自為諸生時，兩江總督百齡闢佐幕，歷官江蘇最久，周知利病。會陶澍、林則徐先後為督撫，百廢俱舉，凡治漕，治運，濬吳淞江、劉河、白茆河，修寶山、華亭海塘，鑾並在事，澍、則徐皆倚如左右手。十六年，擢江西巡撫。明年，復調江蘇。十九年，陶澍以病解職，代署兩江總督。方嚴煙禁，籌海防，甚被倚畀。疏言：「自嘉慶以來，鄉曲細民多受邪教誘脅，為風俗人心之害，由於正教不明。請敕儒臣闡明聖諭廣訓，黜異端之旨，撰為韻言，布之鄉塾，俾士民童年誦習，以收潛移默化之效。」特詔允之。是年冬，卒於官，贈太子少保，依尚書例優恤。賜其子慶涵舉人，慶滋，光緒中官至江西按察使。

吳其濬，字瀹齋，河南固始人。父烜，兄其彥，並由翰林官至侍郎，屢司文柄。其濬初以舉人納貲為內閣中書。嘉慶二十二年，成一甲一名進士，授修撰。二十四年，典試廣東，其彥亦督順天學政，詞林稱盛事。道光初，直南書房，督湖北學政，歷洗馬、鴻臚寺卿、通政司副使，超遷內閣學士。十八年，擢兵部侍郎，督江西學政，調戶部。二十年，偕侍郎麟魁赴湖北按事，總督周天爵嫉惡嚴，用候補知縣楚鏞充督署讞員，制非刑逼供，囚多死，為言官論劾，大冶知縣孔廣義列狀訐之，訊鞫皆實，復得楚鏞榷鹽稅貪酷，及天爵子光岳援引外委韓云邦為巡捕事，天爵論褫職戍伊犁，革光嶽舉人，鏞荷校，期滿發烏魯木齊充苦役，巡撫伍長華以下降黜有差。命其濬署湖廣總督，尋授湖南巡撫。

二十二年，崇陽逆匪鍾人傑作亂，進窺巴陵，其濬偕署提督臺湧赴岳州防剿，檄鎮筸兵分布臨湘、平江諸隘，其濬移駐湘陰，賊襲平江，擊卻之。及人傑就擒，餘黨竄湖南者以次捕誅，被優敘。部議裁冗兵，其濬疏言：「湖南地逼苗疆，人情易擾。裁者無多，徒生驕卒之疑，而啟苗、瑤之伺。」總督裕泰尋定議苗疆近地並仍舊額。二十三年，調浙江，未行，武岡匪徒聚眾阻米出境，戕知州，捕治如律。奏請於洪崖洞設巡卡，編保甲，以靖禍萌。尋調雲南巡撫，署云貴總督。二十五年，調福建，又調山西，兼管鹽政。奏裁公費一萬兩，嚴捕煙販，時稱其清勤。二十六年，乞病歸。尋卒，贈太子太保，照例賜恤。尋復以其濬在山西裁革鹽規，潔己奉公。特加恩子孫以彰清節：子元禧主簿，崇恩知縣，榮禧通判，皆即選；又賜其子承恩、洪恩及孫樽讓舉人。

張澧中，字蘭沚，陜西潼關人。嘉慶二十二年進士，授刑部主事，充提牢，累遷郎中。執法明允，數從大臣讞獄黑龍江、奉天、江南、山東。道光十二年，出為直隸大順廣道。奸民倡無生教惑眾，澧中率兵役探其巢穴，得圖卷及名冊，悉焚之，歸正者概不株連。署按察使，遷福建按察使。署布政使，授直隸布政使，未之任，調山西，署巡撫。二十年，擢雲南巡撫，於刑獄尤矜慎。二十三年，召署刑部侍郎，尋實授。

二十七年，河南洊饑，頒庫帑百萬，命澧中偕尚書文慶治賑務。至，即飭查造丁口，按冊抽查戶口；調取籓庫戥抽查賑銀；令州縣按旬具報錢價，以備考覈；劾冒賑之考城令及造報舛錯各員。

尋授山東巡撫。清查交代，定追賠章程，考察鎮道等官失察盜案多寡，分別劾議。嚴責捕盜，先後獲匪盜七百餘名，治如律。疏言：「山東地廣民稠，一遇歉歲，曹州之捻匪，沂州之掖匪、幅匪，武定、臨清屬之梟匪，聚眾每至百餘人，隨地裹脅，蔓延不已。群匪多起於曹、沂，而兗、濟受害為尤甚。地方官展轉稽延，不能即正典刑，匪徒遂無顧忌。惟官不以盜為事，民始敢與盜通聲氣。殲厥渠魁，脅從自散。即牧令中亦非無長於緝捕勇敢任事之員，惟大法則小廉，人存則政舉。兇匪之橫行，咎在牧令；牧令之不職，責在上司。」詔嘉勉之。尋卒，依侍郎例賜恤。

張日晸，貴州貴築人。嘉慶二十二年進士，選庶吉士，授編修。道光九年，出為四川敘州知府，調成都。日晸勤於吏職，刻樹桑百益書以勸民蠶，創「勵節堂」以贍節婦貞女之無依者。政暇，招諸生於署，講析經義、語錄。郡屬馬邊、屏山等縣，毗連惈夷，令附近居民建修碉堡，編聯保甲，民賴以安。擢建昌道。十九年，越巂、瓘邊夷匪滋事，偕總兵包相卿督兵平之。招復逃亡，編集練勇，修築碉堡，於要隘建城，以資保障。遷浙江鹽運使，再遷湖北按察使，調四川。治獄平恕，不以平反矜能，遇有疑竇，飭另緝改辦，告戒屬吏以哀矜為重。遷河南布政使。河決中牟，值祥符工甫竣，兩次災區二十五州縣，附省災尤重。每馳詣賑所監視，於郊外隙地捐俸構屋，安戢災黎，遂成村聚。二十六年，擢雲南巡撫，未之任，丁母憂。服闋，仍授雲南巡撫。勤於察吏，免銅廠民欠工本銀六千餘兩。在任一年卒，祀四川、雲南名宦祠及鄉賢祠。

論曰：宣宗以恭儉為治，一時疆臣多清勤之選。帥承瀛等或由卿寺受知，或以守令拔擢，雖間有旋倔旋起、晚置閒散者，其猷為要並可觀焉。硃桂楨實心實政，治績稱最，獨膺易名之典，蓋非幸雲。


\end{pinyinscope}