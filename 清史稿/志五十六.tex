\article{志五十六}

\begin{pinyinscope}
地理二十八

△察哈爾

察哈爾八旗：東南距京師四百三十里。當直隸宣化、山西大同邊外。明插漢，本元裔小王子後。嘉靖間，布希駐牧察哈爾之地，因以名部。天聰六年，征林丹汗，走死。其子孔果爾額哲來降，即其部編旗，駐義州。康熙十四年，其子布爾呢兄弟叛，討誅之，遷部眾駐牧宣化、大同邊外。又以來降之喀爾喀、厄魯特編為佐領隸焉。乾隆二十六年，設都統，駐張家口。其地東界克什克騰，西界歸化城土默特，南界直隸獨石、張家二口及山西大同、朔平，北界蘇尼特及四子部落。袤延千里。北極高四十二度二十分。京師偏西十分。鑲黃旗察哈爾駐蘇明峰，在張家口北三百四十里。東南距京師七百五十里。明，萬全右衛邊外。漢，上谷郡。牧地當張家口之北。東界正白旗察哈爾，西界正黃旗察哈爾，南界鑲黃旗牧廠，北界蘇尼特右翼，廣一百六十里，袤一百九十里。其山：東曰漠爾圖山。南，哈石郎山。北，青羊山蒙名博羅虎插、紅羊山蒙名烏蘭虎插。東南，阿哈魯虎山、駱駝山。西南，額類山。東北，白鹿山蒙名布虎圖。西北，衣爾哈圖山。東南：大紅泉蒙名伊克烏蘭。西南：滾布拉克泉。北：小紅泉。正黃旗察哈爾駐木孫忒克山，在張家口西北三百二十里。東南距京師七百六十里。漢，且如縣地。牧地當張家口之西北，喀喇烏納根山南。東界鑲黃旗察哈爾，西界正紅旗察哈爾，南界陸軍部右翼牧廠，北界四子部落。廣一百一十里，袤二百八十里。其山：東曰額爾吉納克山。南，烏爾虎拖羅海山。北，大鮮卑山蒙名伊克阿勒特、興安山。西南，插漢和邵山。東北，榆樹山蒙名烏里雅蘇臺。西：七金河，蒙名賀爾博金，源出賀爾博金山，南流入希爾池。東南：兆哈河，源出平地，南流，會烏爾古河。又南，蒙古幾河自西來注之。又南，蘇爾扎河自東北來注之。又南流，從大同天鎮入邊，逕柴溝堡，西北入懷安，為東洋河。蒙古幾河源出平地，東流會兆哈河，南入邊城，弩里河南流從之。鑲紅旗察哈爾駐布林泉，在張家口西北四百二十里。東南距京師八百三十里。漢，雁門郡北境。牧地當山西陶林之東北代哈泊。東界正紅旗察哈爾，西界鑲藍旗察哈爾，南界豐鎮，北界四子部落。廣五十里，袤二百里。其山南曰鴨兒山。北，阿爾達布色山。東南，格爾白山。西南，烏爾姑蘇臺山。北：漠惠圖河，源出敖托海泉，西流入鑲藍旗察哈爾，會安達河。東南：莽喀圖河，源出正紅旗察哈爾，西北流，會阿拉齊河，入黛哈池，即奄遏下水海。正紅旗察哈爾駐古爾板拖羅海山，在張家口西北三百七十里。東南距京師八百里。漢，雁門郡北境。牧地當山西陶林之東北、豐鎮之北，奇爾泊。東界正黃旗察哈爾，西界鑲紅旗察哈爾，南界陸軍部右翼牧廠，北界四子部落。廣五十五里，袤二百八十里。其山：東曰阿拍撻蘭臺山。北，伊克和洛圖山。東北，哈撤克圖山。西北，插漢峰。南：昆都倫泉、葫蘆蘇臺泉。北：諾爾孫泉，東南流入正黃旗察哈爾，為納林河，又東南注希爾池。鑲白旗察哈爾駐布雅阿海蘇默，在獨石口西北二百四十五里。東南距京師七百七十里。明，開平衛西北邊。漢，上谷郡北境。牧地當獨石口治西北。東及南界陸軍部牧廠，西界正白旗察哈爾，北界正藍旗察哈爾。廣五十六里，袤一百九十七里。其山：南曰巴漢得兒山。西北，鐵柱山蒙名阿爾坦噶達蘇。其北，西爾哈池。西北：紅鹽池蒙名烏蘭池、魁素池。正白旗察哈爾駐布爾噶臺，在獨石口西北二百九十里。東南距京師八百二十里。明，龍門衛邊外。漢，上谷郡北境。牧地當獨石口治之西北。東及北界鑲白旗察哈爾，西及南界鑲黃旗察哈爾。廣七十八里，袤二百九十五里。其山：南曰清涼黑山蒙名魁屯喀喇。西，喀喇峨博圖山，一名黑山。東南，伊克得兒山，一名大馬鬣山。西北：翁翁泊、黑水灤蒙名喀喇烏蘇。鑲藍旗察哈爾駐阿巴漢喀喇山，在殺虎口東北九十里。東南距京師一千里。明，大同府西北邊外。漢，雁門郡沃陽縣地。牧地當山西寧遠之北。東界鑲紅旗察哈爾，西界山西歸化，南界山西大同，北界四子部落。廣一百一十五里，袤一百六十里。其山：東曰克丑山。西，烏蘭插伯山。東北，衣馬圖山。東南，朔隆峰。其水：南曰察哈音圖河，源出阿爾站嶺，西南流，會弩衡格爾、虎虎烏蘇二河，入烏蘭木倫河。東南，阿拉齊河，源出朔隆峰，東流至鑲紅旗察哈爾，納巴爾哈孫河，入黛哈池。東北，硃喇馬臺河，源出席喇峰，西南流，會喀喇烏蘇河、納札海河，為土爾根河，即黑河之上源。黑河，源出海拉蘇臺坡，與鑲紅旗察哈爾接界，西北流，有納札海、硃喇馬臺等河，皆自東北來，與黑水河會。又西流，受德布色黑河，折西南，合哲爾德河，始名伊克土爾根河，又西入歸化。正藍旗察哈爾駐札哈蘇臺泊，在獨石口東北三百六十里。東南距京師八百九十里。明，開平衛北境。金，桓州地。牧地當直隸獨石口治之北。東界克什克騰，西界鑲白旗察哈爾，南界內務府正白旗羊群牧廠，北界阿巴噶左翼。廣二百六十五里，袤九十五里。其水：東曰戈賀蘇臺河，源出額默黑特站西，北流，會察察爾臺、戈賀蘇臺、奴黑特等河，入阿霸垓右翼。


\end{pinyinscope}