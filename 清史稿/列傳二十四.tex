\article{列傳二十四}

\begin{pinyinscope}
洪承疇夏成德孟喬芳張文衡張存仁

洪承疇，字亨九，福建南安人。明萬歷四十四年進士。累遷陜西布政使參政。崇禎初，流賊大起，明莊烈帝以承疇能軍，遷延綏巡撫、陜西三邊總督，屢擊斬賊渠，加太子太保、兵部尚書，兼督河南、山、陜、川、湖軍務。時諸賊渠高迎祥最強，號闖王，李自成屬焉，承疇與戰，敗績。莊烈帝擢盧象升總理河北、河南、山、陜、川、湖軍務，令承疇專督關中，復與自成戰臨潼，大破之，迎祥就俘。自成號闖王，分道入四川，承疇與屢戰輒勝。自成還走潼關，承疇使總兵曹變蛟設伏邀擊，自成大敗，以十八騎走商洛。關中賊略盡。是歲為崇德三年。

太宗伐明，師薄明都，莊烈帝徵承疇入衛。明年春，移承疇總督薊、遼軍務，帥秦兵以東，授變蛟東協總兵、王廷臣遼東總兵、白廣恩援剿總兵，與山海馬科、寧遠吳三桂二鎮合軍；復命宣府楊國柱、大同王樸、密雲唐通各以其兵至：凡八總兵，兵十三萬，馬四萬，咸隸承疇。太宗師下大凌河，祖大壽入錦州為明守，松山、杏山、塔山三城相與為犄角。承疇至軍，莊烈帝遣職方郎中張若麒趣戰，乃進次松山，國柱戰死，以山西總兵李輔明代。

六年八月，太宗自將御之。上度松山、杏山間，自烏忻河南山至海，當大道立營。承疇及遼東巡撫邱民仰率諸將駐松山城北乳峰山，步兵分屯乳峰山至松山道中為七營，馬兵分屯松山東、西、北三方，戰敗，移步兵近松山城為營，復戰又敗。上誡諸將曰：「今夕明師其遁！」命諸軍當分地為汛以守，敵遁，視其眾寡，遣兵追擊，至塔山而止；分遣諸將截塔山、杏山道及桑噶爾寨堡，又自小凌河西直抵海濱，絕歸路。是夜三桂、樸、通、科、廣恩、輔明皆率所部循海引退，為我師掩殺，死者不可勝計。承疇、民仰率將吏入松山城守，上移軍松山，議合圍。變蛟夜棄乳峰山寨，悉引所部馬步兵犯鑲黃旗汛地者一，犯正黃旗汛地者四，直攻上營，殊死戰，變蛟中創，奔還松山。三桂、樸引餘兵入杏山。上遣諸將為伏於高橋及桑噶爾寨堡，明兵自杏山出奔寧遠，遇伏，殪強半。三桂、樸僅以身免。承疇師十三萬，死五萬有奇，諸將潰遁，惟變蛟、廷臣以殘兵萬餘從。

城圍既合，上以敕諭承疇降。九月，上還盛京，命貝勒多鐸等留護諸軍。承疇悉眾突圍，攻鑲黃旗擺牙喇阿禮哈超哈，戰敗，不能出。十月，命肅郡王豪格、公滿達海駐松山。十二月，承疇聞關內援師且至，復遣將以兵六千夜出攻正紅旗擺牙喇阿禮哈超哈及正黃旗蒙古營，戰敗，城閉不得入，強半降我師。餘眾潰走杏山，道遇伏，死。莊烈帝初以楊繩武督師援承疇，繩武卒，以範志完代，皆畏我師強，宿留不進。承疇被圍閱六月，食且盡。明年二月，松山城守副將夏成德使其弟景海通款，以子舒為質。我師夜就所守堞樹雲梯，阿山部卒班布里、何洛會部卒羅洛科先登，遂克其城，獲承疇、民仰、變蛟、廷臣及諸將吏，降殘卒三千有奇。時為崇德七年二月壬戍。上命殺民仰、變蛟、廷臣，而送承疇盛京。

上欲收承疇為用，命範文程諭降。承疇方科跣謾罵，文程徐與語，泛及今古事，梁間塵偶落，著承疇衣，承疇拂去之。文程遽歸，告上曰：「承疇必不死，惜其衣，況其身乎？」上自臨視，解所御貂裘衣之，曰：「先生得無寒乎？」承疇瞠視久，嘆曰：「真命世之主也！」乃叩頭請降。上大悅，即日賞賚無算，置酒陳百戲，諸將或不悅，曰：「上何待承疇之重也！」上進諸將曰：「吾曹櫛風沐雨數十年，將欲何為？」諸將曰：「欲得中原耳。」上笑曰：「譬諸行道，吾等皆瞽。今獲一導者，吾安得不樂？」

居月餘，都察院參政張存仁上言：「承疇歡然幸生，宜令薙發備任使。」五月，上御崇政殿，召承疇及諸降將祖大壽等入見。承疇跪大清門外，奏言：「臣為明將兵十三萬援錦州，上至而兵敗。臣入守松山，城破被獲，自分當死，上不殺而恩育焉。今令朝見，臣知罪，不敢遽入。」上使諭曰：「承疇言誠是。爾時與我交戰，各為其主，朕豈介意？且朕所以戰勝明兵，遂克松山、錦州諸城，皆天也。天道好生，故朕亦恩爾。爾知朕恩，當盡力以事朕。朕昔獲張春，亦嘗遇以恩，彼不能死明，又不能事朕，卒無所成而死，爾毋彼若也！」承疇等乃入朝見，命上殿坐，賜茶。上語承疇曰：「朕觀爾明主，宗室被俘，置若罔聞。將帥力戰見獲，或力屈而降，必誅其妻子，否亦沒為奴。此舊制乎，抑新制乎？」承疇對曰：「舊無此制。邇日諸朝臣各陳所見以聞於上，始若此爾。」上因嘆謂：「君闇臣蔽，遂多枉殺。將帥以力戰沒敵，斥府庫財贖而還之可也，奈何罪其孥？其虐無辜亦甚矣！」承疇垂涕叩首曰：「上此諭真至仁之言也！」上還宮，命宴承疇等於殿上。宴畢，使大學士希福等諭曰：「朕方有元妃之喪，未躬賜宴。爾等勿以為意！」承疇等復叩首謝。莊烈帝初聞承疇死，予祭十六壇，建祠都城外，與邱民仰並列。莊烈帝將親臨奠，俄聞承疇降，乃止。承疇既降，隸鑲黃旗漢軍，太宗遇之厚。然終太宗世，未嘗命以官。

順治元年四月，睿親王多爾袞帥師伐明，承疇從。既定京師，命承疇仍以太子太保、兵部尚書兼右副都御史，同內院官佐理機務。旋與同官馮銓啟睿親王，復明內閣故事，題奏皆下內閣擬旨，分下六科，鈔發各部院。九月，上至京師，與銓及謝升奏定郊廟樂章。

二年，豫親王多鐸師下江南。閏六月，命承疇以原官總督軍務，招撫江南各省，鑄「招撫南方總督軍務大學士」印，賜敕便宜行事。是時明唐王聿鍵稱號福建，其大學士黃道周率師道廣信、衢州向徽州，左僉都御史金聲家休寧，募鄉兵十餘萬屯績溪；諸宗姓高安王常淇保徽州，蘄水王術肸子常闒自號樊山王屯潛山、太湖間，由揾號金華王據饒州，誼石號樂安王、誼泐號瑞安王分屯溧陽、金壇、興化諸縣；荊本徹以舟師駐太湖，敗，復入崇明：皆為明守。承疇至官，招撫江南寧國、徽州，江西南昌、南康、九江、瑞州、撫州、饒州、臨江、吉安、廣信、建昌、袁州諸府。十月，遣提督張天祿，總兵卜從善、李仲興、劉澤泳等攻破績溪。十二月，進破道周於婺源，聲、道周見獲，皆不屈，送江寧殺之；總兵李成棟破崇明，本徹走入海，殺其將李守庫、徐君美。三年二月，遣總兵馬得功、卜從善等擊破司空寨，斬守寨石應璉、應璧等五人，獲常闒。

既，誼石、誼泐合兵二萬犯江寧。承疇先事誅內應西溝池萬德華、郭世彥、尤琚等八十餘人。誼石等攻神策門，我分兵出朝陽、太平二門，截誼石等後，乃啟神策門出城兵奮擊，破之，追及攝山，斬馘無算。承疇疏請還京，以江南未大定，不允，賜其妻白金百、貂皮二百。八月，征南大將軍貝勒博洛克金華，獲誼石。九月，誼泐復犯江寧，承疇出御，追獲誼泐及所置經略韋爾韜、總兵楊三貫、夏含章。十二月，天祿搜婺源嚴杭山，獲常淇及所置監軍道江於東、職方司許文玠等。四年二月，從善及總兵黃鼎攻宿松，獲誼泐弟瑞昌王誼貴及所置軍師趙正；下饒州，獲由揾及其族人常洊、常沘、常涫：並請命斬之。江南眾郡縣以次定。

明魯王以海轉徙浙、閩海中，號監國，明諸遺臣猶密與相聞。是年四月，明給事中陳子龍家華亭，陰受魯王官，謀集太湖潰兵舉事。承疇遣章京索布圖往捕，子龍投水死。是月，柘林游擊陳可獲諜者謝堯文，得魯王敕封承疇國公，江寧巡撫土國寶為侯；又得魯王將黃斌卿與承疇、國寶書；鎮守江寧昂邦章京巴山、張大猷以聞。上獎巴山等嚴察亂萌，命與承疇會鞫諜者，別敕慰諭承疇。

粵僧函可者，為故明尚書韓日纘子，日纘於承疇為師生。函可將還里，乞承疇畀以印牌護行出城，守者譏察笥中，得文字觸忌諱。巴山、張大猷以聞，承疇疏引咎，部議當奪職，上命貰之。

承疇聞父喪，請解任守制，上許承疇請急歸，命治喪畢入內院治事。五年四月，還京師。六年，加少傅兼太子太傅，疏請定會推督、撫、提、鎮行保舉連坐法。得旨：「自後用督、撫、提、鎮，內院九卿咸舉所知。得人者賞，誤舉者連坐。」

八年閏二月，命管都察院左都御史。尋甄別諸御史為六等，魏琯等二十二人差用，陳昌言等二人內升，張煊等十一人外轉，王世功等十七人外調，降黜有差。煊疏劾吏部尚書陳名夏，因及承疇嘗與名夏及尚書陳之遴集火神廟，屏左右密議逃叛；承疇又嘗私送其母歸里。疏入，上方狩塞外，巽親王滿達海居守，集諸王大臣會鞫。承疇言：「火神廟集議，即議甄別諸御史定等差，非有他也。」並以送母未請旨引罪。名夏亦列辨，因坐煊誣奏，論死。未幾，上雪煊冤，黜名夏。因諭：「承疇火神廟集議，事雖可疑，難以懸擬；送母歸原籍未奏聞，為親甘罪，情尚可原。留任責後效。」九年五月，承疇聞母喪，命入直如故，私居持服，賜其母祭葬。九月，達賴喇嘛來朝，上將幸代噶，待喇嘛至入覲。承疇及大學士陳之遴疏諫，上為罷行，並遣內大臣索尼傳諭曰：「卿等以賢能贊密勿，有所見聞，當以時入告。朕生長深宮，無自洞悉民隱。凡有所奏，可行即行；縱不可行，朕亦不爾責也。」

十月正月，調內翰林弘文院大學士。明桂王由榔稱號肇慶，頻年轉戰，兵朁地蹙，至是居安隆所，雲南、貴州二省尚為明守。諸將李定國、孫可望等四出侵略，南攻湖南南境諸州縣，東陷桂林，西據成都，兵連不得息。五月，上授承疇太保兼太子太師、內翰林國史院大學士、兵部尚書兼都察院右副都御史，經略湖廣、廣東、廣西、雲南、貴州等處地方，總督軍務兼理糧餉。敕諭撫鎮以下咸聽節制，攻守便宜行事。滿兵當留當撤，即行具奏。命內院以特假便宜條款詳列敕書，宣示中外；並允承疇疏薦，起原任大學士李率泰督兩廣。以江西寇未盡，命承疇兼領，鑄「經略大學士」印授之。臨發，賜蟒朝衣、冠帶、鞾衣蔑、松石嵌撒袋、弓矢、馬五、鞍轡二，諸將李本深等八十七人朝衣、冠帶、撒袋、弓矢、刀馬、鞍轡有差。

承疇至軍，疏言：「湖南駐重兵足備防剿，而各郡窵遠，兵力所不及。郝搖旗、一隻虎等竊伏湖北荊、襄諸郡，倘南窺澧、岳，則我軍腹背受敵。臣與督臣、議臣宜往來長沙四應調度。督臣率提標兵駐荊州，別遣兵增武昌城守，以壯聲援。」又疏言：「桂林雖復，李定國軍距桂林僅二百里，滿洲援剿官兵豈能定留？克復州縣，何以分守？又使孫可望詗我兵出援，潛自靖、沅截粵西險道，則我首尾難顧。置孤軍於徼外，其危易見。臣已分兵馳赴，俾佐戰守，且當親歷衡、永，察機宜以聞。」十二月，上授固山額真陳泰為寧南靖寇大將軍，及固山額真藍拜、濟席哈，擺牙喇纛章京蘇克薩哈等率師鎮湖南；十一年二月，命靖南王耿繼茂率所部自廣州移鎮桂林：皆承疇疏發之也。

是歲孫可望劫桂王，殺大學士吳貞毓等，方內訌。十二年六月，可望遣劉文秀攻常德，分兵使盧明臣、馮雙禮攻武昌、岳州。承疇、陳泰遣蘇克薩哈迎擊，破之。明臣墮水死。文秀、雙禮皆走貴州。陳泰旋卒於軍，以固山額真阿爾津為寧南靖寇大將軍，率固山額真卓羅、祖澤潤等分駐荊州、長沙。十三年，考滿，加太傅，仍兼太子太師。李定國奉明桂王入雲南，湖廣無兵事。阿爾津議以重兵駐辰州，謀自沅、靖入滇、黔，承疇與異議。上召阿爾津還京師，以宗室羅託代。十四年，可望叛其主，舉兵攻雲南，與定國戰而敗；十一月，詣長沙降。時上已允承疇解任還京師養痾，至是命承疇留任，督所部與羅託等規取貴州，並命平西大將軍吳三桂自四川、征南將軍卓布泰自廣西分道入。

十五年正月，復命信郡王多尼為安遠靖寇大將軍，帥師南征，於是承疇與羅託會師常德，道沅州、靖州入貴州境，克鎮遠。卓布泰招南丹、那地、撫寧諸土司，下獨山州，會克貴陽。三桂亦自重慶取遵義進攻開州、桐梓，以其師來會。承疇上疏籌軍食，言：「貴州諸府、州、縣、衛、所僅留空城，即有餘糧，兵過輒罄。惟省倉存米七千餘石、穀四千餘石，足支一月糧。臣所部兵，令分駐鎮遠、偏橋、興隆、清平、平越諸處。降兵暫駐三五日，改屯天柱、會同、黔陽諸縣及湖南沅州。四川兵駐遵義，廣西兵駐獨山，使分地就糧。聞信郡王大兵自六月初發荊州，需糧多且倍蓰。貴州山深地寒，收穫皆在九月。臣方遣吏勸諭軍民須納今歲秋糧之半，並檄下沅州運糧儲鎮遠，又令常德道府具布囊、椶套、木架、繩索，思南、石阡諸府、州、縣、衛、所及諸土司募夫役，具工糈，以赴軍興。」九月，授武英殿大學士。

信郡王多尼師至，駐平越楊老堡，承疇、三桂、卓布泰皆會，議多尼軍出中路，經關嶺鐵索橋至雲南省城，行一千餘里；三桂軍自遵義經七星關，凡一千五百餘里，先中路十日行；卓布泰以南寧方有寇，自貴州、廣西邊境平浪、永順壩、威透山，出安隆所、黃草壩、羅平州，凡一千八百餘里，先四川兵十五日行。既定議，承疇還貴陽，與羅託駐守，遣提督張勇等從多尼軍。明將李定國等拒戰皆敗，明桂王奔永昌。十六年正月乙未，三路師會，克雲南省城，明桂王奔緬甸。承疇如雲南，疏言：「雲南險遠，請如元、明故事，以王公坐鎮。」上以命三桂。

三月，承疇至雲南，疏言：「信郡王令貝子尚善及三桂等追剿至永昌、騰越。明將賀九義、李成爵、李如碧、廖魚、鄒自貴、馬得鳴輩收集潰兵，分遁元江、順寧、雲龍、瀾滄、麗江，處處窺伺。民間遭兵火，重以饑饉，近永昌諸處被禍更烈，周數百里杳無人煙，省城米價石至十三兩有奇。諸軍就糧宜良、富民、羅次、姚安、賓川、臨安、新興、澂江、陸涼諸處。上明察萬里，自有宸斷，俾邊臣得以遵奉。」疏入，上命戶部發帑三十萬，以十五萬賑兩省貧民，十五萬命承疇收貯，備軍餉不給。

八月，承疇疏言：「兵部密咨令速攻緬甸。臣受任經略，目擊民生彫敝，及土司降卒尚懷觀望，以為須先安內，乃可剿外。李定國等竄伏孟艮諸處，山川險阻，兼瘴毒為害，必待霜降始消，明年二月青草將生，瘴即復起，其間可以用師不過四月，慮未能窮追。定國等覬自景東、元江復入廣西，要結諸土司，私授劄印，歃血為盟。若聞我師西進，必且避實就虛，合力內犯。我軍相隔已遠，不能回顧；省城留兵，亦未遑堵御：致定國等縱逸，所關非細。臣審度時勢，權其輕重，謂今歲秋冬宜暫停進兵，俾雲南迤西殘黎，稍藉秋收以延餘喘；明年盡力春耕，漸圖生聚。我軍亦得養銳蓄威，居中制外，俾定國等不能窺動靜以潛逃，諸土司不能伺間隙以思逞。絕殘兵之勾結，斷降卒之反側，則饑飽勞逸皆在於我。定國等潛藏邊界，無居無食，瘴癘相侵，內變易生，機有可俟。是時芻糧輳備，苗、蠻輯服，調發將卒，次第齊集，然後進兵，庶為一勞永逸、安內剿外長計。」疏下議政王、貝勒、大臣會議，如所請暫停進兵。

十月，以目疾乞解任，命回京調理。明年，三桂進兵攻緬甸，獲明桂王以歸。語見三桂傳。聖祖即位，承疇乞致仕，予三等阿達哈哈番世職。康熙四年二月，卒，謚文襄。子士欽，順治十二年進士，官至太常寺少卿。

夏成德，廣寧人。既，以松山降，隸正白旗漢軍。順治初，授三等昂邦章京。其弟景海，授一等甲喇章京。出為山東沂水總兵，嘗疏請收沂州明大學士張四知等財產，又越職乞頒方印，皆不得請。旋以縱所部越境暴掠，與青州道韓方昭互揭，還京師，卒。乾隆初，定封三等子。

孟喬芳，字心亭，直隸永平人。父國用，明寧夏總兵官。喬芳仕明為副將，坐事罷，家居。

天聰四年，太宗克永平，喬芳及知縣張養初、家居兵備道白養粹、罷職副將楊文魁、游擊楊聲遠等十五人出降，命以養粹為巡撫，養初為知府，喬芳、文魁仍為副將，率降兵從諸貝勒城守。上移軍向山海關，諸貝勒率喬芳、文魁、聲遠入謁行營，上召三人者酌以金卮，且諭之曰：「朕不似爾明主，凡我臣僚，皆令侍坐，吐衷曲，同飲食也。」喬芳使詗陽和，而明總兵祖大壽亦使詣喬芳詗我師，喬芳縛以獻。五月，明兵取灤州，貝勒阿敏棄永平出塞。瀕發，屠城民，諸降官養粹、養初等死者十一人，喬芳、文魁、聲遠及郎中陳此心得免。喬芳從師還，隸烏真超哈為牛錄額真。五年七月，置六部，以喬芳為刑部漢承政，授世職二等參將。

崇德三年，更定官制，改左參政。四年，烏真超哈析置八旗四固山，以喬芳兼領正紅、鑲紅兩旗梅勒額真。七年，從伐明，克塔山城。烏真超哈八旗復析置八固山，改鑲紅旗梅勒額真，遂為漢軍鑲紅旗人。八年，或訴貝勒羅洛渾家人奪金，喬芳置不問，坐瞻徇，降世職三等甲喇章京。旋以從克前屯衛、中後所二城，加半個前程。

順治元年，入關，改左侍郎。從諸軍西討。二年四月，以兵部右侍郎兼右副都御史，總督陜西三邊。時張獻忠尚據四川，關中群盜並起，叛將賀珍躪漢中、興安諸府。是年冬，武大定叛固原，徒黨甚眾。初，上命內大臣何洛會帥師鎮西安，至是就拜定西大將軍，遣固山額真巴顏、李國翰將禁旅濟師。三年，復敕靖遠大將軍肅親王豪格帥師督諸將自漢中、興安入四川取獻忠，喬芳於其間亦分遣所部四出捕治。初上官，長安民胡守龍者挾左道惑民，妄改元清光，將為亂，喬芳遣副將陳德捕誅守龍，散其脅從。是年春，賀珍與其徒孫守法、胡向化等以七萬人攻西安。何洛會主城守，喬芳遣德軍西門，副將任珍軍北門，往來沖突，會李國翰師至，賀珍敗走。三年十月，肅親王豪格師既入川，喬芳亦遣總兵官範蘇等攻獻忠部眾，為伏柷溪第溝子，戰白水、青川，屢破之；復以反間殺其渠況益勤等，遂收龍安。

四年五月，喬芳帥師出駐固原，討大定之黨，分遣諸將任珍擊斬白天爵等；劉芳名攻寧夏，俘王元、焦浴；陳德攻鎮原，降姬蛟、王總管：於是固原西北悉定。復遣珍、德及副將馬寧、王平徇興安，討賀珍之黨，戰蕎麥山，再戰板橋，斬胡向宸；困椒溝，破藥箭寨，斬孫守法；破漫營山寨，擒米國軫、李世英：於是興安定。是年秋，馬德亂寧夏，復遣馬寧會寧夏兵共討之。戰亂麻川，逐至河兒坪，斬德。又遣張勇、劉友元攻鐵角城，復戰安家川，擒賀宏器；攻李明義寨，擒明義：於是環慶亦定。乃益遣陳德、王平等招降青嘴寨渠折自明，三十六寨渠王希榮，轆轤寨渠高一祥，擊斬天峰寨渠張貴人，於是關中群盜垂盡。五年四月，流賊一朵雲、馬上飛等攻西鄉，喬芳遣任珍等討之，斬所署監軍許不惑，凡千餘級，生致其渠。

河西回米喇印、丁國棟挾明延長王識駉為亂，既陷甘、涼，渡河東，殘岷、蘭、洮、河諸州，薄鞏昌。喬芳帥師出駐秦州，遣趙光瑞、馬寧等赴援，城兵出，夾擊，斬百餘級。寧等復戰廣武坡，逐北七十餘里，斬三千餘級，鞏昌圍解。喇印、國棟之黨數百人，分擾臨洮、岷州內官營。喬芳部勒諸將，令張勇、陳萬略向臨洮，馬寧、劉友元取內官營，趙光瑞、佟透徇岷、洮、河三州。勇等敗賊馬韓山，斬級七百，進復臨洮。光瑞等敗賊梅嶺，得其渠丁光射，斬級三千。岷、洮、河三州皆下。寧等直擊內官營，斬級八百。喇印、國棟之徒退據蘭州。閏四月，喬芳與侍郎額塞率師自鞏昌薄蘭州。勇敗賊馬家坪，獲識駉，與寧、光瑞會師蘭州城下，攻拔之。別遣光瑞克舊洮州，其渠丁嘉升走死，師渡河。七月，定涼州。八月，攻甘州，喬芳遣張勇夜攻城，而與昂邦章京傅喀禪及寧、光瑞等為繼。喇印等食盡，皆出降。

六年，徵諸道兵下四川。喇印降後授副將，在蘭州軍中，覘鎮兵憚遠征，因惎中軍參將蔣國泰，戕甘肅巡撫張文衡等，據甘州以叛。國棟亦攻陷涼、肅二州。喬芳帥師自蘭州渡河而西，與傅喀禪等會師合圍，攻不下，深溝堅壘以困之。喇印等食盡夜遁，喬芳遣兵追及之水泉，擊殺喇印。國棟復與纏頭回土倫泰等據肅州，號倫泰王，而國棟自署總兵官，城守，出掠武威、張掖、酒泉。會平陽盜渠虞允、韓昭宣等應大同叛將姜瓖為亂，以三十萬人陷蒲州，上命喬芳與額塞還軍御之。喬芳留勇、寧等圍肅州，率師遂東。八月，師自潼關濟，督協領根特、副將趙光瑞等克蒲州，斬級七千。進次寧晉，瓖將白璋等六千人往攻榮河，光瑞等擊破之，斬級二千有奇。璋北走，師從之，迫河，賊多入水死，遂擊斬璋。餘賊入孫吉鎮，殲焉。復進向猗氏，行十餘里，瓖所置監軍道衛登方以數千人依山拒我師，其將張萬全又以四千人助戰。光瑞等擊斬萬全，乃還攻，獲登方，斬其將王國賢等三十餘人、級三千有奇。又令章京杜敏等攻解州，破其渠邊王張五、黨自成等。榮河、猗氏、解州皆下。杜敏等殲餘寇。根特等又破所置都督郭中傑於侯馬驛。九月，光瑞等進克運城，斬允、昭宣。瓖之徒內犯者皆盡誅。十一月，勇、寧克肅州，誅國棟、倫泰及其黨黑承印等，斬五千餘級。河西平。

七年三月，論功，加兵部尚書，進世職一等阿達哈哈番。十二月，喬芳遣任珍擊斬興安寇何可亮。是年，遣趙光瑞等討北山寇劉宏才，戰保安，擒其軍師苗惠民；戰合水，擒斬宏才。八年，遣游擊陳明順等擊敗雒南寇何柴山，游擊仰九明詗紫陽山寇孫守全；復令光瑞等會興安鎮兵擊斬守全及其徒翹興寧、趙定國、謝天奇等，犁其寨。

喬芳督陜西十年，破滅群盜，降其脅從，前後十七萬六千有奇。獎拔諸將，不限資格，如張勇、馬寧、趙光瑞、陳德、狄應魁、劉友元輩，皆自偏裨至專閫。諸寇既殄，疏言：「陜西寇劇，多荒田，請蠲其賦。分兵徠民，行屯田法。」乃遣諸將白士麟等分屯延慶、平固諸地，歲得粟四萬二千石有奇，以佐軍糈。恩詔累進三等阿思哈尼哈番，加太子太保。

十年二月，命兼督四川兵馬錢糧，疏言：「陜西七鎮及督撫各標為兵九萬八千有奇，合滿洲四旗及平西王吳三桂、固山額真李國翰兩軍，歲餉三百六十萬而弱，而陜西賦入一百八十六萬，不足者殆半，後將難繼。甘肅處邊遠興安界，三省兵當循舊額。延綏、寧夏、固原、臨鞏四鎮鎮留三千人，慶陽協五百人，餘五千五百人可省也。漢羌既駐三桂、國翰兩軍，宜裁總兵官。興鎮置副，留千人，陽平關、黑水峪、漢陰縣各五百人，餘二千五百人可省也。提督駐省會，留二千人，餘二千人亦可省也。各道標兵悉令屯田，延鎮、定邊、神木三道無屯田，止用守兵，計所省又二千餘人。都省兵一萬二千人，省餉歲三十一萬。今四川未定，當令右路總兵官馬寧率精兵三千駐保寧，以步兵五千分駐保寧迤北廣元、昭化間，以屯田為持久。三桂駐漢中，相為犄角，規取四川。」既，復疏言：「師進取四川，宜隨在留兵駐防，以樹幹城，謀生聚。師行，當人給馬三、伴丁一，攜甲仗，以利攸往。」上褒其謀當。

十月，西寧回謀為亂，遣狄應魁捕治，得其渠祁敖、牙固子等以歸。喬芳屢乞退，至是以疾告，加少保，召還京師。十二月，命未至而喬芳卒，謚忠毅。太宗拔用諸降將，從入關，出領方面，喬芳績最顯，張存仁亞焉。聖祖嘗誡漢軍諸官吏，因曰：「祖宗定鼎初，委任漢軍諸官吏，與滿洲一體。其間頗有宣猷效力如喬芳、存仁輩，朝廷亦得其用」云。

張文衡，遼東開平衛人。明諸生。天聰八年閏八月，太宗自將伐明，入宣府。文衡自大同詣軍前求見，言在明為代王參謀。明諸臣方尚貪酷，虐民罔上，必有聖主應天而興，故徒步上謁。旋疏言：「大同城小而堅，師攻當先關而後城，攻關宜穴地。宣府城大破碎，宜決洋河灌之。」九年正月，復疏策進取，言：「明文武將吏皆以賂得，無謀無勇；又以貪故，餉減器窳，兵不用命。所以能拒我者，不過畏殺、畏掠、畏父母妻子離散，乃倚火器以死御我。今宣、大新被兵，山、陜、川、湖陷於流賊。賊半天下，兵亦半天下。惟東南無事，又困於新餉。上不及此時進兵，明不恆弱，我不恆強，節短勢險，人有鼎立之志。豈非自失其機，反貽異日憂乎？原上毋負天生上之心也。」疏入，上曰：「待朕思之。」二月，遣貝勒多爾袞帥師收察哈爾。文衡又言：「宜率蒙古入偏岢，略太原，假中國物力以富蒙古；且張軍威，並可近招流賊，並力並進。」上授文衡秘書院副理事官，賜田宅、銀幣，以大臣雅希禪女妻焉。隸鑲黃旗漢軍。

順治元年，出為山東青州知府。初上官，總兵官柯永盛以戍青州之兵徇高密，而侍郎王鰲永以招撫至，主餉。趙應元者，從李自成為旗鼓，覸青州兵寡，陽就鰲永降，請置孥於城。既入，遂執殺鰲永。文衡見應元，為好語，具疏請留鎮。應元喜，攫庫金，群酗。會梅勒額真和託、李率泰率禁旅略登、萊，道青州，營城西北。文衡惎應元出謁和託等，慰勞遣還，密令兵從入，夜起戮應元及其黨數十人。青州平。

二年，移淮安府知府。豫親王多鐸下揚州，道淮安。文衡請禁將吏毋擾市，糗糧芻秣應期立辦。三遷，巡撫甘肅。五年二月上官，逾月而遘米喇印之亂。變未作，喇印詭言要文衡造其家集議。文衡行未至，賊環射殺之。總兵劉良臣，副將毛鑌、潘雲騰，游擊黃得成、金印，都司王之俊，守備胡大年、李廷試、李承澤、陳九功皆死。參將翟大有與戰，沒於陣。賊挾西寧道副使林維造至北關，手益殺之。越日，陷涼州，戕西寧道參議張鵬翼。賊四出侵掠，破鞏昌，戕臨鞏兵備道李絮飛；破岷州，戕知州杜懋哲、王札；破蘭州，戕同知趙沖學，知州趙翀，訓導白旗、國學錦；破臨洮，戕同知徐養奇；破渭源，戕知縣李淐；戰通渭，圍子山，知縣周盛時被創死。事平，皆贈恤如例。

張存仁，遼陽人。明寧遠副將，與總兵祖大壽同守大凌河。天聰五年，太宗自將攻大凌河，從大壽出降，仍授副將。六年正月，存仁與副將張洪謨、參將高光輝、游擊方獻可合疏請乘時進取，參將姜新別疏請令副將祖可法、劉天祿先取松、杏二城，則錦州自下。七年五月，新復請進兵，洪謨等及新皆大凌河降將也。

崇德元年五月，始設都察院，班六部上。以存仁為承政，並授世職一等梅勒章京。越數日，存仁上言：「臣自歸國，默察諸臣賢否，政事得失，但不敢出位妄論列。今上創立此官，而以命臣。臣而正直，後之人正直必有過於臣者；臣而邪佞，後之人邪佞亦必有甚於臣者。所慮臣本心而行事，人不敢彈劾而臣彈劾之，人不敢更張而臣更張之，舉國必共攻臣，使臣上無以報主恩，下無以伸己志，獲戾滋甚。臣雖愚，豈不知隨眾然諾，其事甚易；發奸擿伏，其事甚難。誠見不如此，不足以盡職。敢於受任之始，瀝誠以請：如臣茍且塞責，畏首畏尾，請以負君之罪殺臣；如臣假公行私，瞻顧情面，請以欺君之罪殺臣；如臣貪財受賄，私家利己，請以貪婪之罪殺臣。茍臣無此三罪，而奸邪誣陷，亦原上申乾斷，以儆讒嫉。」上曰：「此或知有其人而為是言。朕素不聽讒，惟親見者始信之。且朕志定於上，而諸臣蒙澤於下，縱有奸邪，孰能售其術哉？」越數日，以阿什達爾漢為都察院滿承政，尼堪為蒙古承政，並增置祖可法為漢承政。上御清寧宮，阿什達爾漢等前奏事，上因諭曰：「朕有過，親王以下壞法亂紀，民左道惑眾，皆當不時以聞。若舉細而遺大，非忠直也。」可法對曰：「臣等惟上是懼，他復何忌？有聞必以奏。」存仁曰：「可法言非是。臣誠忠直為國，上前且犯顏直諫，況他人乎？」上曰：「然。人果正直，天地鬼神不能搖動，人主焉得而奪之？」是歲，都察院劾刑部承政郎球貪汙，論罪；劾工部奪民居授降人，復別造宅償民，勞民非制。上以諸臣多未更事，事事加罪，反令惶惑，但誡毋更違令。

三年正月，可法、存仁疏言：「禮部行考試，令奴僕不得與。上前歲試士，奴僕有中式者，別以人畀其主。今忽更此制，臣等竊謂奴僕宜令與試，但限以十人為額。茍十人皆才，何惜以十人易之？」上曰：「昔取遼東，良民多為奴僕。朕令諸王下至民家，皆察而出之，復為良民。又許應試，少通文藝，拔為儒生。今滿洲家奴僕，非先時濫占者比。或有一二諸生，非攻城破敵血戰而得，即以戰死被賚。昨歲克皮島，滿洲官兵爭效命，漢官兵坐視不救。此行所得之人，茍無故奪之，彼死戰之勞，捐軀之義，何忍棄也？若別以人相易，易者無罪，強令為奴，獨非人乎？爾等但愛漢人，不知惜滿洲有功將士及見易而為奴者也。」可法、存仁引罪謝。既，復論戶部承政韓大勛盜帑，大勛坐奪職。四月，疏請敕戶部立四柱年冊，再疏請誅大勛，又劾吏部、刑部復用贓吏違旨壞法，皆與可法合疏上，上皆嘉納之。七月，更定官制，可法、存仁皆改都察院右參政。漢軍旗制定，隸鑲藍旗。

大壽既降，復入錦州為明守，攻數年不克。五年正月，存仁疏請屯兵廣寧，扼寧遠、錦州門戶。四月，又疏言：「臣睹今日情勢，錦州所必爭。但略地得利易，圍城見功難。原上振軍心，與之堅持。截彼詗察，禁我逃亡。遠不過一歲，近不過一月，當有機可乘。兵法全城為上，蓋貴得人得地，不貴得空城也。我師壓境，彼必棄錦州，保寧遠；再急，彼必棄寧遠，保山海關。大壽跋扈畏罪，豈肯輕去其窟？事緩則計持久，事急則慮身家。大壽背恩失信，人皆以為無顏再降。臣深知其心無定，惟便是圖，急則悉置不顧。況彼所恃者蒙古耳，今蒙古多慕化而來，彼必疑而防之。防之嚴則思離，離則思變。伏原以屯耕為本務，率精銳薄城，顯檄蒙古，縱俘宣諭，未有不相率出降者。此攻心之策，得人得地之術也。」十二月，復言：「兵事有時、有形、有勢，三者變化無定，而用之在人。松山、杏山、塔山三城，乃錦州之羽翼，寧遠之咽喉。塔山城倚西山之麓，自其巔發砲俯擊，城易破也。既得此城，羽翼折，咽喉塞矣。兵法困堅城者，必留其隙。錦州雖不甚堅，當留山海關以為之隙。錦州遼兵少，西兵多，一人負箭入，群驚而思遁。能善用巧，山海關可下。」疏末並言烏真超哈每遇番上，輒令奴僕代，上為申禁。

六年，師屢破明兵松山、杏山間，存仁復疏請相機度勢，以時進兵。七年，既克錦州，存仁請招吳三桂降。上頒禦劄撫諭，並命存仁遺以私書，略言：「明運將終，重臣大帥就俘歸命。將軍祖氏甥，雖欲逃罪，無以自明。大廈將傾，一木不能支。縱茍延歲月，智竭力窮，終蹈舅氏故轍。何若未困先降，勛名俱重？」六月，烏真超哈四旗始分置八固山，授存仁鑲藍旗梅勒額真。八年，從鄭親王濟爾哈朗取前屯衛、中後所，加半個前程。

順治元年，從入關，與固山額真葉臣率師徇山西，下府六、州二十四、縣一百三十一，遂克太原。又從豫親王多鐸略河南，下江南，督所部以砲戰，屢有克捷。二年六月，從貝勒博洛定浙江，以存仁領浙江總督。兵後民流亡，存仁集士紳使撫諭，民復其所。七月，疏言：「近有薙發之令，民或假此號召為逆。若反形既著，重勞大兵，莫若速遣提學，開科取士，下令免積逋，減額賦，使讀書者希仕進，力田者逭追呼，則莫肯相從為逆矣。」得旨，謂「誠安民急務也」，令新定諸行省皆準恩詔施行。

十一月，授兵部右侍郎，兼都察院右副都御史，總督浙江、福建。時明魯王以海保紹興，號「監國」，其將方國安鎮嚴州。故明福王由崧倚大學士馬士英，用以亡國，士英走依國安。是歲九月，國安自富陽渡錢塘江窺杭州，存仁遣副將張傑、王定國率師御之，斬四千餘級。國安退保富陽。又令定國出屯餘杭，遇國安兵，與戰，自關頭至小嶺，逐北二十里，斬國安子士衍。十月，士英復以兵至，去杭州十里為壘五。平南大將軍貝勒勒克德渾帥師赴之，未至，士英引去，存仁與總兵官田雄追擊之，斬五百餘級。十一月，士英、國安復以兵至，存仁與梅勒額真季什哈及雄等帥師擊之，敵溺江死者無算。十二月，士英、國安屯赭山，掠硃橋、範村諸處。存仁與梅勒額真硃瑪喇及雄、傑等分兵與戰，國安所將水師數萬人殲焉，餘眾俘馘殆盡。三年二月，有姚志卓者，為亂於昌化，與國安相應。存仁遣傑等擊走志卓，復昌化。五月，敘功，進三等昂邦章京。六月，遣副將張國勛等破敵太湖，獲士英等，戮之。十一月，存仁請設水師五千，備錢塘江御海寇。四年五月，遣副將滿進忠等收福州鎮東衛，破海寇周鶴芝；遣副將李繡援浦城，逐鶴芝黨岑本高。十二月，遣副將馬成龍等破敵處州，克景寧、雲和、龍泉三縣。五年正月，明宜春王議衍率眾自江西入福建，保汀州山寨，總兵官於永紱擊破之。二月，分兵克連城、順昌、將樂三縣，獲明侍郎趙士冕、總兵黃鍾靈等。存仁自至浙江，屢以疾乞休，至是始得請，受代以去。

六年八月，起授兵部尚書，兼右副都御史，總督直隸、山東、河南三行省，巡撫保定諸府，提督紫金諸關，兼領海防。盜發榆園，為大名諸縣害。存仁聞歸德侯方域才，貽書咨治盜策，方域具以對。存仁用其計，盜悉平。七年，上令疆吏考校諸守令，以文藝最高下。存仁出按諸府縣，廉能吏有一二語通曉，即注上考；非然者，文雖工亦乙之。監司請其故，存仁曰：「我武臣也，上命我校文，我第考實，文有偽，實難欺也。況諸守令多從龍之士，未嘗教之，遽以文藝校短長，不寒廉能吏心乎？」屢遇恩詔，進一等精奇尼哈番兼拖沙喇哈番。九年，卒，贈太子太保，謚忠勤，祀直隸、山東、河南、浙江、福建五行省名宦。乾隆初，定封三等子。

存仁弟子瑞午，康熙間為福建邵武府知府。耿精忠叛，徇諸郡邑，瑞午不為下，死之。子颺、瑛、珍、珖、玳、瑜，子婦王、李皆從死。事定，贈瑞午太僕寺卿。存仁孫璲，康熙間以佐領從軍，鄭成功將劉國軒攻海澄，戰死，贈拖沙喇哈番。

論曰：國初諸大政，皆定自太祖、太宗朝。世謂承疇實成之，誣矣。承疇再出經略，江南、湖廣以逮滇、黔，皆所勘定；桂王既入緬甸，不欲窮追，以是罷兵柄。孟喬芳撫綏隴右，在當日疆臣中樹績最烈。張存仁通達公方，洞達政本。二人皆明將。明世武臣，未有改文秩任節鉞者，而二人建樹顧如此。資格固不足以限人歟，抑所遭之時異也？


\end{pinyinscope}