\article{列傳二百八十八}

\begin{pinyinscope}
遺逸二

李孔昭單者昌崔周田劉繼寧劉永錫彭之燦

徐枋戴易李天植理洪儲顧柔謙子祖禹冒襄陳貞慧

祁班孫兄理孫汪渢餘增遠周齊曾傅山子眉費密

王弘撰杜濬弟岕郭都賢陶汝鼐李世熊談遷

李孔昭，字光四，薊州人。性孤介，平居教授生徒，倡明理學。崇禎十五年進士，見世事日非，不赴廷對，以所給牌坊銀留助軍餉。奉母隱盤山中，躬執樵採自給。母病，刲股療之。北都陷，素服哭於野者三載。薊州城破，妻王殉難死，終身不再娶。形跡數易，人無識者。

清初，詔求遺老，撫按交章薦，不出。一日，當道遣吏持書幣往，遇負薪者，呼而問之，曰：「若識李進士耶？」負薪者詰得其故，以手遙指而去。吏至其室，虛矣。鄰叟曰：「汝面失之。向所負薪者，李進士也！」後屢物色之，卒不得。時有某孝廉，當上公車，輒止不行，曰：「吾出郭門一步，何面目見李光四乎？」

會值邑中方興役，按戶簽夫，驅孔昭，孔昭曰：「吾力不能任，原出貲以代。」吏持去。閱數日，大學士杜立德聞孔昭在邑，急往候之，吏聞，趨謝罪。孔昭曰：「此間不知有李進士，若勿誤也。」由是跡愈密，或黃冠，或儒服，見者甚稀。惟寶坻單者昌、崔周田、劉繼寧皆高士，與之友善，往來無虛歲。

者昌，字蔚起。才名埒孔昭。早餼於庠，入清不復應試。杜立德招之，不能致，獨與孔昭徜徉田野間，悲歌慨憤，有所作，輒焚之，不以示人。竟以憂死。

周田，字錫齡。順治中，充歲貢，不與試。建一樓，貯古本書及金石刻萬卷，日吟嘯其中。嘗過盤山，與孔昭坐林石間相笑語。孔昭亦時下榻於其家，周田命其子執弟子禮，且迎孔昭母，事之如所生。

繼寧，字兌菴。少負義氣，有古俠士風。嘗出重金贖難女二，為之擇配。歲饑，煮粥食餓者。視周田如手足，有緩急恆資之，周田亦弗謝也。晚年為子擇師游盤山，跡孔昭，得之。邀至其家，令其三子從受業。暇則與周田聚宴歌呼以為樂，然每一念母，雖深夜必馳歸，弗能禁也。晚好陶詩，因又自號潛翁。一日，為門人講孟子盡心章，曰：「此傳心法也！」言訖而卒。其弟子私謚曰安節先生。

劉永錫，字欽爾，號賸菴，魏縣人。崇禎乙亥舉人，官長洲教諭。南都敗，率妻慄隱居相城，大吏造其室，欲強之出，永錫袒裼疾視，曰：「我中原男子，年二十，渡漳河，登大伾，躍馬鳴鞘，兩河豪傑，誰不知我者！欲見辱耶？」取壁上劍自刎。門下士抱持之，得解，謂其妻曰：「彼再至，我與若立決矣！」皆裂尺帛握之。尋移居陽城湖濱，與妻及子臨、女貞織席以食。市中見永錫攜席至，皆呼席先生。食不繼，時不舉火，有遺之粟者，非其人不受，益困憊。其女已許字，未嫁，亂後恐遭辱，絕粒死。其妻哭之成疾，亦死。其僮僕遇水災乏食，相繼餓死，或散走。有老奴從魏縣來，勸之歸，曰：「室廬故在也！」永錫曰：「我非不欲歸，然昔奉君命來，義不可離此一步。」命其子與婦攜老奴還里，曰：「祖宗丘墓責在汝！」麾之去。時歲荒，得食愈艱，每雜糠籺作飯。臨既歸，思父不置，假貸得百金馳獻，中途馬驚，墮地死。

永錫容貌甚偉，至是，毀形骨立，既自悼無家，買一破船往來江湖間。嘗泛舟中流，鼓枻而歌曰：「溯彼中流兮，採其荇矣。呼君與父兮，莫之應矣。身為餓夫兮，天所命矣。中心殷殷兮，涕斯迸矣。」又歌曰；「白日墮兮野荒荒，逐鳧雁兮侶牛羊，壯士何心兮歸故鄉。」歌聲悲烈，聞者哀之。尚書錢謙益念其窮，招之往，永錫曰：「尚書為黨魁，受主眷，枚卜時天子期以伊、傅，彼豈忘之邪？」卻不往，卒窮餓至不能起。一夕，大呼「烈皇帝」者三，遂卒，時順治十一年秋也。弟子長洲徐晟、陳三島，友人常熟陸泓，經紀其喪，葬之於虎丘山塘，以妻、女祔之。

彭之燦，字了凡，蠡縣諸生。甲申後攜妻寓饒陽作村塾師。未幾，妻、子相繼死，至蘇門，與孫奇逢游。然性不諧俗，愛靜坐。有人延於家，以市囂，輒避去。嘗渡河南游，韓鼎業為館之僧舍，年餘，又棄去。獨擔瓢笠圖書，遍游嵩、少、王屋諸名勝。在九山絕粒數日，奇逢挽之夏峰，勸歸老先人墓旁。之燦曰：「某出門時，已誓告先壟不再返，不能蹈東海、入西山而死，即溝壑道路，無恨也！」順治十五年六月，竟死嘯臺東北石柱下。奇逢為鐫石記其事，立墓上，曰「餓夫之墓」。之燦與容城張果中、西華理鬯和，並稱「蘇門三賢。」

徐枋，字昭法，長洲人。父汧，明少詹事，殉國難，事具明史。枋，崇禎壬午舉人。汧殉國時，枋欲從死，汧曰；「吾不可以不死，若長為農夫以沒世可也！」自是遁跡山中，布衣草履，終身不入城市。及游靈巖山，愛其曠遠，卜澗上居之，老焉。枋與宣城沈壽民、嘉興巢鳴盛，稱「海內三遺民」。枋書法孫過庭，畫宗巨然，間法倪、黃，自署秦餘山人。嘗寄靈芝一貞於王士禎，士禎與金孝章畫梅、王玠草書作齋中三詠以記之。然性峻介，鍵戶勿與人接。睢州湯斌巡撫江南，屏騶從，往訪之，枋避不見。斌登其堂，堅坐移晷，為誦白駒之詩，周覽太息而去。川湖總督蔡毓榮自荊州致書求其畫，枋答書而返幣，竟不為作。曰：「明府是殷荊州，吾薄顧長康不為耳。」所往來惟沈壽民與萊陽姜垓、同里楊無咎、門人吳江潘耒及南嶽僧洪儲而已。

家貧絕糧，耐饑寒，不受人一絲一粟。洪儲時其急而周之，枋曰：「此世外清凈食也。」無不受。豢一驢，通人意。日用間有所需，則以所作書畫卷置簏於驢背，驅之。驢獨行，及城闉而止，不闌入一步。見者爭趣之，曰：「高士驢至矣！」亟取卷，以日用所需物，如其指，備而納諸簏，驢即負以返，以為常。卒，年七十三。

時商丘宋犖撫吳，枋預戒曰；「宋中丞甚知我，若我死，勿受其賻也。」犖果使人贈棺槥貲如枋命，終不受。卒，以貧不能葬。一日，有高士從武林來吊，請任窀穹，其人亦貧，而特工篆、隸，乃賃居郡中。鬻字以庀葬具，紙得百錢。積二年，乃克葬枋於青芝山下，而以羨歸其家。語之曰：「吾欲稱貸富家，懼先生吐之，故勞吾腕，知先生所心許也。」葬畢即去，不言名氏。或有識之者，曰：「此山陰戴易也！」

易，字南枝。少從劉宗周學，游吳門，年七十餘矣。有六子，不受其養，獨攜一子及殘書百卷自隨。其售字也，銖積寸累，不妄費一錢。一蒼頭饑不能忍，輒逃去。己寄食僧舍中，語及枋，必流涕。嘗浮七里瀨，登嚴子陵釣臺，賦詩，且歌且泣。或竟日不得食，採野蕨充膳。操瓢量水，坐長松古石間飲之。

李天植，字因仲，平湖人。崇禎癸酉舉人。改名確，字潛夫。甲申後，餘田四十畝、宅一區，乃並家具分與所後子震及女，而與妻別隱陳山，絕跡不入城市，訓山中童子自給。居十年，以僧開堂，始避喧，返蜃園，賣文自食；不足，則與其妻為椶奚竹筥以佐之。好事者約月供薪米，力辭不受。有司慕其高，往訪之，輒逾垣避。所著詩文，皆吊甲申以來殉節者。蜃園者，乍浦勝地，可望見海市者也。

又十年，家益困，鬻其園，寄身僧舍，戚友贖而歸之，始復與妻居，時年七十矣。子震，亦棄諸生，非義一介不取。老夫婦白頭相對，時絕食，則嘆曰：「吾生本贅耳，待盡而已。」有餽食者，非其人，終不受。或問身後，曰：「楊王孫之葬，何必棺也！」

又十年，蜃園僅存二楹，兩耳聾，又苦腹疾，終日仰臥。客至，以粉版書相問荅。魏禧來自江西，造其廬，天植與之粉版，書竟，天植視姓字，則強起張目視之，泣，禧亦泣。時方絕糧，禧探囊得銀半兩贈之，五反不受，固以請，曰：「此非盜跖物也！」始納之。買米為炊，共食而別。禧囑布衣周筼、侍郎曹溶糾同志為繼粟，且謀身後事，徐枋聞之曰：「李先生不食人食，聽其以餓死可也。」已而筼齎粟往，天植果堅拒。禧聞之，曰：「吾淺之乎為丈夫已。」乍浦有鄭嬰垣者，孤介絕俗，與天植稱金石交，先二年，凍死雪中，至是天植亦饑死。臨歾，曰：「吾無愧於老友矣！」時康熙十一年也。年八十有二。葬牛橋。所著有蜃園集、乍浦九山志。

理洪儲，字繼起，興化人。本姓李。父嘉兆與中州理鬯和恥與賊同姓，皆改理氏，天下稱「二理」。洪儲早歲出家，南都覆，明之遺臣多舉兵，洪儲左右之，被逮，獲免，好事如故。人戒之，則曰：「吾茍自反無媿，即有意外風波，久當自定。」又曰：「憂患得其宜，湯火亦樂國也。」枋聞之，嘆曰：「是真能以忠孝作佛事者也！」洪儲在沙門，宏暢宗風，篤好人物，海內皆能道之。枋曰：「此其跡也，但觀其每年三月十九日素服焚香，北面揮涕，二十八年如一日，是何為者？」

顧柔謙，字剛中，無錫人，遷常熟。幼遭家難，貲產皆盡。嘗同兄出門游，有數人擁之行，行乃擠大澤中。母忽心動，急呼老僕往跡之，得不死。補弟子員。甲申之變，柔謙哀憤，往往形諸詩歌，讀者悲之。不妄交游，以父執師事馬士奇，而江陰黃毓祺、嘉定黃淳耀皆一見定交。諸人殉國難，柔謙皆設位以哭盡哀。子祖禹，見父嘗閉門嘿坐，或竟日不食，祖禹叩頭寬譬，柔謙乃曰：「汝能終身窮餓，不思富貴乎？」祖禹跪應曰：「能。」柔謙曰：「汝能以身為人機上肉，不思報復乎？」祖禹復應曰：「能。」柔謙喜曰：「吾與汝偕隱耳！」遂更名隱，署其室曰伐檀。常夜蹴祖禹曰：「汝他日得志，如舊怨何？」祖禹曰：「每憶幼時祖母抱兒置膝上，為言家難，及墮大澤中事，祖禹不敢忘。」柔謙曰：「嘻，汝何見之隘？吾家數傳以來，頗盈盛，以祖、父之才，而竟中折，天也！於彼何尤？同室之中，寧彼以非禮來，吾不可以非禮報，汝謹識之！」著有補韻略、六書考定、山居贅論。

祖禹，字復初。柔謙精於史學，嘗謂：「明一統志於戰守攻取之要，類皆不詳山川，條列又復割裂失倫，源流不備。」祖禹承其志，撰讀史方輿紀要一百三十卷，凡職方、廣輿諸書，承譌襲謬，皆為駮正。詳於山川險易，及古今戰守成敗之跡，而景物名勝皆在所略。創稿時年二十九，及成書，年五十矣。寧都魏禧見之，嘆曰：「此數千百年絕無僅有之書也！」以其書與梅文鼎歷算全書、李清南北史合鈔稱三大奇書。祖禹與禧為金石交，禧客死，祖禹經紀其喪。徐乾學奉敕修一統志，延致祖禹，將薦起之，力亂罷。後終於家。

冒襄，字闢疆，別號巢民，如皋人。父起宗，明副使。襄十歲能詩，董其昌為作序。崇禎壬午副榜貢生，當授推官，會亂作，遂不出。與桐城方以智、宜興陳貞慧、商丘侯方域，並稱「四公子」。襄少年負盛氣，才特高，尤能傾動人。嘗置酒桃葉渡，會六君子諸孤，一時名士咸集。酒酣，輒發狂悲歌，訾詈懷寧阮大鋮，大鋮故奄黨也。時金陵歌舞諸部，以懷寧為冠，歌詞皆出大鋮。大鋮欲自結諸社人，令歌者來，襄與客且罵且稱善，大鋮聞之益恨。甲申黨獄興，襄賴救僅免。家故有園池亭館之勝，歸益喜客，招致無虛日，家自此中落，怡然不悔也。

襄既隱居不出，名益盛。督撫以監軍薦，御史以人才薦，皆以親老辭。康熙中，復以山林隱逸及博學鴻詞薦，亦不就。著述甚富，行世者，有先世前徽錄，六十年師友詩文同人集，樸巢詩文集，水繪園詩文集。書法絕妙，喜作擘大字，人皆藏★M8珍之。康熙三十二年，卒，年八十有三。私謚潛孝先生。

陳貞慧，字定生，宜興人，明都御史陳於廷子。於廷，東林黨魁。貞慧與吳應箕草留都防亂檄，擯阮大鋮。黨禍起，逮貞慧至鎮撫司，事雖解，已瀕十死。國亡，埋身土室，不入城市者十餘年。遺民故老時時向陽羨山中一問生死，流連痛飲，驚離吊往，聞者悲之。順

治十三年，卒，年五十三。著有皇明語林、山陽錄、雪岑集、交游錄、秋園雜佩諸書。子維崧，見文苑傳。

祁班孫，字奕喜，山陰人。父彪佳，明蘇松巡撫。班孫次六，人稱六公子，彪佳嘗受業於劉宗周，宗周將兵江上，班孫與其兄理孫罄家餉之。祁氏藏書甲江左，班孫兄弟以故國喬木自任。豪宕喜結客，家居山陰之梅墅，園林深茂。登其堂，衣復壁大隧，莫能詰也。慈谿布衣魏耕者，狂走四方，思得一當。班孫兄弟與之誓天，稱莫逆。或告變於浙大吏，四道捕耕，並縛班孫兄弟去。既讞，兄弟爭承，祁氏客乃納賂而宥其兄。班孫遣戍遼左，理孫竟以痛弟鬱鬱死，而祁氏家亦破。

旋班孫遁歸，祝發於吳之堯峰，尋主毗陵馬鞍山寺，所稱咒林明大師者也。班孫好議論古今，不談佛法，每語及先朝，則掩面哭，然終莫有知之者。康熙十二年，卒。發其篋，有東行風俗記、紫芝軒集。且得其遺教，命歸祔，乃知為山陰祁六公子，遂得返葬云。

班孫娶少師硃燮元女孫，硃工詩。其來歸也，與其姑商、姒張、小姑湘君，時相唱和。商氏字塚婦曰楚纕，字介婦曰趙璧，以志閨門之盛。班孫既被難，硃盛年，孤燈緇帳，數十年未嘗一出屏。自班孫兄弟歾，淡生堂書星散，論者謂江東文獻一大厄運也。

汪渢，字魏美，錢塘人。少孤貧，力學，與人落落寡諧，人號曰汪冷。舉崇禎己卯鄉試，與同縣陸培齊名。甲申後，培自經死，渢為文祭之，一慟幾絕，遂棄科舉。★L5黨欲強之試禮部，出千金兒其妻，俾勸駕，妻曰：「吾夫子不可勸，吾亦不屑此金也。」嘗獨身提藥裹往來山谷間，宿食無定處。渢故城居，母老，欲時時見渢，其兄澄、弟澐亦棄諸生服，奉母徙城外。渢時來定省，然渢能自來，家人欲往跡之，不可得。

嗣因兵亂，奉母入天臺。海上師起，群盜滿山谷，復返錢塘。當是時，湖上有三孝廉，皆高士，渢其一也，當事皆重之。監司盧高尤下士，一日，遇渢於僧舍，問：「汪孝廉何在？」渢應曰：「適在此，今已去矣。」高悵然，不知應者即渢也。高嘗艤舟載酒西湖上，約三高士以世外禮相見，惟渢不至。已，知其在孤山，以船就之，排墻遁去。渢不入城市，有司或以俸金為壽，不得卻，坎而埋之。里貴人請墓銘，饋百金，拒弗納。徙居孤山，匡床布被外，殘書數卷，鍵戶出，或返或不返，莫可蹤跡。遇好友，飲酒一斗不醉。

晚好道，夜觀天象，晝習壬遁，能數日不食，了不問世事。黃宗羲遇之於孤山，講龍溪調息法。嘗坐月至三更，夜寒甚，止布被一，渢與宗羲背相摩，得少暖氣。魏禧自江西來訪，謝弗見。禧留書曰：「吾寧都魏禧也，欲與子握手一痛哭耳！」渢省書大驚，一見若平生歡。臨別，執手涕下。渢嘗從愚菴和尚究出世法，禧曰：「君事愚菴謹，豈有意為其弟子耶？」渢曰：「吾甚敬愚菴，然今之志士，多為釋氏牽去，此吾所以不屑也。」康熙四年秋，終於寶石山僧舍，年四十有八。臨歾，舉書卷焚之，詩文無一存者。起視日影，曰：「可矣！」書五言詩一章，投筆就寢而逝。渢與陳廷會、柴紹炳、沈昀、孫治人，稱「西陵五君子」。

餘增遠，字謙貞，世稱若水先生，會稽人。明崇禎十六年進士，除寶應知縣。南都授禮部主事，遷郎中。事敗，逃之山中。郡縣逼之出見，乃輿疾城南，以死拒。久之，事得解。草屋三間，不蔽風雨，以鱉甲承漏。聚村童五六人，授以三字經。臥榻之下，牛宮雞，無下足處。晨則秉耒出，與老農雜作。同年生王天錫為海防道，欲與話舊，以疾辭。天錫披帷直入，增遠擁衾不起，曰：「不幸有狗馬疾，不得與故人為禮。」天錫執手勞苦，出間未數武，則已與一婢子擔糞灌園矣。天賜遙望見之，嘆息去。冬夏一皁帽，雖至暱者，不見其科頭。增遠慨世路偪仄，遂疑荀卿性惡之說為確，至欲著論以非孟。康熙八年，卒，年六十有五。蓋二十有四年不出城南一步也。疾革，黃宗羲造其榻前，欲為切脈，增遠笑曰：「某祈死二十年前，反祈生二十年後乎？」宗羲泫然而別。

同時有周齊曾者，字思沂，號唯一，鄞人，增遠同年進士也。知廣東順德縣事，變社倉為義田，而以社倉之法行之。國變後，棄官遯入剡源，盡去其發為發塚，架險立飄榜，曰「囊云」，自稱無發居士。剡源饒水石，與山僧樵子出沒瀑聲虹影間。天錫訪之，拒曰：「咫尺清輝，舉目有山河之異，不原見也。」為詩文，機鋒電激，汪洋自恣，寓言十九。然清苦自立，胸中兀然有所不可，與增遠無二也。黃宗羲嘗為兩人合志其墓云。

傅山，字青主，陽曲人。六歲，啖黃精，不穀食，強之，乃飯。讀書過目成誦。明季天下將亂，諸號為搢紳先生者，多迂腐不足道，憤之，乃堅苦持氣節，不少媕冘。提學袁繼咸為巡按張孫振所誣，孫振，閹黨也。山約同學曹良直等詣通政使，三上書訟之，巡撫吳甡亦直袁，遂得雪。山以此名聞一下，甲申後，山改黃冠裝，衣硃衣，居土穴，以養母。繼咸自九江執歸燕邸，以難中詩遺山，且曰：「不敢媿友生也！」山省書，慟哭，曰：「嗚呼！吾亦安敢負公哉！」

順治十一年，以河南獄牽連被逮，抗詞不屈，絕粒九日，幾死。門人中有以奇計救之，得免。然山深自吒恨，謂不若速死為安，而其仰視天、俯視地者，未嘗一日止。比天下大定，始出與人接。

康熙十七年，詔舉鴻博，給事中李宗孔薦，固辭。有司強迫，至令役夫舁其床以行。至京師二十里，誓死不入。大學士馮溥首過之，公卿畢至，山臥床不具迎送禮。魏象樞以老病上聞，詔免試，加內閣中書以寵之。馮溥強其入謝，使人舁以入，望見大清門，淚涔涔下，僕於地。魏象樞進曰：「止，止，是即謝矣！」翼日歸，溥以下皆出城送之。山嘆曰：「今而後其脫然無累哉！」既而曰：「使後世或妄以許衡、劉因輩賢我，且死不瞑目矣！」聞者咋舌。至家，大吏咸造廬請謁。山冬夏著一布衣，自稱曰「民」。或曰：「君非舍人乎？」不應也。卒，以硃衣、黃冠斂。

山工書畫，謂：「書寧拙毋巧，寧丑毋媚，寧支離毋輕滑，寧真率毋安排。」人謂此言非止言書也。詩文初學韓昌黎，崛強自喜，後信筆抒寫，俳調俗語，皆入筆端，不原以此名家矣。著有霜紅龕集十二卷。子眉，先卒，詩亦附焉。

眉，字壽髦。每日出樵，置書擔上，休則把讀。山常賣藥四方，與眉共挽一車，暮抵逆旅，篝燈課經，力學，繼父志。與客談中州文獻，滔滔不盡。山喜苦酒，自稱老糵禪，眉乃稱小糵禪。

費密，字此度，新繁人。父經虞，明雲南昆明縣知縣。密年十四，父病，醫言嘗糞甘苦，可知生死，密嘗而苦，父病果起。未幾，流賊張獻忠犯蜀，密上書巡按御史劉之勃，陳戰守策，不省。已而全蜀皆陷，密展轉窮山中，會有人傳其父滇中消息，聞之痛哭，遂去家入滇。經歷蠻峒中，奉父自滇歸蜀。至建昌衛，為凹者蠻所得，父賂蠻人，始脫歸。

明將楊展聞密名，遣使致聘，密乃說展曰：「賊亂數年，民且無食，今非屯田，無以救蜀民，且兵不能自立。」展納其言，命子總兵官璟偕密屯田於榮經瓦屋山之楊村，以次舉其法，行諸州縣。後展為袁韜、武大定所殺，密與璟整師為復仇計，嘗與賊戰，躬自擐甲，左手為刃所傷。時璟營於峨眉，裨將有與花溪民毆爭者，言「花溪居民下石擊吾營，勢且反」以怒璟。璟欲引兵誅之，密力爭曰：「花溪，吾民也。方與賊戰而殺吾民，彼變從賊，是益賊也。」璟乃止，全活數百家。

後密還成都省墓，至新津，為武大定兵所掠。知密嘗參展軍事，欲殺之，以計得免。密嘆曰：「既不能報國，又不能庇親及身，不如舍而他去！」遂奉父由成都北行入秦，溯漢江，下吳、越，流寓泰州，老焉。

經虞邃於經學，嘗著毛詩廣義、雅論諸書，以漢儒注說為宗。密盡傳父業，又博證學士大夫，與王復禮、毛甡、閻若璩交，密一足跛，後往蘇門謁孫奇逢，稱弟子。工詩、古文，俯仰取給於授徒、賣文，人咸重其品，悲其遇。州守為之除徭役，杜門三十年，著書甚多。

密謂宋人以周、程接孔、孟，盡黜二千餘年儒者為未聞道，乃上稽古經、正史，旁及群書，作中傳正紀百二十卷，序儒者授受源流，自子夏始。又作弘道書十卷、古今篤論四卷、中旨定錄四卷、中旨辨錄四卷、中旨申感四卷，皆申明弘道書之旨。又有尚書說、周官注論、二南偶說、中庸大學駮議、四禮補篇、史記箋、古史正、歷代貢舉合議、費氏家訓及詩文集。卒，年七十七。子錫琮、錫璜，世其學。

王弘撰，字無異，號山史，華陰人。明諸生。博雅能古文，嗜金石，藏古書畫金石最富。又通濂、洛、關、閩之學，好易，精圖象。學者翕然宗之，關中入士領袖也。與李顒、李柏、李因篤齊名，時以得一言為榮。凡碑版銘志非三李則弘撰，而弘撰工書法，故求者多於三李。弘撰交游遍天下，甲申後，奔走結納，尤著志節。

顧炎武遍觀四方，至華陰，謂秦人慕經學、重處士、持清議，他邦所少；華陰綰轂之口，雖足不出戶，而能見天下之人，聞天下之事。欲定居，弘撰為營齋舍居之。炎武嘗曰：「好學不倦，篤於朋友，吾不如王山史。」當時儒碩遺逸皆與弘撰往還，頗推重之。弘撰嘗集炎武及孫枝蔚、閻爾梅等數十人所與書札，合為一冊，手題曰友聲集，各注姓氏。中有為謀炎武卜居華下事，言：「此舉大有關系，世道人心，實皆攸賴，唯速圖之！」蓋當日華下集議，實有所為也。

康熙間，以鴻博徵，不赴。初與因篤同學，甚密，及因篤就徵，遂與之絕。弘撰所居華山下，有讀易廬，與華峰相向，稱絕勝。卒，年七十有五。著有易象圖說、山志、砥齋集。

杜濬，字於皇，號茶村，黃岡人。明季為諸生，避亂居金陵。少倜儻，嘗欲著奇節，既不得試，遂刻意為詩，然不欲以詩人自名也。於並世人獨重宣城沈壽民、吳中徐枋，自媿不如。其在金陵，與方仲舒善，仲舒，苞父也。金陵冠蓋輻輳，諸公貴人求詩者踵至，多謝絕。錢謙益嘗造訪，至閉門不與通，惟故舊徒步到門，則偶接焉。門內為竹關，關外設坐，約客至，視鍵閉，則坐而待，不得叩關，雖大府至，亦然。及功令有挑門之役，有司按籍欲優免，濬曰：「是吾所服也！」躬雜廝輿夜巡綽，眾莫能止。嗜茗飲，嘗言吾有絕糧，無絕茶。既有花塚，因拾殘茗聚封之，謂之「茶丘」。年七十七，卒於揚州。

喪歸，故人謀卜兆，子世濟曰：「吾有親，而以葬事辱二三君乎？是謂我非人也。」亡何，世濟卒。又數年，陳鵬年來守金陵，始葬諸蔣山北梅花村。

濬詩最富，世所傳不及十一，手定者四十七冊。吳偉業嘗云：「吾五言律得茶村焦山詩而始進。」閻若璩於時賢多所訾謷，獨許濬五律，稱為「詩聖」。已刻者曰變雅堂集。

弟岕，字蒼略，號些山。諸生。與兄同避亂金陵。昆弟行身略同，而趣各異。濬峻廉隅，孤特自遂。遇名貴人，必以氣折之，於眾人未嘗接語言，用此叢忌嫉。然名在天下，詩每出，遠近爭傳誦之。岕則退然自同於眾，所著詩歌、古文，雖子弟弗示也。方壯喪偶，不復娶。所居室漏且穿，木榻敝帷，數十年未嘗易。室中終歲不掃除，每日中不得食，兒女啼號，客至無酒漿，意色間無幾微不自適者。行於途，常避人，不中道與人言，雖兒童廝輿，惟恐或傷之也。後兄七年卒，年七十七。有些山集。

郭都賢，字天門，益陽人。天啟壬戌進士，授行人。分校順天鄉試，得史可法等六人。歷官員外郎，出為四川參議，督江西學政，分守嶺北道，巡撫江西。時張獻忠已逼境，賊騎充斥。都賢晝夜繕守御，兵餉無措，乃大會屬僚，凡官司一應供給，皆捐以助餉。左良玉屯兵九江，驕蹇觀望，都賢惡其淫掠，檄歸之，而募士兵為戍。會有尼之者，遂乞病，棄官入廬山。逾年，北京陷，悲憤不食。南都建號，史可法開閫揚州，薦授以官，辭不赴。桂王立肇慶，以兵部尚書召，而都賢已祝發為僧矣。先是洪承疇坐事落職，都賢奏請起用，至是承疇經略西南，以故舊謁都賢於山中，餽以金，不受；奏攜其子監軍，亦堅辭。都賢見承疇時，故作目瞇狀，承疇驚問何時得目疾，都賢曰：「始吾識公時，目故有疾。」承疇默然。

都賢篤至性，哀樂過人，嚴而介，風骨嶄然。博學強識，工詩文，書法瘦硬，兼善繪事，寫竹尤入妙。僧號頑石，又號些菴。茹苦，無定居。初依熊開元、尹民興於嘉魚，住梅熟菴；已，流寓海陽，築補山堂：前後十九年。歸結草廬桃花江。客死江寧承天寺。

有女名純貞，許字黔國公沐氏，變後，音問梗絕，遂終於家。純貞能詩，自署曰郭貞女。

都督所著有衡岳集、止菴集、秋聲吟、西山片石集、破草奚集、補山堂集、些菴雜著等書。

陶汝鼐，字仲調，一字密菴，寧鄉人。與都賢交最篤。崇禎初，充拔貢生。會帝幸太學，群臣請復高皇積分法，祭酒顧錫疇奏薦汝鼐才，特賜第一，詔題名勒石太學。除五品官，不拜，乞留監肄業。癸酉舉於鄉，兩中會試副榜。南渡後，薙發溈山，號忍頭陀。生平內行篤，父歾，哀慕終身。事母曲盡孝養，處族黨多厚德，嘗為人雪奇冤，冒險難，活千餘人，然不自言也。詩古文有奇氣，著有廣西涯樂府、古集、寄雲樓集、褐玉堂集、嘉樹堂集，都賢為序而行之。有「生同里、長同學、出處患難同時同志」之語。

李世熊，字元仲，寧化人。明諸生。少負奇氣，植大節，更危險，死生弗渝。篤交游，敢任難事。生平喜讀異書，博聞強記。年八十，讀書恆至夜分始休。六經、諸子百家靡不貫究，然獨好韓非、屈原、韓愈之書。其為文，沉深峭刻，奧博離奇，悲憤之音，稱其所遇。縱

論古今興亡，儒生出處，及江南北利害，備兵屯田水利諸大政，輒慷慨欷歔，涔涔泣下不止。年十六，補弟子員，旋中天啟元年副榜，以興化司李佘昌祚得其文，爭元於主司弗得，袖其卷去，曰：「須後作元也。」典閩試者，爭欲物色之為重。

甲申後，自號寒支道人，屏居不見客。徵書累下，固謝卻之。凡守、令、監司、鎮將至其門者，罕能一識面。閩中擁唐王監國，用大學士黃道周、禮部侍郎曹學佺、都察院何楷薦，徵拜翰林博士，辭不赴。嘗上書道周，感憤時事。及道周殉節，走福州請褒恤，時恤問其孤嫠。

順治初，師入閩，有齮齕於郡帥者，帥遣某生移書，逼入都，且言：「不出山，禍不測。」世熊復之曰：「死生有命，豈遂懸於要津之手？且某年四十八矣，諸葛瘁躬之日，僅少一年；文山盡節之辰，已多一歲。何能抑情違性，重取羞辱哉！」時蜚語騰沸，世熊矢死不為動，疑謗旋亦釋。

世熊既以文章氣節著一時，名大震。辛卯、壬辰間，建昌潰賊黃希孕剽掠過寧化，有卒摘其園中二橘，希孕立鞭之，駐馬園側，視卒盡過乃行。粵寇至，燔民屋，火及其園，賊魁劉大勝遣卒撲救之，曰：「奈何壞李公居？」當時雖匹夫匹婦，無不知有寒支子者。

世熊積壘塊胸中，每放浪山水，以寫其牢騷不平之概。嘗詣西江，交魏禧、魏禮、彭士望諸子，相與泛彭蠡，登廬山絕頂。追維闖賊橫行時事，痛悼如絕，淚下如泉湧，不能禁也。耿精忠反，遣偽使敦聘，世熊嚴拒之。自春徂冬，堅臥不起，乃得免。世熊山居四十餘年，鄉人宗之，爭趨決事。有為不善者，曰：「不使李公知也。」晚自號媿菴，顏其齋曰「但月」。所著有寒支集、寧化縣志、本行錄、經正錄、狗馬史記等。年八十五，卒於家。

世熊有三弟，早世，遺子女，撫育裝遣之。饋遺其親戚終身。又獨建祖祠，修祖墓，編述九世以來宗譜。凡祭祀，必親必謹。父母忌日，則減餐絕宴會。元旦，展先人遺像，則泣下沾襟，拜伏不能起，蓋其孝友出於天性云。

談遷，字孺木，原名以訓，海寧人。初為諸生。南都立，以中書薦，召入史館，皆辭，曰：「餘豈以國家之不幸博一官耶？」未幾，歸里。遷肆力經史百家言，尤注心於明朝典故。嘗謂：「史之所憑者，實錄耳。實錄見其表，其在里者，已不可見。況革除之事，楊文貞未免失實；泰陵之盛，焦泌陽又多醜正；神、熹之載筆者，皆逆奄之舍人。至於思陵十七年之憂勤惕厲，而太史遯荒，皇宬烈焰，國滅而史亦隨滅，普天心痛，莫甚於此！」乃汰十五朝實錄，正其是非。訪崇禎十七年邸報，補其缺文，成書，名曰國榷。

當是時，人士身經喪亂，多欲追敘緣因，以顯來世，而見聞窄狹，無所憑藉。聞遷有是書，思欲竊之為己有。遷家貧，不見可欲者，夜有盜入其室，盡發藏橐以去。遷喟然曰：「吾手尚在，寧遂已乎？」從嘉善錢氏借書復成之。陽城張慎言目為奇士，折節下之。慎言卒，遷方北走昌平，哭思陵，復欲赴陽城哭慎言，未至而卒，順治十二年冬十一月也。黃宗羲為表其墓。

明末遺逸，守志不屈，身雖隱而心不死，至事不可為，發憤著書，欲託空文以見志，如遷者，其憂憤豈有已耶？故以附於各省遺逸之末。


\end{pinyinscope}