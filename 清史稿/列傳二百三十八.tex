\article{列傳二百三十八}

\begin{pinyinscope}
李朝儀段起丁壽昌曾紀鳳儲裕立鐵珊桂中行

劉含芳陳黌舉游智開李用清李希蓮李金鏞

金福曾熊其英謝家福童兆蓉

李朝儀，字藻舟，貴州貴築人。道光二年進士，授直隸平谷縣，歷署饒陽、三河。咸豐初，遷大興京縣，署南路同知，補東路同知，皆有治聲。時海防戒嚴，築寧河、北塘、大沽諸砲臺，工堅費核，平餘銀鉅萬，悉以入官，晉秩知府。十年，署順德。捻匪北竄，朝儀率鄉勇出御，嚴陣以待，砲折大旗，迄不動。益使游騎左右馳突為疑兵，賊來則擊之，退則寂守，久之，賊引去。同治四年，署廣平，敗賊馬甿橋，悉收難民入城，料賊必復至，儲糧械為城守備。已而賊眾數萬果逼城，不敢犯，城獲全。五年，補大名。馬學孟者，故捻黨也，善戰，有勇力。既投誠，充團總，濬、滑、內黃數縣民多附之，其黨有殺人者，遠近因傳學孟叛矣。朝儀馳入其居，曉譬利害，學孟悟而泣，原繳械請罪，遂夷其寨，赦勿問。後朝儀與賊戰，得學孟死力，故不敗。

八年，授永定河道，署按察使。先後任河道八年，勤於職守，痛革河工積弊，課兵種柳，資工用焉。遷山東鹽運使，尋擢順天府尹。京畿靡薄，朝儀廉勤率之，捕劇盜，抑豪強，絕請託，期年風習一變。光緒七年，卒官。朝儀治河績尤著，民立祠固安祀之。

段起，字小湖，湖南清泉人。初入貲助餉，敘道員。咸豐初，佐廣西左江道王普相幕，數陳兵事。普相薦諸巡撫勞崇光，俾將百人，從解全州圍。別寇鄧正高乘虛襲永州，窺衡州，起單騎馳諭降其眾。貴州叛苗犯懷遠，起討平之。奉檄率所部援江西，謁曾國籓於軍中，國籓未之奇也。時賊踞建昌，久不下。起夜率四百人撲其壘，克之，乘勝復德安，國籓乃納其軍。七年，從劉騰鴻、李續宜攻瑞州，騰鴻戰死，起亦被重創，卒克之。八年，援浙，解衢州圍，還攻景德、浮梁，並克之。明年，陳玉成犯景德，起扼其沖，賊不得逞。出家財募勇，遣別將率以援浙，數有功。巡撫王有齡疏調起赴浙將水陸軍，會以前功加鹽運使銜，留江西以道員補用。十一年，李秀成犯廣豐，遂圍廣信。起嬰城固守，伺間出擊賊，敗之，賊遂引去，加布政使銜。同治元年，授江西督糧道，仍留治軍。二年，克鄱陽、彭澤，給瑚松額巴圖魯名號。

三年，始赴任。時軍事漸定，議撤兵。起條上兵弁安置之策，巡撫沈葆楨疏請頒行，武職借補及收標考課，著為令。四年，鮑超軍索餉譁潰，起聞變馳視，遇前隊，傷頤，有識者大呼曰：「段糧道也！」皆棄兵拜，起反覆開譬，變乃定。尋兼署按察使。江西、閩、浙之交，有山綿亙千里，故為盜藪，久封禁。賊未平時，民往往入山避亂，久之生息日繁。至是或頗言粵寇餘孽窟穴其中，詔三省會剿，起疑之，輕騎周歷詢訪，悉其狀，牒大吏疏請弛禁，民德之，立生祠祀焉。六年，以疾歸。邑大饑，傾貲賑贍，全活逾萬家。光緒二年，再授江西督糧道，調江南徐州道。六年，兩廣總督張樹聲調治海防，擢廣東鹽運使。八年，卒於官。

丁壽昌，字樂山，安徽合肥人。少為里塾師，粵寇擾淮南，遂集里中子弟勒以兵法，築寨自保。同治初，率偏師從李鴻章東征，轉戰蘇、松間，由知縣晉秩知府。隨潘鼎新攻浙江，克乍浦，攝乍浦同知。又隨克嘉興，晉道員。進攻湖州，戰於晟舍鎮，賊憑河為險。壽昌鳧水破其兩壘，諸軍隨擊，立克之，湖州賊遂不振。論功，加按察使銜。六年，率師從劉銘傳剿捻，迭敗之黃安、鄧州。賊南竄沭陽，霖雨，平地水數尺，捻酋任化邦竄渡沭水而西。壽昌先解衣率將士徒涉，伐木為梁濟軍，既濟，乃斷梁。眾知無退路，奮擊破賊，追斬化邦贛榆城下。詔以道員簡放，加布政使銜。又戰濰縣，擒捻酋李蕓等，給西林巴圖魯勇號，記名按察使。

八年，天津民、教構釁，命壽昌率銘軍四千馳赴津、沽備非常。遂署天津道，尋實授。時人情洶懼，譌言繁興。壽昌處以鎮靜，扶良詰奸，屬境安堵。救火會董積憤西教，適大火，相約不救教堂。壽昌聞警奔赴，略無畛域。會董感其誠，乃施救。梁家園河堤將圮，壽昌親執畚立水中，眾益奮築，堤獲全。設廠以賑流民，廬灶籓溷悉有程式。會遭父喪，士民奔走籥留者萬人，堅請終制。服除，詔赴天津總理營務，兼充海防翼長。光緒四年，署津海關道，擢按察使，署布政使，以勤慎稱。六年，卒官。賜恤，贈太常卿，於天津建立專祠。

曾紀鳳，字摯民，湖南邵陽人。以諸生從軍，洊保知縣。駱秉章督四川，調領湘果後營。同治元年，石達開竄踞敘州雙龍場，分軍陷高縣。紀鳳從按察使劉岳昭赴援，戰城下，克之。又迭敗之吊黃樓、羅家坳，涉水先驅奪賊壘。達開連營三十，與橫江為犄角。紀鳳毀橫江西岸賊巢，遂薄雙龍場。計招賊黨為內應，而潛軍襲其後。達開奔燕子灘，邀於橫河，半渡，擊之，遂竄滇境。三年，從克正安，進圍綏陽，屢戰有功，晉知府。尋調廣東，又調貴州，並任軍事。十年，與總兵鄧千勝克麻哈，擒楊阿保，晉道員。

十一年，會諸軍剿平苗民之梗化者。貴州下游東西驛道，苗在其南，漢民在其北。自咸豐時，行旅阻隔，垂二十年，至是始通。紀鳳辦理善後，自黃平以上歷清平、平越、麻哈、貴定二百餘里，建碉七十，分立四屯，各設屯官，戍卒六百分守之。墾荒供餉，責以巡緝。奸宄無所容，流民聞風踵至。十二年，古州苗叛，擾清江，旁寨響應。紀鳳率碉兵會諸軍進剿，擒其酋長，撫良苗百數十寨。黔疆略定，賜黃馬褂。光緒元年，授貴西道，巡撫黎培敬深倚之，薦可大用。擢按察使，晉布政使。十二年，調雲南布政使，剿惈黑及大戛寨夷，加頭品頂戴。因請以其地改土歸流，邊隅以安。十五年，乞養歸，尋卒。

儲裕立，字鶴樵，湖南靖州人。從軍貴州，累保知縣。同治初，苗亂熾，迭克天柱、清江，晉知府。十年，署古州同知。兵後彫攰，群苗伺釁出沒。裕立修戰備，撫遺黎，民氣漸復。仍統軍先後收復臺拱、丹江、凱里諸城，擢道員。光緒三年，下游肅清，論功，賞黃馬褂。督治善後，築城堡百二十七，建義塾百三十九。八年，思南災，裕立往賑，遍歷災區，日稽錢粟出入，無假借，實惠及民。時遵義焚教堂，民情洶洶。裕立馳往撫諭，與法人往復詰難，事得解。尋署貴西道，再歷貴東糧儲。二十一年，卒，賜恤如例。

鐵珊，字紹裴，徐氏，漢軍正白旗人。咸豐中，由筆帖式議敘知縣。從欽差大臣勝保討捻山東，單騎入賊壘，招降捻匪劉占考，散其黨數萬。敘功，以直隸州選用。同治初，發甘肅，署通渭。值回亂，一歲九被圍，嬰城固守，卒得全。日供軍糧萬斤，民不堪命。鐵珊規減其半，民感德。及去任，攀轅不得行。迭攝平番、皋蘭、中衛諸邑，所至輒輕賦役，輯流亡，修城堡，除蠹胥。總督上其治狀，擢寧夏知府，未之任，調蘭州。議建貢院，與陜西分試，自光緒紀元始。是年，署甘涼道，武威、永昌、鎮番三邑共一渠，民爭水械斗，久不決。鐵珊為開支渠，別子母水，設徬刊石，立均水約，輪日灌溉，民大悅，為立祠渠上。地宜牧，因畜羊三千頭，歲以蕃息，用給貧民無告者。十三年，擢河陜汝道，擒巨盜李復岐等，置諸法。建陜州書院以課士，文風始振。閿鄉城北濱河，南臨澗水，歲屢圮，議築石壩殺水勢，艱於鑿運，竟得石閿底鎮激湍中，工遂成。十六年夏，淫雨河漲，陜城不沒者數版。民謂官能捍患，恃以不恐。鐵珊復築石堤，四月畢工，身親其役，竟以勞卒。士民請建專祠，詔賜恤。

桂中行，字履真，江西臨川人，先世賈貴州，遂占籍鎮遠。為諸生。咸、同間，積軍功，為知縣安徽，署合肥、蒙城、阜陽。曾國籓率師征捻，檄中行察勘蒙城圩寨。蒙城故捻藪也，中行單騎歷諸圩，曉以利害，擇良幹者為圩長。堅壁清野，寇無所掠。禮接耆老賢士，從詢方略。得通捻奸民簿記之，誅其魁桀數十人，豪猾斂跡。歲餘，威化大行。民陷賊及遠徙者，相率還歸。以功晉知府。調江蘇，筦揚州正陽釐榷。光緒元年，署徐州，以祖母憂去官。

三年，宣城、建平民教閧，焚毀教堂。總督沈葆楨強起中行往治，中行謂：「民倡亂當治如律，然民所以亂，由教堂侵其地。今當令民償教堂財，而教堂還民地。」持數月，卒如中行議。內艱歸，服闋，檄治皖南墾務。皖南兵燹後，客民占墾不輸賦，至是清丈田畝，無問主客。客民噪，捕斬其魁，乃聽命。三歲事竣，增賦鉅萬。

九年，補徐州。值水災，興工賑，修堤墊二百餘里。又濬邳州艾山河，築宿遷六塘墊，水患除，民以不饑。治徐十二年，課農勸士，盜賊衰息。擢岳常澧道，數月，遷廣西按察使，復調湖南。二十年，卒。中行所至有聲，官江南最久，民尤愛戴之。附祀徐州曾國籓祠。

劉含芳，字薌林，安徽貴池人。同治初，李鴻章率師東征，從克蘇州，司運糧械。後隨征捻，積功至道員。鴻章督直隸，命含芳治軍械天津。得西洋利器，省覽機括，久之悉通其意。鴻章方拓北洋軍備，於西沽建武庫，廣收博儲，以肄將士，擴充機器、制造兩局，募工仿構，創設電氣水雷學堂，編立水雷營，皆以含芳董其役。

光緒七年，詔求人才，以鴻章薦，交軍機處存記。時海軍初立，造船塢旅順，含芳兼領沿海水陸營務處。十四年，署津海關道，授甘肅安肅道，留治海防。尋調山東登萊青道，監督東海關，十九年，始之任。含芳自隨鴻章至天津，凡十四載，屯旅順十一載，至是雖領一道，猶隸於北洋。

二十年，遼東兵事起，海陸軍屢挫，旅順、威海相繼陷。登萊青道駐煙臺，敵軍日逼。俄報軍艦沒於劉公島，寧海亦陷，敵前鋒距煙臺十餘里。時巡撫李秉衡亦駐師煙臺。西國諸領事言巡撫在，則敵攻之急，於租地不便，巡撫乃退萊州。領事復言含芳，含芳曰：「巡撫大臣也，可去。某守土吏，去何之？今死此矣！」因置鴆二盂案上，與其妻郝冠服坐待，意氣堅定，民恃無恐。有潰卒數千，持兵噪呼求食。含芳單騎馳諭，處以空營，重為編伍，不原留者厚給遣之，皆出私財。初，西人聞潰兵，甚戒嚴，俄而散遣，殊出不意，咸稱道之。和議成，奏派渡海勘收還地。始威海、旅順、大連灣皆荒島，含芳瘁心力營構十餘年，所成險塞，至是見盡毀矣，因憤慨流涕，以疾乞歸。卒，贈內閣學士。

陳黌舉，字序賓，安徽石埭人。少從其鄉陳艾游，以諸生為曾國籓所識拔。李鴻章督師，令主辦行營支應。或謂「大軍轉餉關天下，往者輒命大臣，今以諸生任耶」？卒用不疑。自粵亂作，海內困軍餉。黌舉曰：「餉糜則斂重，戰久則餉虧，兵不潰，民且寇矣。」乃釐訂條款，杜絕冒濫。軍行數載，餉節民和，平捻之功實基此。鴻章移直隸籌海防，凡砲臺、船塢、制造、電報及疏河、屯田諸役，需費尤鉅，皆倚之以辦。先後綜軍糈二十餘年，一介不茍。將吏服其廉潔，雖被裁抑，無怨言。直、晉大災，兼籌賑務，廢寢忘食，稽核勤摯，人不忍欺。以私款歸實濟，全活以億萬計，眾皆德之。旋以積勞病卒。初由訓導累功至知府，詔贈道員。與含芳同附祀鴻章祠，入祀淮軍昭忠祠，並祀鄉賢。

黌舉子惟彥，亦見重於鴻章，命繼司軍計。由大理寺丞累保知府，官貴州，歷開州、婺川，調守黎平。首革票差催糧，遏龍世渭逆謀，破鴨販彭三等血案，遠近驚為神明。鄰邑有訟，往往越境就訴。興學育才，並創立體仁堂養老恤孤，勸工習藝，政聲頗著。巡撫疏為良吏第一，以道員改江蘇，總釐捐，任督銷。去弊化私，以廉直稱。旋授湖南財政監理官，復委辦兩淮鹽政，創設淮南公所，歲增至二百萬。歸，與弟惟壬於縣境修巨橋跨舒溪，亙六十餘丈，便行旅。邑人私謚曰慈惠。［一］

游智開，字子代，湖南新化人。咸豐元年舉人，揀選知縣。同治初，李續宜巡撫安徽，調司釐榷，以廉平稱。四年，署和州知州，日坐堂皇決事。又時出巡四境，延見父老，問其疾苦。親為諸生考校文藝，剖析經旨，教以孝弟廉讓。期年，治化大行。州舊由胥吏墊完糧賦，最為民病，禁絕之。築瀕江堤防，自督工役，費節而堤堅，免水患。補無為州，署泗州，治盜尤嚴。曾國籓稱其治行為江南第一，移督直隸，調智開署深州。興義學，減浮征，民大悅。補灤州，民苦兵車，為別籌輸送，免擾累。俗健訟，奸民居間交構，痛懲之，其風漸息。

十一年，擢知永平府，一車一蓋，周歷下邑，得其情偽。遇有事，牧令未及報，輒已聞知。一日侵晨，馳至遷安獄，獄吏方私系囚求賂，即拘吏至縣庭笞之。令始驚，起謝。葺書院，築城垣，修郡志，皆事舉，無濫費。瀕海產鹽，貧民資為衣食。部牒禁私販，疏官引。智開上言民間少一私販，即地方多一馬賊。鹽本宜行官引，惟永平則仍舊為便，事得寢。有巨室以析產構訟，久不決。智開坐便室，呼兩造至，不加研鞫，自咎治郡無狀，變起骨肉，望族如此，況齊民乎？訟者流涕請罷。李鴻章疏陳智開清勤端嚴，足勵末俗。光緒六年，擢永定河道。河患夙稱難治，智開每當搶護險工，立河干親指揮，日周巡兩岸以為常，員弁無敢離工次者。左宗棠議將永定河南岸改北岸以紓水患。智開以上下游數百里，城市廬墓，遷徙不便，力爭而止。兩以三汛安瀾邀優獎。

十一年，擢四川按察使。攜一僕乘箯輿入蜀，密訪吏治得失，民情愛惡。督屬清釐積案，常躬自訊結，獄訟為清。兩權布政使。十二年，護理總督。重慶教案起，智開奏言是案當以根究起釁之由，先收險要及預定款目為關鍵。非贖回險要，無以服渝民之心；非嚴誅首犯，無以制洋人之口；非議賠銀兩，無以為結案之具。諗知教首羅元義激成眾怒，幾釀大變，飛檄拘之入省，民團始散。又以元義身雖入教，仍是中國子民，自應治以中國法律。請敕總理衙門據理與爭，勿許公使干預。時中外皆恐以肇釁端，智開持之益力，卒置元義於法。薄給賠償，而案遂結。

十四年，遷廣東布政使，署理巡撫。劾貪墨吏，不避權要，嚴賭禁，卻闈姓例餽三十萬金。僧寺匿匪，廢改義塾。十六年，以老乞休。二十一年，起廣西布政使。為政務持大體，事有不可行，力持不變。痛除官場積習，僚屬化之。靈川鬧糧，省令發兵剿辦。智開以事由激變，辦理不善，責歸縣令，民獲保全。又念粵西地瘠，向鮮蓋藏，捐廉儲糧石，通飭各屬積穀備荒。凡廉俸所入，悉以辦公益，無自私。閱三年，因病罷歸，卒於家。所至各省俱請祀名宦祠。

李用清，字澄齋，山西平定州人。同治四年進士，改庶吉士，出大學士倭仁門，散館授編修。安貧厲節，日研四子書、硃子小學，旁稽掌故，於物力豐瘠，尤所留意。大婚禮成，加侍讀銜。十二年，丁父憂，徒步扶櫬返葬。服闋，入都，仍課生徒自給。

光緒三年，記名御史。會山西奇荒，巡撫曾國荃、欽差大臣閻敬銘奏調用清襄賑務，騎一驢周歷全境，無間寒暑，一僕荷裝從。凡災情輕重、食糧轉輸要道，悉紀之冊。深窮病源，以為晉省罌粟花田彌望無際，必改花田而種五穀，然後生聚有期，元氣可復，上書國荃詳論之。國荃疑晉新荒，禁煙效緩，且全國未禁，徙斂怨，說竟不行。賑竣，卻保獎。還京，傳補御史，引見有日矣。法越事萌芽，張樹聲以廣西邊防奏調。樹聲督兩廣，復調廣東任海防釐榷，洗手奉職。七年，授惠州知府。境故多盜，喜博，喜私斗。用清推誠化之，俗乃稍革。

八年，遷貴州貴西道。明年，超擢布政使，署巡撫。實倉儲，興農利，裁冗員，劾缺額之提鎮，擒粵匪莫夢弼等置諸法。巡閱所至，召士子講說經傳，將吏環聽，相與動容。黔地土瘠，多種罌粟，暢行湘、鄂、贛、粵諸省，用清奏陳禁種之法，分區限年，時自出巡，刈剷煙苗。言者疑其操之過急。十一年秋，有旨來京候簡。召對，猶痛陳罌粟疚國殃民狀，冀可挽回萬一。旋命署陜西布政使，荒燹之後，休養生息，仍嚴煙禁。十四年，復命來京候簡，遂以疾歸，主講晉陽書院凡十年。用清嚴於自治，勇於奉公。籓黔時，庫儲六萬，年餘存十六萬，陜庫三十萬，再期六十餘萬矣。所至尤措意桑棉織組。嘗濬三源縣龍渠，溉田千餘畝。俸入不以自潤，於黔以購粟六千石，於陜購萬石，備不虞。鄭州河決，捐工需二萬兩。二十四年，卒。子貴陽扶柩歸，以毀殤。

同縣李希蓮，字亦青。咸豐十年進士，授戶部主事，再遷郎中。性節儉，官京曹三十年，車馬羸敝，不顧訕譏。英、法兵入都，曹司多走避，希蓮昕夕詣署無間。以忤肅順，乞假歸。同治元年，起原官。時軍興餉絀，希蓮條陳開源節流數端，恭親王奕韙之。雲南報銷案發，同僚有褫職遣戍者，希蓮獨無所染。光緒中，出為江西廣饒道，除濫稅，復徵額。擢山東鹽運使，調長蘆。累遷貴州按察使、陜西布政使。戊戌政變，希蓮頗憂大亂將起，與總督陶模議籌建陪都。及兩宮西幸，入始服其先見雲。

李金鏞，字秋亭，江蘇無錫人。少為賈，以試用同知投效淮軍。光緒二年，淮、徐災，與浙人胡光鏞集十餘萬金往賑，為義賑之始。後遂賑直隸、山東，皆躬其役。五年，晉秩知府。調直隸，修西澱堤。吳大澂督防吉林，金鏞任琿春招墾事。界外蘇城溝墾戶數千，苦俄人侵略，相率來歸，咸得奠居。海參威既通商，俄人援例要請東三省要地設領事，嚴拒之。又力爭八道河民被俄焚掠，抵俄官於法。將軍銘安以為才，疏留吉林任用。中俄界約，自瑚布河口循琿春河至圖門江口，以海中之嶺為界嶺，以西屬中國，距江口二十餘里立土字碑。界圖疏略，致嶺西之罕奇、毛琛崴等鹽場置線外。俄復於黑頂子地私設卡倫，距江口幾百里矣。大澂使金鏞會勘，據約爭還侵地，重立界碑。署吉林知府，整錢法，開溝洫，攤丁於地，以蘇民困。

九年，署長春通判。境為蒙古郭爾羅斯地，初招流民領墾納租，久之墾逾所領，謂之「夾荒」。民懼增稅，因出錢免丈量，刻石紀之。至是蒙旗復牒理籓院請丈，金鏞挾碑文謁將軍為民請命，曰：「誠知清丈則公與某各有所得，然如民何？」將軍聞之愕然，奏罷其事。創建書院，厚其廩餼，購書數千卷，資學者誦習。捕斬劇盜苗青山等，境內乂安。不時巡歷鄉僻，呼召父老，為講孝弟力田。金鏞性坦易，口操南音，所至民愛而憚之。以功晉道員。

俄侵占精奇里河四十八旗屯地，在黑龍江岸東。金鏞爭還補丁屯至老瓜林百七十餘里，劃河定界。漠河者，在璦琿西，三面界俄，地產金，俄人覬覦之。北洋大臣李鴻章議自開採，以金鏞任其事。陸路由墨爾根入，水運由松花江入，各行千餘里，僻遠無人。披斬荊棘，於萬山中設三廠，兩年得金三萬。事事與俄關涉，艱阻百端。又開廠於黑龍江南岸札伊河旁之觀音山，皆為北徼名礦。集商貲立公司，流冗遠歸，商販漸集，收實邊之利焉。十六年，病卒工所。贈內閣學士，予漠河建祠。

金福曾，字苕人，浙江秀水人。以諸生從軍，先侍祖父衍宗溫州教授，任籌團練助城守。旋隨官兵肅清金、處，協守獨松關，解杭州圍。李鴻章器其才，克蘇州，檄辦善後。捻事起，往贊徐州道張樹聲軍務。捻眾北竄，出防大名。丁憂歸，福曾積功已至知縣，服闋，赴江蘇，歷署婁、南匯、吳江諸邑。所至興學校，課農桑，理冤獄，禁溺女，勸墾沙田，開濬河道，多善政，民有去思。光緒初，河南、山西大祲。吳人謝家福等倡義賑，集四十餘萬金，推福曾董其事。四年秋，至河南分賑洛陽等十二州縣。新安、澠池災尤重，福曾創立善堂，恤嫠掩骼，收贖子女，購車馬若干輛，代疲民應役。開渠澗，制龍骨車，興水利。又濬洛陽、宜陽廢渠，貫通伊、洛，灌田二萬頃。五年，賑山西虞鄉等十縣。事竣，移賑直隸。時直隸水患方急，持以工代賑之策。

七年，疏大清河，濬中亭河，培千里堤。福曾先援例以道員候選，至是鴻章督直隸，奏留總辦籌賑局。福曾以澱地淤塞為清河受病之源，清丈東澱無糧地，釐定葦租，規復垡船。八年，濬東澱河道，修築天津三河頭堤。九年，築子牙河堤，展寬正河，又別開支河王家口以洩盛漲。十年，畿東大水，福曾疏青龍灣減河入七里海，疏筐兒港減河入塌河澱，並出北塘海口。又開瀝水各河以水曳武清、寶坻窪區積水。十一年，濬饒陽滹沱河。十三年，濬四女寺南運減河。兩署永定河道，塞決口，於下口別闢新道。又就大清河合流處別濬新河，永定河水始直達天津海河。山東河決數為災，鴻章輒檄福曾往助工賑，親至蘇、浙募貲。會浙西大水，巡撫崧駿復疏留福曾治工賑。於是杭、嘉、湖三府各河次第疏瀹。會廷議濬餘杭南湖，以福曾董其役。明年工竣，直、魯又告災，福曾已臥病，猶力疾籌賑濟。十八年，卒。鴻章等疏請優恤，贈內閣學士。福曾廉公好義，歷辦工賑十餘年，無日不勞身焦思，治行卓然。及其歿，士民同聲惜之。

熊其英，字純叔，江蘇青浦人。以貢生就訓導。家福集金賑河南，其英請行，始事濟源。濟源山僻小縣也，災尤劇，多方補苴，次第以及他邑。其英親履窮僻，稽察戶口，不避風雪，食惟麥粥、面餅、菜羹，與饑民同苦。初頭病瘍，足病濕，醫少愈，仍從事不肯休，遂卒於衛輝。巡撫上聞，詔許被賑各州縣立祠祀之。

家福，字綏之，吳縣人。世以行善為事。聞豫、晉災，呼籥尤切。義聲傾動，聞者風起。自上海、蘇、揚及杭、湖，原助賑者眾。日賚錢至家福門，或千金，或數千金，不一年得銀四十三萬有奇。凡賑二十七州，繼其英往者七十四人。家福才識為時重，於創辦電報及推廣招商輸船局事多所策畫。李鴻章尤賞之，嘗疏薦稱有「物與民胞」之量，體國經野之才。金福曾亦聞而嘆許焉。家福歷保至直隸州知州，卒不仕。時又有吳江紳富沈中堅，鬻田三十頃，親往山西賑災。亦義行之尤著者。

童兆蓉，字少芙，湖南寧鄉人。同治六年舉人，從軍陜西，積功晉知府。光緒三年，署榆林。歲祲，便宜發倉，復運粟於包頭、寧夏，單騎臨賑。既而大疫，延榆綏道及榆林令皆遽歿，代者不至。兆蓉一身兼攝三官，比戶存問，為具醫藥，全活甚眾。六年，署延榆綏道。屬郡荒僻，土僿民貧。為拓學舍，購書勸課，教民樹藝畜牧。治榆溪河，開渠溉田，民利之。八年，授興安知府。汰胥役，禁私錢。總兵餘虎恩販錢為利，獲而毀之。稅胥索賈人金，榜治幾死。民間婚娶茍簡，為定禮制，禁淫祀，葺昭忠、節孝祠，以正民志。安康令徵糧苛急，民聚而譁，兆蓉往撫諭。總兵及釐局挾前嫌，誣為激變，遂解任。尋得白，署漢中，逾年還本任。川匪擾境，擒斬其渠，賊潰走。調西安，攝督糧道，定徵糧改折，上下稱便。

二十六年，擢浙江溫處道，先署杭嘉湖，明年乃之任。值拳匪亂後，瑞安民楊茂奶與教堂積釁。浙東法國主教趙保祿尤橫，挾兵船至溫州，必欲殺楊。兆蓉力爭曰：「彼法不當死，我不能殺人以媚人。」卒拒之，以此名聞。颶風為災，賑糶並舉，民不乏食。三十一年，卒於官。

論曰：光緒初，各省重吏治，監司大吏下逮守令，皆一時之選。朝儀以下諸人，或御亂保民，或治盜清訟，或興學勸業，或救災恤患，莫不以民生為重。承兵燹後，辛苦凋殘之人，得生存以至今日者，實賴於此。「民亦勞止，汔可小休，惠此中國，以為民逑」。誠知本哉！［一］按：劉含芳傳所附陳黌舉傳，關內本與關外一次本無。


\end{pinyinscope}