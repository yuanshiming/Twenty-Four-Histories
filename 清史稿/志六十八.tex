\article{志六十八}

\begin{pinyinscope}
禮十二（兇禮二）

皇太子皇子等喪儀親王以下及公主以下喪儀

醇賢親王及福晉喪儀忌辰賜祭葬賜謚

外籓賜恤品官喪禮士庶人喪禮服制

皇太子皇子及皇子福晉喪儀皇太子喪儀，有清家法，不立儲貳。至乾隆三年，皇次子永璉薨。高宗諭曰：「永璉為朕嫡子，雖未冊立，已定建儲大計，其典禮應視皇太子行。」禮臣奏言：「皇太子喪禮，會典未載。舊制，沖齡薨，不成服。今議，皇帝素服，輟朝七日。若親臨奠醊，冠摘纓。典喪大臣、奏遣之王公暨皇太子侍從官咸成服，內務府佐領、內管領下護軍、驍騎校等成服，以六百人為率，並初祭日除。直省官奉文日，咸摘冠纓素服三日，停嫁娶、輟音樂，京師四十日，外省半之。幼殤例無引幡，今請依雍正時懷親王喪儀，引幡仍用。外籓額駙、王、公、臺吉、公主、福晉、郡主服內來京，男摘冠纓，女去首飾。朝鮮使臣素服七日。金棺用桐木。」啟奠帝親祭酒，奉移親視送。禮部長官祭轝。初祭內外會集，帝至殯殿奠酒三爵，每奠眾一拜，是日除服薙發。將冊謚，先期遣告太廟後殿、奉先殿，謚曰端慧。禮成。禮部頒行各省，並牒朝鮮國王，文到率百官素服，軍民罷嫁娶、音樂各三日。八年，葬硃華山園寢。

皇子喪儀，順治十五年，榮親王薨，治喪視親王加厚，葬黃花山園寢。

康熙中，定制，凡皇子殤，備小式硃棺，祔葬黃花山，唯開墓穴平葬，不封不樹。

雍正六年，皇八子福惠卒，帝輟朝，大內素服各三日，不祭神，詔用親王禮葬。十三年，追封親王，謚曰懷。

乾隆十三年，皇子永琮甫二周薨，帝言：「建儲之意，朕雖默定，然未若端慧太子旨已封貯，喪儀應視皇子為優。」大祭親臨奠醊，謚悼敏，後追封哲親王。

越二年，皇長子永璜薨，金棺用杉木，其福晉及皇孫綿德等翦發去首飾，成服百日而除，素服二十七月。成服王公大祭日除。禮部以第三日移殯，請輟朝三日，詔改五日，追封定親王，謚曰安。初祭、大祭並親臨奠醊。

二十五年，皇三子永璋薨，詔用郡王例治喪，輟朝二日。大內、宗室素服咸五日，不祭神。追封循郡王。

四十一年，皇十二子永璂薨，詔用宗室公例治喪。嘉慶四年，追封貝勒。

道光十一年，皇長子奕緯薨，命依皇子例治喪。罷公主、福晉、命婦會集，園寢不建碑，追封貝勒，謚曰隱志。三十年，晉封郡王。

皇子福晉喪，定制，親王世子、多羅郡王下及奉恩將軍、固倫公主、和碩福晉下及固山格格、奉恩將軍妻咸會集。朝供饌筵，午果筵。初祭引幡一，楮幣十二萬，饌筵二十五，羊十五，酒七尊，讀文致祭。繹則陳楮幣三千，饌筵十二，羊、酒各七。百日、周年、四時致奠禮同。

嘉慶十三年，宣宗時為皇次子，其福晉鈕祜祿氏薨，帝命即日成服，初祭後除。未分府皇子福晉依親王福晉例，金棺、座罩皆紅色，以無儀仗，特賞金黃色座罩，儀仗仍視親王福晉例用，旗色用鑲白，著為令。

道光七年，皇長子奕緯福晉瓜爾佳氏薨，罷內外齊集及豫往暫安處接迎。十一年，追封貝勒夫人，諏吉遣官奉紙冊往殯所，讀文致祭。

親王暨福晉等喪儀順治九年，定親王喪聞，輟朝三日。世子、郡王二日。後改貝勒以下罷輟朝。斂具，親王至貝勒採棺，藉五層。貝子至輔國公棺同，藉三層。鎮國將軍以下硃棺，藉一層。初薨陳儀衛，鞍馬、散馬親王十五，世子、郡王各十四，貝勒各十三，貝子各十二，鎮國公各十，輔國公各八；鎮國將軍鞭馬七，輔國將軍五，奉國將軍四，奉恩將軍三。府屬內外咸成服，大祭日除。內外去冠飾、素服會集，各如其例。鎮國將軍以下不會喪。公主、福晉、命婦會喪，臨時請旨行。凡親王至輔國公，御祭二，遣官至墳讀文致祭。宗人府請賜謚，撰給碑文。工部樹碑建亭，貝勒以下碑自建，給葬費有差。鎮國將軍至奉國將軍賜祭二，文一。立碑、予謚，臨時請旨。奉恩將軍賜祭無文，不立碑，不予謚。

王至公婚娶之子卒，許陳鞍馬，祭品各如其父母例，唯不遣官致祭。未婚娶幼子不造墳。

凡葬期，親王期年，郡王七月，貝子以下五月。

又定親王福晉以下喪，內外會集如制，陳儀衛從其封爵，親王福晉、側福晉、世子福晉禦祭一。

十二年，定下嫁外籓公主喪，御祭一，遣官至塋所讀文致祭。

康熙四年，定貝勒至入八分公予謚請旨行。

九年，定親王至輔國公喪，本府官屬具喪服，其禮親王、肅親王、承澤親王、敬謹親王、饒餘親王、鄭親王、克勤郡王、恪僖貝勒、靖寧貝勒、顧爾馬洪貝子、福勒黑公十二支，凡為本支所分者，本身暨府屬官、命婦咸具喪服，非本支會喪者摘冠纓，從官如其主，尊屬無服。

五十二年，定貝勒生母薨，治喪如嫡夫人，遣官讀文致祭。五十四年，定固倫公主有子孫者，獲請建碑予謚。

雍正四年，遵旨議定嗣後皇帝子孫依五等服制，遇期服伯叔兄弟喪，依例具奏臨喪。其諸王以下，不論爵次，遇小功以上喪，會喪成服，期六十日、大功一月、小功七日除。乾隆三年，更定期服大祭日、大功初祭日、小功送殯日除。

二十一年，諭諸王側福晉予謚請旨行，予祭不逾一次，罷給祭文。三十六年，定貝勒、貝子、公兼一品職獲請予謚，鎮國暨輔國將軍兼一品職獲請賜恤。四十年，定凡側福晉為王等生母，獲請賜祭，降嫡福晉一等。五十六年，鎮國公晉昌夫人卒，詔罷賜祭，後仿此。

嘉慶十七年，貝勒綿懃子奕綬卒，命封為未入八分輔國公，嗣後宗室如追封公，俱作為未入八分，著為令。

公主以下喪儀，順治九年，定固倫公主喪視親王福晉，和碩公主視世子福晉，郡主視郡王福晉，縣主視貝勒夫人，郡君視貝子夫人，縣君視鎮國公夫人。十二年，定下嫁外籓公主至縣主並給諭祭文，遣官赴墳讀奠。郡君以下，致祭無文。道光二十四年，定公主薨，內務府請旨，如命官為治喪，一切典禮，即會禮部具奏。得旨，再牒各署治辦，額駙自行治喪，禮部應將會集處奏聞。公主以下喪，會集臨時請旨，如獲請，牒宗人府、五旗傳行。未釐降受封者，內務府治喪，不會集。

醇賢親王及福晉喪儀光緒十六年，醇親王奕枻薨，定稱號曰「皇帝本生考」，帝持服期年，縞素十有一日，輟朝如之。期年內御便殿仍素服。元旦謁堂子，詣慈寧宮，太和殿受朝，並禮服。唯升殿不宣表，樂設不作，罷宗親、廷臣筵宴。祭文、碑文書皇帝名。初祭、大祭暨奉移園寢並御青袍褂，冠摘纓，親詣行禮。又定廟制及祭葬，廟中殿宇及正門瓦色，中用黃琉璃，殿脊及正門四圍用綠琉璃。祀以天子禮。歲時饗，四仲月朔舉行，忌辰躬親致祭。葬以親王禮，帝親制碑文，謚曰賢。三十二年，其福晉葉赫那拉氏薨，稱「皇帝本生妣」，喪儀如醇賢親王例。

忌辰順治十年，定盛京、興京三陵忌辰，遣守陵官行禮，獻酒果，不讀祝，不奠帛。十二年，改定忌辰遣官，禮部具題請旨。康熙三年，復定三陵忌辰在隆恩殿神牌前揭幔致祭。雍正四年，帝以聖祖喪滿，哀慕無窮，思依三年內祭禮舉行，下禮臣議。尋議上，依周年祭祀例，遣在京或陵寢王公大臣一人承祭，在京王公百官遣三之一陪祭。著為令。十三年，高宗嗣服，議定聖祖忌辰，依陵寢四時大祭，用太牢，獻帛爵，讀祝文，遣官承祭，陵寢官悉陪祀，罷遣京官往。嗣後列聖、列後忌辰，永如例行。

定制，帝、後忌辰，內外俱素服，停宴會，輟音樂，不理刑名，帝詣奉先殿後殿上香行禮。如祀南郊，帝閱祝版，遇忌辰，御龍袍、龍褂、掛數珠，執事官蟒服、補褂、掛數珠。閱北郊、廟社暨各中祀祝版，則俱御龍褂、掛數珠，執事官咸補服、掛數珠。大祀齋期內，御常服、掛數珠，陪祀執事官亦如之。凡祭日遇忌辰，行禮時祭服作樂，禮畢仍素服。

賜祭葬世祖初入關，沿崇德間例，超品公，一、二、三等公卒，遣官祭三次；子、副都統二次；參領、佐領一次。陣亡與有勛勞者，遣官治喪，出自上裁。

順治三年，定制民公、侯、伯、子兼任內大臣、都統、大學士、尚書、鎮守將軍卒，候旨立碑，致祭一次。襲公、侯、伯、子在任不逾三年，止給祭品，無祭文，不立碑。二、三品官卒，給祭品。滿任三年給祭文。有戰功者，獲請立碑。

十三年，定佐領、員外郎、主事任滿三年，給祭品、祭文，未滿者無祭文。致仕同。

十五年，定部、院長官加秩至一、二品，致祭、立碑。三品滿三年者如之。未滿，但致祭而已。護軍統領、副都統、前鋒統領、步軍總尉考滿視三品。如為男爵，得致祭、立碑。參領、前鋒參領滿三年，致祭，不立碑。四品卿、少卿考滿者同，否則不給祭文。陣亡不論品級，獲請恩恤。內大臣、都統、大學士、尚書、護軍統領、副都統、前鋒統領、侍郎、學士、步軍總尉原品休致者，致祭、立碑同。現任輕車都尉、佐領、騎都尉、郎中、員外郎、主事，致祭、無碑文。承襲公、侯、伯有職任者，依職任予恤，否則止給祭品。

十七年，定本身所得民公、侯、伯、子及都統有職任內大臣、鎮守將軍給全葬。大學士，尚書，左、右都御史加級及宮保者，視一品給全葬，無加銜、加級視二品給全葬。侍郎無兼銜、加級而考滿者，視三品給全葬，未滿者半之。四品卿、少卿或兼少卿銜，視四品，止給祭品。護軍統領、前鋒統領、副都統、步軍總尉任滿給全葬，未滿者半之，並致祭一次。武職自參領、文職自郎中以下，俱不給祭品。陣亡者如故。

十八年，定本身所得民公、侯、伯造葬，致祭一次，加祭出特恩。都統、內大臣、大學士、尚書、右都御史、子、鎮守將軍及加銜、加級至一二品官，俱依品級造葬，致祭一次。三品侍郎、學士、通政使、大理寺卿考滿者給全葬，未滿者半之，俱致祭一次。參領、協領、郎中、佐領及三等侍衛、護衛官陣亡者，致祭一次。漢文職一、二品或三品考滿，俱致祭、造葬，未滿者半之，致祭一次。在外布、按以上，依京秩例行。武職加銜副將以上，造葬，致祭一次，無兼銜而考滿者同，未滿者半之，致祭一次。知縣、守備以上陣亡者，各依加贈品級造葬，致祭一次。凡滿、漢文武原官致仕者，恤典同現任。

康熙九年，定本身所得及承襲公、侯、伯給全葬，遣官讀文，致祭一次。內大臣、都統、子品級散秩大臣、大學士、尚書、左都御史、子、世襲子、鎮守將軍、提督，各依品級給全葬，遣官讀文，致祭一次。男品級散秩大臣、護軍統領、前鋒統領、副都統、侍郎、本身所得男、學士、副都御史、總督、總兵官、加級至二品巡撫，各依所加品級給全葬，遣官讀文，致祭一次。三品侍郎、學士、副都御史、巡撫、通政使、大理寺卿，任滿給全葬，未滿者半之，俱遣官讀文，致祭一次。布政使給全葬，致祭一次。雲騎尉、三等侍衛以上，文職知縣、武職守備以上陣亡者，各依加贈品級給全葬，致祭一次。

道光二十四年，定賜祭王、公以下儀，祭日，堂中陳儀衛，靈座前置供案，陳賜祭物品，左右分陳自備祭品。案前設遣官奠位，東設祝案，北鄉，南設燎位，具楮帛。遣官至，喪主率宗親及屬官跪迎大門外，禮部官奉祭文入自中門，陳東案，遣官隨入，就位立，喪主以下皆就位跪。讀祝官讀文訖，遣官跪奠三爵，每奠一叩。鎮國將軍以下立奠，喪主率眾隨行禮。畢，興，舉哀，燎祭文。喪主率眾望闕謝恩，三跪九叩。遣官出，跪送大門外。

賜謚親王例用一字，貝勒以下及文武大臣二字。郡王謚號，尚沿明制用二字，間有用一字者。聖祖時，追謚郡王，滿、漢文俱用一字，遂為定制。

順治九年，定親王以下喪聞，宗人府請謚，內院撰擬碑文。康熙四年，定諸王賜謚，封號上加一字，貝勒以下、入八分公以上，予否請旨行。乾隆三十六年，遵旨議定貝勒至輔國公兼一品職者予謚，仍請旨。其兼二品以下職暨不兼職者罷予謚。

定制，一品官以上予否請上裁，二品官以下不獲請。其得謚者，率出自特旨，或以勤勞，或以節義，或以文學，或以武功。破格崇褒，用示激勸。嘉、道以前，謚典從嚴，往往有階至一品例可得而未得者。世宗朝，一等公福善，大學士魏裔介，將軍佛尼勒、莽依圖，都統馮國相，尚書湯斌、徐潮、瑪爾罕輩，望實素高，入祀賢良。逮至高宗初元，始獲追謚。易名盛典，殊不易得。

令甲，得謚者禮部取旨，行知內閣典籍撰擬。至穆宗朝，大學士卓秉恬改歸漢票簽，唯侍讀司之。大學士及翰林授職者，始得謚「文」，亦有出自特恩而獲謚文者。侍讀擬八字，大學士選四字，餘則擬十六字，大學士選八字，並請上裁定。武臣有謚文者，如領侍衛內大臣索尼獲謚文忠，異數也。唯「文正」則不敢擬，出自特恩。文職內自三品卿、外自布政使以下，例不予謚。唯御史陸隴其謚清獻，侍講學士秦承業謚文愨，太常卿唐鑒謚恪慎，則以崇尚儒臣，篤念師傅，不為恆式。

咸豐三年，禮臣奏定文職二品官殉難，視一品予謚。如按察使優恤，禮部亦得援例以請。軍興而後，道、府、州、縣等官死綏不少，疆臣疏請，不拘常格矣。其武職死事，參將以下，視副將議恤；協領以下，視副都統議恤：皆得援新章奏請。唯武功未成者，不得擬用「襄」字。至十二年，諭：「嗣後文武各官，其官階例不予謚者，不得率行奏請。」至是限制稍嚴。

光緒四年，貴州巡撫黎培敬為已革總督賀長齡請謚。詔以易名之典，不容冒濫，嚴切申儆，且下培敬吏議。亦有得謚而被奪者，若沈德潛、卞三元，或追論其生平，或敗露於身後，削秩僕碑，以示誡也。

至朝鮮國王謚號，曏亦內閣撰擬，嗣以所擬之字有觸其國王先代名諱，則改由其國自擬八字以進，請帝裁定云。

外籓賜恤順治十三年，定蒙籓親王等喪，遣官★祭文至塋所宣讀致祭，喪主率屬跪迎。禮畢，望闕謝恩，行三跪九拜禮。自王以下，致祭如前儀，唯牲醴物品，則依其爵為隆殺。著有勛勞者，建碑優恤，特遣大臣、侍衛，出自恩旨。親王、郡王福晉喪，遣祭如儀。貝勒至公夫人，並遣祭，無祭文。

其朝鮮國王母妃、王妃、世子喪訃至，禮臣請賜恤，遣正、副使賚祭品、香鈔諭祭。乾隆五十一年，國王世子李喪，禮部奏聞。詔以朝鮮世守籓封，最稱恭順，命倍給祭品，示優恤。嘉慶十年，國王李鍚曾祖母莊順王妃訃至，賜祭一次。

琉球、越南國王卒，告哀，遣使諭祭，並給銀絹。母、妃、世子喪，俱不告哀，不賜恤。使臣來京病歿，則題請恤典，賜棺及祭，歸葬者聽。

品官喪禮定制，有疾遷正寢，疾革書遺言，三品以上官具遺疏，既終乃哭。立喪主、主婦。護喪諸執事人治棺，民公採板，侯、伯、一品官以下硃棺。訃告。設尸床、帷堂，陳沐具。乃含。三品以上用小珠玉，七品以上用金木屑五。襲衣，常服一稱，朝衣冠帶各以其等。明日小斂，陳斂床堂東，加斂衣，三品以上五稱，衣復三、襌二；五品以上三稱，衣復二、襌一；六品以下二稱，衣復、襌各一：皆以繒。衣復衾一。又明日大斂蓋棺，設靈床柩東，柩前設靈座，陳奠幾，喪主及諸子居苫次，族人各服其服。

朝夕奠肴饌，午餅餌。遇朔望，則朝奠具殷奠，肴核加盛。初祭，陳饌筵羊酒，具楮幣。公筵十五席，羊七，楮四萬；侯筵十二，楮三萬六千；伯筵十二，楮三萬二千：羊俱六。一品官筵十，羊五，楮二萬八千；二品筵八，羊四，楮二萬四千；三品筵六，楮二萬；四品筵五，楮萬六千：羊俱三。五品筵四，楮萬二千；六、七品筵三，楮萬：羊俱二。

族人齊集，喪主以下再拜，哭奠如禮。卒奠，大功者易素服，大祭同。初祭，期服者易素服，百日致奠薙發，三月而葬。

一品塋地九十步，封丈有六尺，遞殺至二十步封二尺止。繚以垣。公、侯、伯周四十丈，守塋四戶；二品以上周三十五丈，二戶；五品以上周三十丈，一戶；六品以下周十二丈，止二人守之。公至二品，用石人、望柱暨虎、羊、馬各二，三品無石人，四品無石羊，五品無石虎。其墓門勒碑，公、侯、伯螭首高三尺二寸，碑身高九尺，廣三尺六寸，龜趺高三尺八寸。一品螭首，二品麒麟首，三品天祿闢邪首。四至七品圓首方趺，首視公、侯、伯遞殺二尺至尺八寸止，碑身遞殺五寸至五尺五寸止，廣遞殺二寸至二尺二寸止，趺遞殺二寸至二尺四寸止。刻壙志用石二片，一為蓋，書某官之墓，一為底，書姓名、鄉里、三代、生年、卒葬月日及子孫葬地。婦人則隨夫與子孫封贈。二石相鄉，鐵束，埋墓中。

制柩轝，上用竹格，結以採，旁施帷幔，四角垂流蘇，繒荒、繒幃並青藍色。公、侯、伯織五採，一、二品用銷金，五品以上畫雲氣，六、七品素繒無飾。承以槓，五品以上魨硃，六、七品飾紅堊，障柩畫翣，五品以上四，六、七品二。引布二，功布一，靈車一，明器則從俗。

諏日發引，前夕祖奠，翌日遣奠，會葬者畢集。公鞍馬八，遞殺至二數。儀從前導，引以丹旐、銘旌，滿用丹旐，漢用銘旌。至墓所，乃窆。祀后土，題主，奉安，升車，反哭，乃虞。羊、酒、楮帛各視其等。祭畢，柔日再虞，剛日三虞。百日卒哭，次日祔家廟。期年小祥，再期大祥，遷主入廟。祝讀告辭，主人俯伏五拜。訖，改題神主，詣廟設東室，奉祧主藏夾室。乃徹靈座。後一月禫。喪至此計二十有七月。喪主詣廟祗薦禫事。

其在外聞喪者，訃至，易服，哭，奔喪。至家憑殯哭，翌日成服。喪期自聞訃日始。餘同。期以下聞喪，易服為位而哭，奔喪，則至家成服。官在職，非本生父母喪，雖期，猶從政，不奔喪。聞訃，易服為位而哭，私居持服，入公門治事仍常服。期喪者，期年不與朝、祭。服滿，則於私居為位哭，除之。

順治九年，定百官親喪祭禮以其子品級，子視父母，命婦視夫同。

康熙二十六年，禁居喪演戲飲博。凡官卒任所，或父母與妻喪，許入城治事。

乾隆間，諭京旗文武官遇親喪，百日後即入署治事，持服如故。罷與祭祀、朝會。

道光二十四年，定民公以下、軍民以上居喪二十七月，不宴會、作樂，不娶妻、納妾，門戶不換舊符。

宣統元年，禮部議畫一滿、漢喪制，自是滿官親喪去職，與漢官一例矣。

士庶人喪禮順治初年，定制，士、庶卒，用硃棺，櫬一層，鞍馬一。初祭用引幡，金銀楮幣各一千，祭筵三，羊一。大祭同。百日、期年祭，視初祭半之。一月殯，三月葬。墓祭紙幣、酒肴有定數。通禮，士斂衣衣復襌各一，衣復衾一，襲常服一稱，含用金銀屑三，用銘旌。庶人衣復衾一，含銀屑三，立魂帛。士塋地圍二十步，封高六尺。墓門石碣，圓首方趺。壙志二，如官儀。柩轝上竹格垂流蘇，槓飾紅堊，無翣。引布二，功布一。靈車一。明器從俗。庶人塋地九步，封四尺。有志無碣。轝以布衾覆棺，不施幃蓋。槓兩端飾黑，中飾紅堊。餘略仿品官，制從殺。

雍正初元，定軍、民故者，前後斂衣五襲，鞍馬一。初祭，祭筵二，羊一，大祭同，常祭減半。棺罩生、監用青絹，軍、民春布。

十三年，詔曰：「朕聞外省百姓喪葬侈靡，甚至招集親鄰，開筵劇飲，名曰鬧喪，且於喪所殯時雜陳百戲。匪唯背理，抑亦忍情。」敕督撫嚴禁陋習，違者治罪。又諭：「吉兇異道，不得相干。故娶在三年外而聘在三年內者，春秋猶以為非。三年之喪，創深痛鉅。乃愚民不知禮教，慮服喪後不獲嫁娶，遂乘父母疾篤或殯斂未終而貿然為之者，朕甚憫焉。自今伊始，齒朝之士，下逮生監，毋違此制。其皁隸編氓，窮而無告，父母臥疾，賴子婦治饔飧者，任其迎娶盥饋，俟疾瘳或服竟再成婚禮。」古者禮不下庶人，其斯之謂歟？曾子問：「親迎在途而婿之父母死，女改服布深衣、縞總以趨喪。」亦此義也。

服制順治三年，定喪服制，列圖於律，頒行中外。道光四年，增輯大清通禮，所載冠、服、絰、屨，多沿前代舊制。制服五：曰斬衰服，生麻布，旁及下際不緝。麻冠、絰，菅屨，竹杖。婦人麻屨，不杖。曰齊衰服，熟麻布，旁及下際緝，麻冠、絰，草屨，桐杖。婦人仍麻屨。曰大功服，粗白布，冠、絰如之，繭布緣屨。曰小功服，稍細白布，冠、屨如前。曰緦麻服，細白布，絰帶同，素屨無飾。

敘服八：曰斬衰三年，子為父、母；為繼母、慈母、養母、嫡母、生母；為人後者為所後父、母；子之妻同。女在室為父、母及已嫁被出而反者同；嫡孫為祖父、母或高、曾祖父、母承重；妻為夫，妾為家長同。

曰齊衰杖期，嫡子、眾子為庶母；子之妻同；子為嫁母、出母；夫為妻；嫡孫祖在為祖母承重。

曰齊衰不杖期，為伯、叔父、母；為親兄、弟；為親兄、弟之子及女在室者；為同居繼父兩無大功以上親者；祖為嫡孫；父、母為鏑長子及眾子；為嫡長子妻；為女在室者，為子之為人後者；繼母為長子、眾子；孫為祖父、母；孫女在室、出嫁同；女出嫁為父、母；為人後者為其本生父、母；女在室或出嫁而無夫與子者為其兄、弟、姊、妹及侄與侄女在室者；女適人為兄、弟之為父後者；婦為夫兄、弟之子及女在室者；妾為家長之父、母與妻及長子、眾子與其所生子。

曰齊衰五月，為曾祖父、母，女雖適人不降。

曰齊衰三月，為高祖父、母，女雖適人不降；為繼父昔同居者；為同居繼父兩有大功以上親者。

曰大功九月，祖為孫及孫女在室者；祖母為諸孫，父、母為諸子婦及女已嫁者；伯、叔父、母為侄婦及侄女已嫁者；為人後者為其兄、弟及姑、姊、妹在室者；既為人後，於本生親屬皆降一等；為人後者之妻為夫本生父、母；為己之同堂兄、弟及同堂姊、妹在室者；為姑、姊、妹已嫁者；為兄、弟之子為人後者；女出嫁為本宗伯、叔父、母；為本宗兄、弟及其子；為本宗姑、姊、妹及兄、弟之女在室者；妻為夫之祖父、母及伯、叔父、母。

曰小功五月，為伯、叔祖父、母；為同堂伯、叔父、母及同堂姊、妹已嫁者；為再從兄、弟及再從姊、妹在室者；為同堂兄、弟之子及女在室者；為從祖姑及堂姑在室者；祖為嫡孫婦；為兄、弟之孫及孫女在室者；為外祖父、母；為母之兄、弟、姊、妹；及姊、妹之子；為人後者為其姑、姊、妹已嫁者；婦為夫兄、弟之孫及孫女在室者；為夫之姑、姊、妹、兄、弟及夫兄、弟之妻；為夫同堂兄、弟之子及女在室者；女出嫁為本宗堂兄、弟及姊、妹在室者。

曰緦麻三月，祖為眾孫婦；祖母為嫡孫、眾孫婦；高、曾祖父、母為曾、玄孫，為乳母；為族曾祖父、母，族伯、叔父、母；為族兄、弟及族姊、妹在室者；為族曾祖姑及族祖姑、族姑在室者；為兄、弟之曾孫及曾孫女在室者；為再從兄、弟之子及女在室者；為祖姑、堂姑及再從姊、妹出嫁者；為姑之子、舅之子；為兩姨兄、弟；為妻之父、母；為婿；為外孫及外孫女；為兄、弟孫之妻；為同堂兄、弟之妻；為同堂兄、弟子之妻；婦為夫高、曾祖父、母；為夫伯、叔祖父、母及夫祖姑在室者；為夫堂伯、叔父、母及堂姑在室者；為夫同堂兄、弟及同堂兄、弟之妻；為夫同堂姊、妹；為夫再從兄、弟之子及女在室者；為夫同堂兄、弟之女已嫁者；為夫同堂兄、弟子之妻與孫及孫女在宦者；為夫兄、弟孫之妻及兄、弟之孫女已嫁者；為夫兄、弟之曾孫及曾孫女在室者；女已嫁為本宗伯、叔祖父、母及祖姑在室者；為本宗從伯、叔父、母及堂姑在室者；為本宗堂兄、弟之子及女在室者。

乾隆四十年，高宗特旨允以獨子兼祧，於是始定兼祧例。兼祧者從權以濟經，足補古禮之闕。會典服制別大宗、小宗，以大宗為重。大宗依服制本條持服，兼祧依降服持服。

道光九年，禮臣增議兩祧服制，以獨子之子分承兩房宗祧者，各為父、母服斬衰三年，為祖父、母服齊衰不杖期。父故，嫡孫承重，俱服斬衰三年。其本身為本生親屬俱從正服降一等，子孫為本生親屬祗論所後宗支親屬服制。

同治十年，允禮臣請，兼祧庶母服制，依定制為兼祧父、母服期，為兼祧庶母服小功。其以大宗子兼祧小宗與以小宗兼祧大宗者，以大宗為重。為大宗庶母服期年，小宗庶母服小功。其以小宗兼祧小宗者，以所生為重，為本生庶母服期年，為兼祧庶母服小功。至出嗣而非兼祧者，以所後為重，為所後庶母服期年，為本生庶母服小功。既降期而服小功，其兼祧庶母為兼祧子持服亦如之。


\end{pinyinscope}