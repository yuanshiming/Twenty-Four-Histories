\article{列傳二百七十四}

\begin{pinyinscope}
忠義一

特音珠阿巴泰固山僧錫等納密達炳圖等書寧阿感濟泰等

穆護薩覺羅蘭泰等索爾和諾齋薩穆等席爾泰滿達理

卓納納海覺羅鄂博惠覺羅阿賚等同阿爾

董廷元弟廷儒廷柏常鼎白忠順等格布庫阿爾津等

濟三瑚密色等敦達裡安達里許友信成升等

清天命、天聰年間，明御史張銓，監軍道張春，均以被擒不屈，聽其自盡，載諸實錄，風厲天下。厥後以明臣來歸者，有功亦入貳臣傳；死軍事之尤烈者，於京師祀昭忠祠：褒貶嚴矣。文武一二品以上，既入大臣傳，以下則另編忠義傳，列翰林院職掌，凡自一二品以下，或死守土，或死臨陣，備載出身、官階、殉難時地，及予謚、建祠、贈官、廕後。二百數十年，綜八千餘人，略以類別。

入關之先，如降服烏喇、哈達、索倫、葉赫諸部落為特音珠等二十人是。征朝鮮則勞漢等十人是。其伐明也，自天命三年至崇德八年，始克撫順，屢偪近畿，分下山西、山東諸郡縣，尤以沈陽、大凌河、皮島、松山數役為大，為西佛萊百六十二人是。

順治元年，定鼎燕京，後追擊流賊、奠定各省者，為恩克伊等一千二百四十五人。

康熙朝，討平逆籓及殲滅附逆諸鎮將，為索諾穆等九百四十七人。親征噶爾丹之役，為富成額等百人。厄魯特之役，為諾里爾達等五十五人。羅剎、西藏諸役，為紐默淳等七人。平各省土賊及海寇、苗、瑤諸役，先後為郝爾德等二百八十五人。

雍正朝，承康熙征厄魯特之役，用兵準噶爾，為和溥等三百六十二人。其先青海之役，為姬登第等十四人。外則滇、黔、蜀、桂土司苗亂與夫臺灣土番等役，為劉洪度等二百十三人。

乾隆朝，始蕩平準部，旋戡定回疆，則為傅澤布等五百十二人。初年，湖南苗亂，為李如松等十五人。廣西土賊，為倪國正等十人。瞻對土司之亂，為陳文華等十三人。隨傅清、拉布敦同死西藏，為策塔爾等六人。金川用兵，其初定也，為楊先春等百又四人；其再定也，為占闢納等八百五人。緬甸用兵，為馬成龍等百六十七人。安南用兵，為英林等百六十人。廓爾喀用兵，為索多爾凱等七十六人。逆回蘇十三、田五之亂，為新柱等百又十人。山東王倫之亂，有音濟圖等十八人。臺灣林爽文及陳周全之亂，有耿世文等百五十九人。黔、楚等省苗亂及川、楚、陜三省教匪，均始乾隆末年，而定於嘉慶，苗亂有六達色等二百七十八人；教匪之亂，為楊治寧等七百四十二人。仲苗滋事，為胡慶遠等百十三人。閩、粵洋面蔡牽之亂，為陳名魁等六十七人。先後以巡洋遇風死者，為黃勇等十七人。滑縣李文成之亂，為強克捷等六十三人。追剿陜匪及瞻對永北夷匪等役，為馬魁等十四人。馬營壩搶險者盧順。

道光重定回疆一役，為劉發恆等二百六人。江華瑤滋事，為馬韜等五人。陜、甘番滋事，為胡文秀等十三人。雲南永昌回匪滋事，為硃日恭等九人。臺灣嘉義土匪，為方振聲等七人。山西曹順之亂，為楊延亮等。英吉利開釁，為硃貴等八十八人。發匪之亂，熾於咸豐而殄於同治，其先為廣西會匪，始道光季年，為王叔元等五十一人。已而竄陷各省，為褚汝航等五百七十九人。捻匪之亂，為龍汝元等七十八人。

咸豐、同治之交，滇匪滋事，為林廷禧等四十二人。

同治朝，甘肅回匪滋事，為訥勒和春等三十七人。

其自嘉慶迄光緒先後剿辦各省匪徒等役，為和致等三十八人。咸豐換約起釁，殉澱園者，為覺羅貴倫、玉潤等。辦匪而以勞卒者，為李文安等十三人。蓋原傳可數者如此。中以不從尚之信叛而死之金光，私家傳述，心跡殊異，則出以存疑。

將帥之死事者，既有專傳，凡上列諸人之義烈尤著者，與夫官書既漏而不能無紀載者，則別編為傳，觕見本末。若夫道光以後死於外釁，及光緒庚子拳亂，宣統辛亥革命，於義宜詳，並備列之，用資後鑒云。

特音珠，滿洲鑲藍旗人，姓完顏。清初，偕阿巴泰來歸。阿巴泰，姓覺爾察，屬滿洲正白旗。太祖始編佐領，以特音珠兼管六佐領事，設札爾固齊十人，阿巴泰預焉。乙未年，特音珠從額駙揚古利征輝發部，奪塔思哈橋，掌纛者中砲僕，佐領五岱代舉之。薄城，為飛石所中，與額駙托柏、佐領和羅俱歿於陣。特音珠先登，克其多璧城。己亥年，從征哈達，城上矢石如雨，佐領耶陳奮勇登，被戕，特音珠在事有功。庚戌年，阿巴泰從內大臣額亦都招撫東海窩集部之那木都祿、綏芬、寧古塔、尼瑪察四路，降其長康古哩等。復取雅蘭路，阿巴泰力戰陣亡。

辛亥年，特音珠從揚古利攻呼爾哈路札庫塔城，三等侍衛貝和，佐領貴三、松阿里戰歿，特音珠負創，戰益力。三等侍衛阿達海先登，克其城，阿達海，額亦都第五子也。癸丑年，烏拉貝勒布占泰負恩叛，大兵討之，布占泰率兵三萬由富哈城而東，特音珠、阿達海率護衛業中額等邀擊之。阿達海、業中額及閒散米拉渾均歿於陣，大兵敗布占泰，遂平烏拉，特音珠尋以創發卒。征烏拉之役，死事者有阿蘭珠、納蘭察，均自有傳。

固山，滿洲正黃旗人，姓哲爾德，世居界凡。初任佐領，天聰三年，徵明，固山偕驍騎校僧錫、閒散達蘭從揚古利為前哨，攻永平、遵化。達蘭先登，圍明都，固山步戰大紅門，上下高坡，騰躍如飛，明兵奪氣，涿州援兵至，敗之。崇德元年，復隨揚古利征明，攻順義，僧錫先登。十二月，太宗親征朝鮮，豫親王多鐸等先驅，圍其國都，固山等從，屢斬馘。朝鮮國王李倧遁南漢，追圍之。太宗至臨津江，冬暖冰泮，多鐸令僧錫等潛測江水，欲浮馬以濟。僧錫等夜至，大風，冰復堅，還報，大軍安驅而渡，抵南漢山城西。二年正月，全羅、忠清兩道巡撫、總兵來援，多鐸與揚古利迎戰，揚古利率僧錫冒霧馳擊，援兵敗走。復依山列陣，矢石如雨，僧錫與雲騎尉鄂海，參領特穆爾，佐領弼雅達、阿紐、都敏俱力戰，歿於陣。

進偪山頂敵營，敵兵棄馬遁。達蘭率二十人乘夜用雲梯襲南漢山城，先登，中槍卒。又命分兵攻江華島，將渡江，敵船百餘，分兩翼以拒，舟師從中沖入。固山手發紅衣砲，皆敗竄，既登岸，鳥槍手千人，復列岸以拒，固山力戰陣亡。大兵繼進，盡殲其岸兵，遂克江華島。李倧降，朝鮮以定。

納密達，滿洲鑲白旗人，姓索綽羅，世居吉林。天聰八年，從大兵征明，攻雄縣，梯城首登。崇德元年，親征朝鮮，明總兵沈世魁、副總兵金日觀駐皮島，為朝鮮援。納密達偕閒散扈習從攻南漢城，有功。二年正月，朝鮮降，世魁等不能救。先是明帥毛文龍據皮島，欲牽掣我師。既而文龍為巡撫袁崇煥所殺，世魁代領其眾，失士卒心，勢益弱，猶乘間擾邊。

三月，命武英郡王阿濟格、貝子碩託，率恭順王孔有德、智順王尚可喜等攻皮島，以納密達及護軍參領炳圖為前隊，佐領巴雅爾圖、武爾格以大臣子弟從征。巴雅爾圖，額駙揚古利之從子；武爾格，弘毅公額亦都之孫，內大臣圖爾格之子也。師攻鐵山，頭等侍衛拜音臺柱、佐領珠三先登，克之。世魁遁入石城。

四月，阿濟格令納密達等乘小舟攻皮島西北隅，日觀列兵堡上。沖入，將及岸，巴雅爾圖、武爾格躍登，明人闢易，納密達、炳圖並登，而後隊金玉和等不進。日觀見師少，復進戰，武爾格陣亡。納密達等往來沖突，拜音臺柱、珠三及護軍校彰吉泰急棹小舟登岸援之，明入空城出戰，納密達、巴雅爾圖、炳圖、拜音臺柱、珠三、彰吉泰並戰歿。有德等乘巨艦攻東北隅，日觀殊死鬥，有德等部將洪文魁等多戰死，阿濟格麾八旗騎兵蹴之，護軍參領瑚什、雲騎尉果科暨扈習奮勇先入，歿於陣，大兵繼之，陣斬日觀，追擊世魁，戮之。是役也，敗明兵一萬七千有奇，俘三千餘，自是明不復守皮島。

書寧阿，滿洲正黃旗人，姓札庫塔。崇德三年八月，命睿親王多爾袞統左翼，貝勒岳託統右翼，分道徵明。書寧阿以佐領偕騎都尉感濟泰、參領扈敏屬右翼。九月，攻墻子嶺，感濟泰力戰，歿於陣。師入青山口，攻豐順護軍校扈護、巴雅拉，攻靈壽閒散噶普碩，攻南皮騎都尉阿延圖，攻深州閒散巴林，均戰歿。岳託攻欒城，明督師盧象升來援，書寧阿乘其未至，麾眾薄其城，護衛袞布躍登城樓，火藥發，焚死。書寧阿復沖入，克其城。轉戰，下慶都，奮勇陷陣，被戕。

十二月，兩翼連營大戰鉅鹿之賈莊，象升戰死。於是分徇山東，四年正月，左翼克濟南，右翼分兵略地，破茌平護軍三晉、破臨清佐領花應春、破館陶佐領佟桂、破濟寧佐領祖大春、破鄒縣佐領尚安福、破滕縣騎都尉傅察，俱歿於陣。二月，大軍還，扈敏復攻破首陽及順德，負重傷，戰益力。還至永平，與佐領巴海、烏納海俱遇伏，死之。騎都尉阿爾休隨大軍同徇山東，克濟南，復從承政索海征索倫，陣亡。

穆護薩，滿洲正黃旗人，姓賴布，世居佛阿拉。崇德五年，以武備院卿從大兵征明，距錦州城五里列陣，以砲攻城北晾馬臺，克之。七月，睿親王多爾袞遣卒刈城西北禾稼，明兵突出，槍砲並施，穆護薩與護軍參領覺羅蘭泰、署護軍參領溫察力戰，明兵大潰，追至壕，掩殺之，克臺九，及小凌河西岸臺二。錦州外城蒙古貝勒諾木齊等見大兵困城，志必得，謀來降，遂持書縋城下，約內應。信洩，大兵至，明總兵祖大壽出拒戰，城內蒙古縋繩，前隊援之以登，吹角夾攻，穆護薩躍上，被創卒。覺羅蘭泰、參領宏科俱陣歿。鏖戰久，明師退守內城，大兵遂入外城。

明年五月，明總督洪承疇率六總兵兵六萬來援，屯松山北岡，擊斬其二千，敵勢猶勁，騎都尉旦岱、參領彰庫善、三等侍衛博朔岱陷陣死。八月，大軍駐松山、杏山間，立營截大路。承疇率馬步兵十三萬，營松山城北亂峰岡，旋犯汛地。閒散輝蘭同參領囊古擊卻之。參領阿福尼越眾沖突，負重傷，猶斬將奪幟，諸軍繼之，敵奔塔山，遂進兵松山城外。十二月，承疇以兵六千夜至，輝蘭奮殺，既出，復進擊，與溫察、啟心郎邁圖皆歿，復沿壕射擊，殺四百餘人，敵退入松山城。

圍既合，明總兵曹變蛟欲突圍出，至正黃旗汛地，佐領彰古力戰死，變蛟亦中創奔還。七年二月，克松山，擒承疇及明巡撫邱民仰，總兵王廷臣、變蛟等。時明總兵吳三桂猶駐塔山，鄭親王濟爾哈朗率兵至城下，列紅衣砲攻之，佐領崔應泰被創死，參領邁色力戰陣亡，城壞二十餘丈，諸軍悉登，遂克塔山。先是蒙古兵有降於明者，特穆德格執而戮之，及兩師酣戰，復有訥木奇突出鵕陣，乘馬沖入多爾袞營，將行刺，特穆德格只身奮救，相抱持急，卒遇害。

索爾和諾，滿洲鑲紅旗人，姓科奇理，世居瓦爾喀。少孤，兄瑚禮納撫之，瑚禮納為仇所害，嘗手刃仇二人祭兄墓，宗黨義之。崇德三年，來歸，授佐領，從征錦州、松山，皆有功。七年十月，命饒餘貝勒阿巴泰為奉命大將軍征明，索爾和諾率驍騎校佟噶爾為前隊，次黃崖口。阿巴泰使三等輕車都尉齋薩穆，佐領綽克托，護軍多羅岱、圖爾噶圖伏隘口舉火，明兵驚潰。遂入薊州，敗明總兵白廣恩軍。齋薩穆、綽克托及佐領額貝、參領五達納、護軍校渾達善皆歿於陣。分攻霸州，多羅岱先登，攻定州，圖爾噶圖先登，俱克之，並以傷重卒。

閏十月，次河間，明分守參議趙珽、知府顏允紹城守。既進攻，允紹發砲拒擊，參領署都統陳維道陣亡。砲裂，毀城堞，護軍薩爾納冒火躍上，明兵死鬥，被戕。允紹完堞拒守，馳檄四出請援，阿巴泰連營圍之。時明於山海關內外分設總督，復設昌平、保定二總督，又有寧遠、永平、順天、密雲、天津、保定六巡撫，寧遠、山海、中協、西協、昌平、通州、天津、保定八總兵，皆擁兵壁旁縣，懾不敢近。索爾和諾曰：「河間不下者，恃外援也。破其一營，皆瓦解矣。」阿巴泰從之，遣將襲明總兵薛敵忠營，敵忠遁，諸援師悉潰。使人諭速降，允紹等守益力，急攻之，索爾和諾梯登，師繼進，破其城。珽、允紹並死，索爾和諾亦戰歿。

十二月，大兵徇山東，諸州縣各設城守，攻臨清閒散瑚通格，攻泗水護軍校務珠克圖，攻新泰閒散特庫殷，攻冠縣閒散特穆慎，攻館陶閒散東阿，攻滕縣閒散赫圖、富義，攻郯縣閒散貴穆臣，攻費縣閒散索羅岱，攻兗州佟噶爾及驍騎尉屯岱，皆戰死。諸州縣皆下，乘勝至海州，八年五月，旋師。

席爾泰，姓棟鄂。父綸布，清初，率四百人來歸，賜名普克素，編佐領，使席爾泰統之。有功，授世職，在十六大臣之列。時明總兵毛文龍籠絡遼陽沿海居民，踞皮島為重鎮，時窺邊界。鎮江城中軍陳良策潛通文龍，令別堡之民詐稱文龍兵至，大譟，城中驚擾。良策乘亂城守，席爾泰偕同族佐領格朗擊卻之。後復偕格朗從攻沈陽，陣亡於渾河。其妻嘗違禁屠馬祭夫，例當死，削世職，原之。

時戰渾河者為滿達理。滿達理，正黃旗人，姓納蘭，世居布顏舒護魯。任佐領，隨揚古利軍沈陽。明兵二萬渡渾河來援，長矛大刀，鎧冒重棉，氣甚銳。參領西佛先歿於陣，滿達理繼進，敗之。明總兵李秉誠率三千人守奉集堡，效死者無算，卒大創之，遂克沈陽。滿達理以先登功最，隨攻遼陽，明經略袁應泰急注太子河於隍，閉西閘，環城列守，大兵軍其城東南，秉誠暨總兵侯世祿以兵五萬背城五里而陣；擊走世祿，奪橋，從小西門緣梯登城，遂拔之，旋歿於陣。

卓納，姓納喇氏，滿洲鑲藍旗人，哈達貝勒萬之孫。太祖時來歸，授佐領，賜姓覺羅。天聰五年，徵明，圍大凌河城。明監軍道張春，總兵吳襄、宋緯等率馬步兵四萬自錦州來援，副都統綽和諾冒砲矢力戰，殞於陣。備禦多貝先戰歿，卓納繼之。時襄兵先敗，逐北三十餘里。張春復收潰眾立營，風起，黑雲見，春大縱火，風順火熾，卓納益銳進，與管武備院事達穆布、二等輕車都尉硃三、佐領拜桑武、騎都尉尼馬禪、護軍校愛賽、雲騎尉瓦爾喀均戰死。天忽雨，反風，大軍乘之，緯敗走，生擒春。

信勇公費英東子納海亦於是役被創，齒落其三，復從舟師攻旅順。明總兵黃龍御甚力，納海與參領岳樂順、護軍校額德、千總程國輔、騎都尉塔納喀等奮勇登城，冒矢石而殞，遂克旅順口。

覺羅鄂博惠，興祖玄孫，隸鑲紅旗；阿賚，景祖曾孫，隸鑲黃旗：並為佐領，隨征有功。天聰三年，大兵征明，並從貝勒岳託克大安口。抵遵化，明巡撫王元雅嬰城守。命分旗環攻之，鑲紅旗西之東，鑲黃旗西之南，各分領前隊，與正藍、正黃、正白各旗兵並進，城上矢石如雨，乘護軍校阿海躍登，急攻之，克其城。大貝勒代善率護軍及火器營至薊，沖明山海關援兵，阿賚死之。趨永平沙庫山，鄂博惠中創歿。

雍貴，隸正白旗。崇德三年，從睿親王多爾袞徵明，下山東。四年，師旋，敗通州河岸兵。五年，從圍錦州，敗松山兵，破杏山援兵，皆有功。七年，復圍錦州，同覺羅薩哈連等直前沖陣，大敗其眾。明總督洪承疇以十三萬眾來援，薩哈連戰歿，雍貴同護軍統領伊爾德連敗之，乘雨偪松山，擊走其馬軍，復率本旗兵攻塔山。明總兵曹變蛟夜犯鑲黃旗汛地，復隨伊爾德擊走之。八年九月，隨鄭親王濟爾哈朗征寧遠，抵中後所，偕護軍參領額爾碧沖入敵陣，拔其城。十月，進攻前屯衛，以第五人登，中砲歿。大兵繼進，遂克之。

登西克，隸鑲黃旗。官散秩大臣。順治二年，隨揚威大將軍豫親王多鐸追流賊李自成至西安，激戰於天沙山，中槍陣亡。

阿克善，景祖兄索長阿三世孫，隸正黃旗。隨大兵征明於錦州、寧遠及入關擊李自成，皆有功。歷官至兵部侍郎。順治九年，同都統噶達渾征剿鄂爾多斯部叛逃蒙古多爾濟等，殲之賀蘭山，以失究興安總兵任珍家屬淫亂、擅殺多人事解兵部，管副都統事。十一年，隨征湖廣，敗賊兵於湘潭、常德、龍陽等處。十三年，鄭親王世子濟度徵海賊鄭成功，阿克善率兵從大軍至烏龍江，以水險難渡，乃潛取道山間，徑趨福州。未至，聞成功在高齊，即分兵令佐領褚庫等先往迎戰，擊走之。又分遣署護軍統領伊色克圖往侯官，徵剿水路賊，遂抵福州。又偵知賊船三百餘尚泊烏龍江，親督水路，約營總星鼐等在陸路合擊，追至三江口，斬偽都督總兵等，俘獲甚眾。以賊犯羅源，駐防兵被圍，率兵赴援，力戰陣亡。

薩克素，隸鑲藍旗。康熙十三年，以佐領從平南大將軍賚塔征耿精忠。賚塔駐衢州，遣防臺州黃巖縣。賊將曾養性率眾六萬來犯，堅守，攻不能下。參將武灝通賊獻城，薩克素力戰，死之。

星德，隸鑲紅旗。亦以耿精忠叛，從江寧將軍額楚討之於江西建昌，敗賊帥邵連登八萬餘眾，在事有功。後於十六年攻吉安，與賊將馬寶戰於陳岡山，陣歿。

果和里，隸鑲黃旗。以委署參領隨平遠定寇大將軍安親王岳樂征吳三桂，戰於湖廣瀏陽，陣歿。

努赫勒，隸鑲黃旗。以一等侍衛從征三桂。十七年六月，三桂遣其黨江義、巴養元、杜輝等率二萬餘賊，駕巨艦二百餘，乘風犯柳林嘴。努赫勒隨討逆將軍鄂訥率水師，棹輕舟，飛越賊艦，發砲擊之，溺死無算。賊退犯君山，又以舟師進擊，追至湘陰。十九年，隨固山貝子彰泰復遵義、安順、石阡、思南等府，追剿至鐵索橋。偽總統高起隆、夏國相等擁眾二萬餘屯平遠，與江西坡賊相犄角。大兵分道進剿，努赫勒從擊平遠西南山賊，力戰陣歿。

海蘭，隸正白旗。由侍衛擢副都統。雍正七年，授參贊大臣，從靖邊大將軍、公傅爾丹征準噶爾。九年六月，分三隊渡科卜多河，與蒙古副都統常祿皆列後隊。初戰庫列圖嶺，旋移營和通呼爾哈諾爾。海蘭與常祿據山梁之東，殺賊千餘。適大風，雨雹，師被圍，常祿陣亡。海蘭突圍出，殺賊五百餘，卒以察哈爾兵潰，海蘭死之。

同阿爾，蒙古鑲紅旗人，世居巴林，以地為氏。授驍騎尉。崇德三年，多羅貝勒岳託徵明，同阿爾與焉。當師之出邊也，副都統席喇命率護軍防守七晝夜，敗敵者再。六年五月，隨睿親王多爾袞圍錦州，明總督洪承疇率重兵來援，以步兵三營犯左翼三旗，護軍不能勝，奔壕塹。同阿爾偕同旗同族僧格，及蒙古鑲紅旗人阿桑布嚴守汛地，奮勇戰死。蒙古正紅旗拜渾岱、正黃旗阿布喇庫、鑲黃旗布齋，均先後歿於陣。

董廷元，正白旗漢軍。與弟廷儒、廷柏並以閒散從征。天命六年，兵攻沈陽，廷元先登陷陣，授寬甸守備。從攻大凌河、察哈爾、旅順口、江華島，皆有功。崇德二年，從恭順王孔有德征皮島，明總兵沈世魁陣海口。廷元以小舟從北沖入，明兵砲碎之，與家丁六人歿於海。

廷儒積功為大同守備。順治五年，大同總兵姜瓖謀叛，以廷儒勇略過人，為士卒愛憚，佯以宴射誘至署，諷以同叛。廷儒以嚴詞斥之，不聽，即拔佩刀與鬥，賊群執之，罵不絕口，剖其腹，支解之，並其子開國，男婦二十七人俱被害。

廷柏初任驍騎尉。崇德五年，從征明，同參領孫有光敗松山步兵、杏山騎兵、閭洪山守兵。明兵夜犯填塹，手發紅衣砲擊卻。隨攻塔山及前屯衛、中後所等城，均以紅衣砲克之，績稱最。順治二年，從豫親王多鐸南征，破流賊，定河南，克揚州、嘉興等處，俱在事有功。時明魯王硃以海據紹興，大兵營錢塘江上。明督師大學士張國維以兵九千人乘夜劫營，廷柏從都統吳守進敗之。後從鄭親王濟爾哈朗征湖廣，明總督何騰蛟招流賊，連營拒敵。從副都統金維城率兵至馬河，力戰，歿於陣。

常鼎，鑲紅旗漢軍。順治元年，以副將隨懷慶總兵金玉和討流寇。李自成之西竄也，英親王阿濟格由邊外趨延綏，斷其歸路。至望都，佐領劄圖被創卒。入陜至延安府，虛銜章京哈爾漢率甲士守南山，力戰死。侍衛察瑪海、騎都尉嘉龍阿、參領折爾特、護軍校朔瑪，俱以陣亡。餘黨二萬餘，散在河南。圍濟源，攻孟縣，蔓延鄧州、內鄉縣及清化鎮。鼎隨玉和援濟源，至則城已陷，戕典史李應選。鼎夜半遇賊，力戰，與玉和俱陣歿。玉和自有傳。

時懷慶鎮標同死者，守備則白忠順、佘國諫、陳應傑、石斗耀、康虎，千總則宋國俊、趙國相、李中、王國臣、楊虎、劉奉相、高友才，把總則張進仁、張光裕、陳廷機、張景泰、許養和、黨中直、廖得仁、薛貴等。賊旋圍孟縣，知縣王曰俞、參將陳國才嬰城守。賊攻七晝夜不能下，將引去，會大雨，城壞，賊入。曰俞、國才率兵巷戰，國才被戕，執曰俞，脅降，不屈死。賊又圍鄧州，道標中軍鄭國泰戰死。大兵救鄧州，賊解圍去。轉攻內鄉縣，執知縣胡養素，索金帛，不應，死之。賊分兵犯清化鎮，署同知史燦麟蒞任甫兩月，執法嚴，奸民憾之，引賊入，執燦麟，怒罵不屈，賊忿，磔其尸，妻高氏及婢僕同殉。

嗣後土賊創亂者二年，有輝縣寇，據北山大伍穀諸險，列三十一寨。官兵仰攻，賊以死據，不克登，久之，乞降。官兵防其他逸也，把總田貴、羅思明守寨口，賊乘夜斫寨門遁。貴與思明倉卒出鬥，皆遇害。五年，寇起武陟之寧郭驛，驛接太行山，為盜藪，舊設捕盜通判駐其地。賊偽稱獵者，馳入驛西郭門，騎百餘，披甲持刀仗，焚劫。入通判張可舉署，可舉力鬥，遇害。十四年，睢州賊婁三嘯聚沙窩，乘夜登郾城縣城，開北門，引眾入。知縣荊其惇督家丁眾役守庫印，力禦之，受刃傷，會典史樊世亨率牌甲奔救，賊乃遁，其惇創重死，庫印卒無失。

格布庫，滿洲正白旗人，姓伊爾根覺羅，世居雅爾虎。順治元年，以參領從睿親王多爾袞剿流賊李自成，追至慶都。復隨英親王阿濟格、貝勒尼堪敗之。三年，肅親王豪格征流賊張獻忠於蜀，格布庫及參領西特庫，隊長古朗阿、巴揚阿、烏巴什隨焉。獻忠遣賊黨環營抵抗，格布庫破賊第一營步兵。賊分兩翼，豪格復遣偕佐領蘇拜攻右翼，都統準塔巴圖魯攻左翼。賊自右翼下山來犯，格布庫率本旗兵沖擊之，旋從準塔翦其左翼。賊圍正藍旗兵，格布庫偕佐領阿爾津、噶達渾、西特庫、烏巴什往援，格布庫中箭殞，西特庫、烏巴什俱歿於陣，賊退。

時偽將高汝勵據三寨山，豪格遣古朗阿擊之，大破其眾。獻忠發大隊迎敵，古朗阿直沖其陣，賊奔潰，未幾復合，古朗阿偕瑚里布破之。賊率馬步兵分三路來犯，古朗阿奮勇進擊，與巴揚阿均陣亡。

濟三，滿洲正黃旗人，姓扎庫塔。自崇德六年，以佐領從大兵有功。順治元年，與騎都尉色勒布，雲騎尉祖應元，參領金應得，驍騎尉西來，閒散達魯哈、薩門、岱納，並從定國大將軍豫親王多鐸南征。二年四月，大兵渡淮，薄揚州城。應元、應得、岱納以紅衣砲攻城，城頹，岱納先登，與應元、應得同陣亡。克揚州，大兵渡江，令左翼舟師留泊北岸備敵。敵駕舟來犯，色勒布迎擊，中砲死。分兵江陰縣，薩門以雲梯先登，被戕。達魯哈繼進，亦陣歿。六月，多鐸定南京，分大兵之半，令多羅貝勒博洛等進徇蘇州，下之，擢濟三副都統，駐守。明福王總兵黃蜚潛納蘇州叛卒來襲。濟三聞變，率兵擒剿，敵合圍，濟三戰死。大兵至浙，攻嘉興，砲毀其城，西來率所部先登，克之。旋回兵取昆山縣城，被砲死。

瑚密色，滿洲鑲黃旗人，姓佟佳，世居加哈。崇德元年，以佐領銜從征明，屢有功。順治元年，從入關，敗流賊唐通於一片石，追至安肅、望都，殲賊無算。嗣隨多鐸軍渡江，屢破明兵句容。時明魯王硃以海踞紹興，博洛遣參領王先爵徇湖州，士兵蜂至，元爵戰歿。博洛次杭州，魯王遣其督師侍郎孫嘉績、熊汝霖渡錢塘江來犯。瑚密色偕騎都尉色赫等擊敗嘉績兵，擒其隊帥，追至江中，汝霖兵殊死戰，瑚密色中槍戰死。色赫從定浙江，旋下福建，還過平湖，遇土寇，亦以中槍陣亡。

敦達里，滿洲人。幼事太宗，後分隸肅親王豪格。崇德八年八月庚午，太宗崩，敦達里以幼蒙恩養，不忍永離，遂以身殉。諸王貝勒等義之，以敦達里志不忘君，忠忱足尚，贈甲喇章京，子孫永免徭役。

安達里，葉赫人。來歸時，太宗憐而養之，洊授官職，亦請殉，諸王貝勒等亦甚義之，予衣一襲，豫議恤典，加贈牛錄章京為梅勒章京，子孫世襲，如敦達里例。既定議，召安達里諭之。臨殉時，謂諸王貝勒等曰：「若先帝在天之靈，問及後事，將何以應？」諸王貝勒等對曰：「先帝肇興鴻業，我等翊戴幼主，嗣位承基，當實心輔理。儻邀呵護，是所原也。」

許友信，以軍弁隨明將左夢庚投誠，隸鑲白旗漢軍。隨大兵征閩、粵有功，定南大將軍貝勒博洛委署潮州副總兵。順治四年，明桂王由榔遣兵略境，友信單騎出戰，遇伏死。

是年，桂王兵部尚書張家玉陷東莞，署總兵成升、副將李義均陣亡。桂王兵科給事中陳邦彥同時犯廣州，游擊閻行龍、王士選、熊師文俱死之。桂王既由監國僭號，志在興復，其始略有兩廣、雲、貴、湖南、江西、四川各地。且鄭成功出沒閩、浙，奉其偽號，遙相應和，聲勢頗張。經大軍先後戡定，桂王已窮竄土司，肅清在邇，而孫可望、李定國等復群相擁戴，作螳臂之拒者有年。至定國與可望內訌，順治十四年十月，可望走湖南乞降，於是洪承疇、吳三桂乃奏請乘時大舉，逐漸進剿，軍行有利。十八年，三桂兵及緬甸，緬人執獻由榔軍前，事乃大定。

十餘年中，死事或被執不屈者：如四年，剿廣東假明封號土賊，有廣東巡按劉顯名等；六年，剿靈山土賊，有廣東都司僉書李昌等；七年，徵廣州，有輕車都尉尚可福等；八年，李定國分兵窺全州，有廣西巡按王荃可等；九年，犯辰州，有分巡辰常道劉升祚等；犯平樂，有府江道周永緒等；犯柳州，有分守右江道金漢蕙等；陷桂林，有右翼總兵曹成祖、提標游擊馬騰龍等；十年，犯羅定，有兵備道鄔象鼎等；犯靖州，有湖南副總兵楊國勛等；犯連州，有廣東運署都司僉書竇明運等；犯化州，有防守參將應太極等；十一年，犯電白，有從征八品官費揚古等；十四年，海賊乘亂竄雷州，有徐聞營游擊傅進忠等。孫可望之從亂也，六年，賊黨一隻虎犯永州，有新擢陜西布政使、右參議李懋祖等；九年，犯衡州，有隨定遠大將軍敬謹親王尼堪部下副都統武京等；犯成都，有敘州府知府周基昌等；十三年，犯臨藍，有委署參將殷壯猷等。

至為鄭成功而死者：三年，成功族人鄭彩據廈門，掠連江，有知縣宋人望等；六年，成功犯長泰，有知縣傅永吉等；犯漳浦，有總兵楊佐等；八年，犯海澄，有知縣甘體垣等；十二年，犯仙游，有知縣陳有虞等；十三年，犯海澄，有一等輕車都尉哈勒巴等；犯福州，有二等輕車都尉巴都等；十五年，犯臺州，有海門營水師游擊李宏德等；犯溫州，有盤石衛水師游擊熊應鳳等；十七年，犯江寧，有一等輕車都尉瑚伸布祿、二等輕車都尉猛格圖等；犯崇明，有知縣陳慎等；犯臺州之太平，有左營都司李柱國等；犯廈門，有護軍統領伊勒圖、前鋒參將佟濟、前鋒校鄂勒布等。蓋明籓自立，以兵力削除者，桂王為最棘。

同時附唐王硃聿鍵，而陸梁於江西郡邑者，則為金聲桓，參領布達理、布政使遲變龍、分守湖東道成大業、宜黃知縣馮穆等皆死之。魯王以監國踞浙，偪福建興化，則知府黎樹聲等；據舟山內擾，則紹興府推官劉方至死之。

其無所附麗而以叛聞者為姜瓖，五年，踞大同，催餉騎都尉鍾固、山西兵備道宋子玉等死之。六年，從英親王阿濟格等軍進討者，騎都尉索寧、雲騎尉洛多理等皆陣亡。分援河東、井坪、蒲州、神木等處，則鄭宏國、佟國仕、武韜、鄭世英等亦先後陣亡。

時天下初定，人心反側。各省土賊蜂起，或剿或守。在順治一朝，死者尤夥。獨著其關系大局者，見有清開國艱難之大概焉。


\end{pinyinscope}