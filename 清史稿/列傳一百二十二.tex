\article{列傳一百二十二}

\begin{pinyinscope}
富僧阿伊勒圖胡貴俞金鼇尹德禧剛塔

富僧阿，舒穆祿氏，滿洲正黃旗人。雍正初，授拜唐阿，累遷頭等侍衛。出為副都統，歷成都、三姓、寧古塔諸地。擢將軍，自荊州移黑龍江。黑龍江北鄰俄羅斯，康熙二十九年與定界。歲久，將吏憚行邊，道里不能詳。富僧阿遣副都統瑚爾起等分探諸水源，皆至興堪山還報。乃上疏言：「副都統瑚爾起探格爾畢齊河源，自黑龍江至格爾畢齊河口，水程一千六百九十七里；自河口行陸路二百四十七里，至興堪山：其間無人跡。協領納林布探精奇哩江源，自黑龍江入精奇哩江，北行至托克河口，水程一千五百八十七里；自河口行陸路二百四十里至興堪山：地苦寒，無水草禽獸。協領偉保探西里木第河源，自黑龍江經精奇哩江入西里木第河口，復過英肯河，水程一千三百五里；自英肯河口行陸路一百八十里至興堪山：地苦寒，無水草禽獸。協領阿迪木保探鈕曼河源，自黑龍江入鈕曼河，復經西里木第河入烏默勒河口，水程一千六百十五里；自河口行陸路四百五十六里至興堪山。諸地俱無俄羅斯偷越。臣按呼倫貝爾有額爾古訥河，西為俄羅斯界，東屬我國。自此至珠爾特，處處設卡。今復自珠爾特至莫哩勒克河口，設卡二，索博爾罕增立鄂博，逐日巡查。俄羅斯、鼐瑪爾斷難偷越。黑龍江與俄羅斯接壤，興堪山延亙至海。嗣後請飭打牲總管每歲六月遣章京、驍騎校、兵丁，自水路與捕貂人同至托克、英肯兩河口，及鄂勒希、西里木第兩河間，巡察還報；三年遣副總管、佐領、驍騎校於冰解後，自水路至興堪山巡察還報；黑龍江官兵每歲巡察格爾畢齊河口，三年亦至興堪山巡察還報：歲終報部。」上從之。

富僧阿治事嚴，嘗疏請罪人予官兵為奴，並其妻子皆令為奴；又以遣犯脫走，出巡並將校婪索，皆請逮送刑部：上不許。移西安將軍，西安、寧夏移駐滿洲兵，復分駐巴里坤，富僧阿議定規制，皆如所請。乾隆四十年三月，卒官。

伊勒圖，納喇氏，滿洲正白旗人。乾隆初，以世管佐領授三等侍衛，累遷鑲紅旗蒙古副都統。出駐烏魯木齊，移阿克蘇。三十二年，授伊犁參贊大臣，移喀什噶爾。內擢理籓院尚書，外授伊犁將軍。三十四年，師征緬甸，授副將軍，從經略大學士傅恆分道進軍，緬甸人拒戛鳩江，築寨。伊勒圖偕參贊大臣阿里袞與戰，奪寨三，殺賊五千餘。師還，授兵部尚書。復外授伊犁將軍。土爾扈特汗渥巴錫、臺吉策伯克多爾濟等率所部三萬餘戶來歸，先期使至伊犁，具書通款。伊勒圖以聞，高宗命加意撫綏，俾得所。於是土爾扈特部悉內附，哈薩克、布魯特兩部厄魯特降者日眾。伊勒圖請增置佐領，俾領其眾，從之。三十六年，左授參贊大臣，駐烏什，移塔爾巴哈臺。三十八年，復授伊犁將軍。兵部議禁鳥槍，伊勒圖以土爾扈特部新歸附，牧馬御豺虎恃鳥槍，不當一體收禁。四十八年，加太子太保，賜雙眼花翎。五十年七月，卒，謚襄武，封一等伯，祀賢良祠。發帑金千，遣侍衛豐伸濟倫如伊犁賜奠。

伊勒圖在邊二十餘年，諸所經畫，縝密垂久遠。其在塔爾巴哈臺受代去，上諭繼任參贊大臣慶桂循其規制。鎮伊犁尤久，伊犁屯田，請兵得攜妻子。於塔爾奇溝口外烏可爾博蘇克、東察罕烏蘇、霍爾果斯、巴彥岱諸地築城堡，水足地厚，俾得久屯。設寶伊局鑄錢，採哈爾哈圖銅礦，三年得九千餘斤，令加鑄，於烏什鑄普爾。烏什及庫車、哈喇沙爾諸城與伊犁錢並用，普爾，回錢名也。又於崆郭羅鄂博諸地採煤，聽商人充窯戶，徵其稅。都統海祿請令遣犯皆入鐵廠，與罪人畀官兵為奴者同例。伊勒圖請仍如舊制，使遣犯與為奴者有別。其卒，上稱其鎮靜妥協，各部落皆心服，封恤特厚。

胡貴，字爾恆，福建同安人。少有智略。入伍，稍遷水師提標右營千總。雍正六年，齎奏入都，世宗召入見。再遷後營游擊。監修戰艦，出巡海，坐誤工，吏議當左授，上特宥之。累遷江南蘇松鎮總兵。督運漕糧十萬轉海賑福建，道溫州鳳凰洋，颶作，損米五百餘，請出私財以償。高宗諭曰：「冒險已可嘉，豈有復令出私財償米之理？」命罷勿償。旋坐廢弛當奪職，復特宥之。疏言：「本鎮春、秋兩哨，中營游擊司糧餉，奇兵營游擊職城守，例不出巡。惟既任水師，當知海道，應從眾出巡。陸路將士原改水師者，先令出海演試，如有膽略，量為改補。」並從所請。崇明海漲，沒民廬。召縣吏議賑，吏言當待請。貴曰：「民死在頃刻，豈能俟報？有譴吾任之。」即發倉以賑，令所屬為助，眾有難色，貴曰：「設官非以衛民乎？賑不周，生它變，豈能免患？」疏請發帑金十八萬、倉穀二十八萬，並留漕米續賑，上深嘉之。歷廣東潮州、瓊州諸鎮，擢提督。增城民王亮臣為亂，貴勒兵馳赴，分遣所屬防隘，扼賊走路。總督阿里袞軍亦至，分道捕治，諸賊皆就擒。以失察自劾，貸勿問，仍敘勞。入覲，賜花翎。移福建水師提督，復自浙江還廣東。乾隆二十五年，卒，謚勤愨。子振聲，附李長庚傳。

俞金鼇，字厚菴，直隸天津人。乾隆七年武進士，授藍翎侍衛。以守備發山東，累遷甘肅肅州鎮總兵。命如伊犁董理屯田，歲豐，伊犁將軍伊勒圖奏綠營兵二千二百名，人穫米二十八石有奇。得旨，敘勞。移巴里坤總兵，擢烏魯木齊提督，仍領屯田事。奏請移沙州副將駐安西，巴里坤迤西至瑪納斯，擇有水草地設墩塘，皆議行。時令移軍戍烏魯木齊及瑪納斯，得挈妻子以往，謂之「眷兵」。金鼇請具一歲糧，亦從其請。歷江南、福建、甘肅諸省提督。固原回李化玉與河州回田五糾眾為亂，攻靖遠，金鼇與涼州副都統圖桑阿合軍討之，逐賊馬營街，固原提督剛塔亦以師來會，多所斬獲。土司楊宗業以土兵助戰，賊憑山設拒，土兵敗走，金鼇擊賊退。賊夜走石峰堡，糾會寧諸回，勢復張，副都統明善戰死。金鼇進次烏家坪，擊賊，斃頭人三，擒二十有九。轉戰至秦安土鼓山，賊敗竄蓮花城，師從之，至於雙峴，從總督李侍堯自中路進攻，敗之。福康安督兵剿石峰堡，令金鼇防底店護運道。

回亂定，移湖廣。復移直隸，未行，鳳凰苗石滿宜糾眾為亂，金鼇聞報馳赴，令鎮筸鎮總兵尹德禧督軍破賊寨，生致其渠。上以金鼇習苗疆事，命仍留湖廣。臺灣林爽文為亂，命德禧將湖北兵二千以往，金鼇出駐鳳凰鎮苗疆。旋入覲，命在乾清門行走，賜紫禁城騎馬。引疾乞罷，上以金鼇有勞，下總督畢沅察病狀，乃加左都督，允解官歸。旋卒。

金鼇嘗預千叟宴，高宗賜之酒，命賦詩記事，金鼇辭不能詩。上顧笑曰：「汝為香樹妻弟，又從受業，豈不能詩者？」香樹，錢陳群字也。官湖廣，和珅已柄政，欲納交焉。金鼇謝不可。

尹德禧，鑲黃旗包衣人，初名色喀通額。以領催從征伊犁，遷至防禦。開戶出旗，更姓名，改籍直隸密雲縣。從征金川，復六遷至總兵。石滿宜據句捕砦為亂，德禧破砦獲滿宜，賜花翎。上詰德禧：「當苗亂，何不專摺奏？」德禧請罪，命貸之。搜捕滿宜餘黨，苗疆悉定。其出師臺灣，師至，爽文已就俘，福康安令德禧屯竹仔港防賊逸。臺灣定，召入見，令署湖南提督。卒，遺言請還旗籍，復隸鑲黃旗包衣。

剛塔，烏濟克忒氏，滿洲正藍旗人。初充前鋒，從征準噶爾，授雲騎尉世職。三遷直隸泰寧鎮中營游擊。從克臨清，山東巡撫楊景素奏留山東。四遷直隸提督，兼領馬蘭鎮總兵。移陜西固原提督。乾隆四十九年，鹽茶小山回田五糾眾為亂，攻破安西州。剛塔督兵逐賊，殺賊數十，射殪乘馬賊渠，賜上用玉韘、大小荷包。復逐賊至浪山，田五戰被創，自殺。其徒竄據馬家堡，剛塔督兵合圍，賊夜出堡逾山遁，環壘樹木桿，懸衣帽其上，紿官軍，官軍逼壘，乃知賊已走。剛塔督兵逐賊，戰於馬家灣，剛塔中矢。復進至馬營街，殺賊數十，得級二十五。賊攻陷通渭，其徒分據石峰堡。西安副都統明善攻之，沒於陣。上以師無功，令大學士阿桂、尚書福康安出視師。上謂馬營街、石峰堡皆通渭地，剛塔方逐賊馬營街，通渭陷不赴援，明善又以攻石峰堡戰死，詔詰責。剛塔疏言：「獲賊言將自通渭道伏羌、秦州天潼關。」上責剛塔信賊妄語搖軍心，令福康安傳諭，奪剛塔職，逮送京師。上方幸熱河，留京王大臣等讞當斬，上以剛塔殲賊渠田五，戰馬家灣身被創，貸死，戍伊犁。卒。

論曰：富僧阿鎮黑龍江，察國界，定巡徼之制。伊勒圖鎮伊犁，徠屬部，著拊循之績。建威銷萌，邊帥之職舉矣。貴定增城，金鼇、剛塔攻石峰堡，名位顯晦殊，要不可謂無功也，故類次焉。


\end{pinyinscope}