\article{列傳六十三}

\begin{pinyinscope}
石琳兄子文晟徐潮子杞貝和諾子馬喇陶岱

傅霽覺羅華顯蔣陳錫子漣泂劉廕樞

音泰鄂海衛既齊

石琳，漢軍正白旗人，石廷柱第四子。初授佐領，兼禮部郎中。康熙元年，出為山東按浙江鹽運使。十二年，轉湖廣下荊南道。十三年，襄陽總兵楊來喜、副將洪福以南漳叛應吳三桂，據房縣、保康、竹山。琳偕總兵劉成龍率師討之，撫定各峒寨。十五年，遷河南按察使。禁旅南征，牧馬開封，當麥秋，琳與統兵諸將帥約，令兵毋驛騷，坐帳中四十餘日。及去，民得穫麥。

二十年，遷浙江布政使。時耿精忠初平，衢州被兵尤甚，戶口逃亡，丁賦皆責之里甲。琳覈實，請免之。師行供億浩繁，民多逋負，琳悉為釐定，裁革陋規，禁加耗尤嚴。嘗曰：「革一分火耗，可增一分正供。」二十三年，擢湖北巡撫。工部以修建太和殿，檄各省採柟、杉諸木。琳言柟產萬山中，挽運甚艱，請寬其程限。部議不許。特詔允之。

二十五年，調雲南。疏言：「詳覈賦役全書，應更改者八事。雲南自明初置鎮設衛，以田養軍曰屯田。又有給指揮等官為俸，聽其招佃者曰官田。其租入較民賦十數倍，猶佃民之納租於田主。國初吳三桂留鎮，以租額為賦額，相沿至今，積逋愈多，官民交困。宜改依民賦上則起科。雲南鹽井有九，以各井行鹽之多寡為每歲徵課之重輕。瑯井鹽斤徵課六釐，白井八釐，至黑井則倍。明末加徵，較明初原額不啻數倍。今請減黑、白二井之課如瑯井例。開化民田畝科糧二斗六升三合，較未設府以前加至十倍。通省民糧，惟河陽最重，今當減半，與河陽一例。元江由土改流，三桂於額糧外別立名色：曰田地講銀，曰茶商稅銀，曰普洱無耗秋米，曰浪媽等六寨地租。加賦倍徵，民不堪命，應請各減其半。通海六寨地糧較民賦重幾三倍，當改依新定民賦科則。咢嘉每糧一石，徵條編銀四兩有奇，亦為偏重。今既歸南安州附徵，應與州賦一律，每糧一石，徵銀一兩四分。麗江界連土番，古稱荒服。三桂叛後，割金沙江以內喇普地與蒙番，地去而糧存，當刪除。建水自明時設參將，歲派村寨陋規銀三百有奇、糧八十餘石，三桂遂編入正額，當裁革。新平之銀場，易門之銅廠，礦斷山空，宜盡豁課稅。」疏入，下所司議，刊入全書頒行。

二十八年，擢兩廣總督。瓊州總兵吳啟爵奏瓊屬黎地，請設州縣，築城垣，增兵防守。命琳勘奏，力陳其非要，上從之。四十一年，連州瑤作亂，遣都統嵩祝等會剿，平之。琳規畫善後，定官吏管轄，撥兵移防，悉協機宜。未幾，卒官。

兄子文晟，初授薊州同知，歷云南開化、山西平陽知府。康熙三十三年，上嘉其居官有聲，超擢貴州布政使。是歲，即遷雲南巡撫。為政務舉大綱。雲南屯賦科重民田數倍，琳官巡撫時，奏減而未議行；文晟復疏請，特允減舊額十之六。安南國王黎維正疏告國內牛羊、蝴蝶、普園三地為鄰界土司侵占，乞敕諭歸還。會文晟入覲，上問文晟，奏言：「此地明時即內屬，非安南地。妄言擅奏，不宜允。」乃降詔切責之。四十三年，調廣東。四十四年，擢湖廣總督。坐劾容美土司田舜年僭妄淫虐非實，部議當降調，上命留任。文晟以疾乞退，上諭大學士曰：「文晟粗鄙，若為土司事而罷，似未得體。今既引疾，可允其請。」罷歸。五十九年，卒。

徐潮，字青來，浙江錢塘人。康熙十二年進士，選庶吉士，授檢討，累擢少詹事。潮學問淹通，在翰林，應奉文字，多出其手。聖祖嘗御門召講易、論語，敷陳明晰，為之傾聽。三遷至工部侍郎，督理錢局，清介不茍隨俗。局官冒濫事發，潮獨無所連染。三十三年，典會試。以母憂歸，服闋，起刑部侍郎。

三十九年，授河南巡撫，上諭之曰：「河南火耗最重，州縣多虧欠，爾當籌畫禁止。」潮上官，令火耗無過一分，州縣私派，悉皆禁革。南陽承解黑鉛，衛輝辦兌漕米，向皆假手胥吏，恣為侵漁。潮悉心區畫，宿弊悉除。開封五府饑，疏請漕糧暫徵改折，以平市直。歸德屬永城、虞城、夏邑三縣被災地畝至一萬七千餘頃，出糶常平、義、社倉穀，借給貧民牛種，全活甚眾。四十一年，上巡幸畿甸，問巡撫李光地鄰省督撫賢否，光地舉潮對。上褒美，以潮與光地、張鵬翮、彭鵬、郭琇並稱。四十二年，上南巡，潮迎駕泰安，賜冠服及御書榜額。其冬，西巡，復迎駕，賞賚有加。上念汾、渭皆入河，議於河南儲穀，遇山、陜歲歉，自水道移粟，便於陸運。命潮會陜西、山西督撫勘議。潮與川陜總督博霽會勘三門砥柱。語見博霽傳。又別疏言：「汴水通淮，一自中牟東經祥符至宿遷，湮塞已久；一自中牟東南經尉氏至太和，今名賈魯河，尚可通流：請量加疏濬。鄭州北別有支河，舊跡尚存，若於此建閘，使汴與洛通，尤為民便。」上從之。

四十三年，擢戶部尚書，充經筵講官，兼翰林院掌院學士，教習庶吉士。四十四年，扈從南巡，命赴河南按事。時上以高郵、寶應諸州縣頻年被水患，由洪澤湖無所宣洩，宜於高堰二壩築堤束水入河，又於下河築堤束水入海。會潮按事還，上詢河壖形勢，因指授方略，命往董其役。四十五年，監修高家堰滾水壩、高郵車邏中壩，並濬文華寺減河。四十六年，監修武家壩、天然壩、蔣家壩及諸堤閘，先後畢工。四十七年，調吏部。四十九年，以病乞休，許以原官致仕。五十四年，卒，賜祭葬。

潮居官平易，不事矯飾，所至民咸稱頌。乾隆初，追謚文敬。子本，自有傳。

杞，字集功。康熙五十一年進士，官編修。由甘肅布政使巡撫陜西，入為宗人府府丞。予休致，卒。

貝和諾，富察氏，滿洲正黃旗人，濟席哈孫。自工部筆帖式授戶部主事，歷郎中，兼佐領，累遷大理寺卿。康熙三十五年，命往山東經理閘河。漕運總督桑額奏漕船盡過濟寧，較往歲早一月。上以遣官經理，於漕運便，命以為常。遷左副都御史，擢戶部侍郎。三十七年，朝鮮歲祲，國王李焞乞開市義州中江貿穀。詔發三萬石與為市，令貝和諾及侍郎陶岱監視。事已，焞上表謝「八道生靈，賴以全活」。是年，授陜西巡撫。疏報：「陜西開事例，積貯米麥，應存一百七十七萬石有奇，今實存僅十七萬。」上命尚書傅臘塔、張鵬翮往按。尋疏言長安、永壽、華陰等糴補三十八萬有奇，餘皆欠自捐生，請令補完。

三十九年，調四川。疏言：「打箭爐、木鴉等處番、民一萬九千餘戶歸順，請增設安撫使五、副使五、土百戶四十五，以專管轄。邊民運茶赴爐貿易，給官引五千六百道，定額徵課。川省行鹽，潼川、中江山路崎嶇，難於陸運，額運壅滯。惟冰江小溪通水運，請增給水引，商民交便。」貝和諾治事精詳，尚書張鵬翮按事還，於上前亟稱之。四十二年，召授兵部侍郎。

四十四年，擢雲貴總督，捕治富民盜李天極、王枝葉等。天極廣通諸生，與臨安硃六非造為符讖，師宗州枝葉，人素無行，天極等誘之，詭託明桂王孫，糾黨謀不軌。僭稱文興三年，散播印劄，圖劫掠廣南、開化，自蒙自竄入會城。貝和諾標兵詗得狀，誅六人，流其餘黨。四十九年，召拜禮部尚書。以太原流匪陳四等六十餘人詭稱赴雲南墾地，貝和諾得布政使牒報不察究，坐降調，授盛京工部侍郎。五十七年，復召為禮部尚書，以老乞休，詔慰留。六十年，卒官。

子馬喇，襲管佐領，兼護軍參領，累擢正紅旗滿洲副都統。雍正五年，西藏阿爾布巴等與貝子康濟鼐不睦，命馬喇往駐西藏。既，阿爾布巴戕害康濟鼐，後藏頗羅鼐率兵報仇，執阿爾布巴等。遣尚書查郎阿等讞其罪，磔之。詔頗羅鼐總管前後藏事，移達賴喇嘛於里塘。七年，命馬喇駐里塘守護，賜帑金二千，總藏事。擢護軍統領。還京，遷工部尚書，坐免。十一年，復以副都統銜往西藏辦事。卒官。

陶岱，瓜爾佳氏，滿洲正藍旗人。由主事歷戶部郎中，累擢吏部侍郎。朝鮮告饑，乞開市貿穀，命陶岱與貝和諾運米給糴，禦制海運朝鮮記紀其事。康熙三十八年，署兩江總督。尋授倉場侍郎，以漕運遲誤，降五秩，隨旗行走。尋卒。

博霽，巴雅拉氏，滿洲鑲白旗人。自護衛授鑾儀使，擢鑲白旗都統。康熙二十四年，授江寧將軍，調西安。三十五年，撫遠大將軍費揚古率師西剿噶爾丹，命博霽率滿洲兵自寧夏會師，大敗噶爾丹於昭莫多。敘功，授世職拖沙喇哈番。聖祖嘗諭大學士等曰：「博霽自江寧赴西安，軍民攀留泣送，直至浦口。非有善政，何能如此？誠可謂將軍矣！」四十二年，上幸西安閱兵，諭曰：「西安官兵皆嫺禮節，重和睦，尚廉恥，且人才壯健，騎射精練。朕巡幸江南、浙江、盛京、烏喇等處閱兵，末有能及之者，深可嘉尚！」賚博霽御用櫜建、弓矢。

四十三年，授四川陜西總督。上以山、陜屢歲祲，欲於河南儲粟備賑，溯黃河挽運，慮三門砥柱水急，舟不得上，命博霽偕山、陜、河南巡撫會勘。尋合疏言：「三門灘多水激，挽運險阻，仍以陸運為便。」從之。四十七年，卒，賜祭葬。

覺羅華顯，滿洲正紅旗人。初授宗人府主事，遷戶部理事官。康熙三十七年，授翰林院侍講學士，累遷內閣學士。三十九年，授甘肅巡撫，未上官，調陜西。四十年，擢川陜總督。甘肅流民數千人就賑西安，華顯與巡撫鄂海出俸為有司倡，集資計口授糧，並撥荒地為業。上幸西安閱兵，與博霽、鄂海同受賜。陜民困重斂，華顯飭有司禁私徵，屏絕餽遺，軍民稱頌。四十二年，卒官，加太子太保，贈兵部尚書，謚文襄。祀陜西名宦。

蔣陳錫，字雨亭，江南常熟人。父伊，康熙十二年進士，選庶吉士，授御史。疏陳民間疾苦，繪十二圖以進。累官河南提學道副使，卒官。

陳錫，康熙二十四年進士，授陜西富平知縣。歲饑，米斛直數千，發倉賑濟，不給，斥家資佐之，全活甚眾。行取，擢禮部主事。監督海運倉，革糧艘篷席例銀。遷員外郎。河道總督張鵬翮薦佐兩淮河務。四十一年，授直隸天津道，遷河南按察使，讞決平恕。豫省有老瓜賊為害行旅，陳錫廉得其巢穴，悉擒治之。

四十七年，遷山東布政使。未幾，擢任巡撫。疏請緩徵二十三州、縣、衛被災逋賦，廣鄉試解額，增給買補營馬直，免累及所司。條陳海防三事，言戰船當更番修葺，水手當召募熟諳水道之人，沿海村莊當舉行團練，互相接應；並以御史陳汝咸條議海疆弭盜，疏請漁舟編甲，閩、粵鳥船不許攜砲械，得盜舟火藥軍器，必究所從來。部議悉從之。長蘆巡鹽御史希祿請增東省鹽引，臨清關請增設濟寧等五州縣口岸，陳錫皆言其不便，並得請。

五十五年，擢雲貴總督。祿勸州土酋常應運誘沿江土夷攻卓乾寨，陳錫檄師會剿，平之，撥兵弁駐守其地。石羊緒礦廠硐老山空，課額不足，疏請嗣後硐衰即止，勿制定額。鎮遠至省三十二驛，山路崎嶇，驛夫苦累，下令非有符合，毋濫應夫馬。都統武格、將軍噶爾弼率師入西藏，以雲南糧運艱難，欲自四川運糧濟給。四川總督年羹堯奏言滇、蜀俱進兵，蜀糧不足兼供。乃命陳錫與巡撫甘國璧速運。五十九年，詔責其籌濟不力誤軍機，與國璧並奪職，令自備資斧運米入藏。明年，卒於途。雍正元年，山東巡撫黃炳言陳錫在巡撫任，侵蝕捐穀羨餘銀二百餘萬，部議督追。弟廷錫入陳始末，詔減償其半。子漣、泂。

漣，字檀人。進士，官編修，終太僕寺卿。

泂，字愷思。進士，歷工部郎中，出為雲南提學道。西陲用兵，命從軍，授甘肅涼莊道。西檄多卜藏、瑪嘉諸部與謝勒蘇、額勒布兩部逃人倚石門寺為巢，往來劫掠。泂料簡精銳，會涼州鎮官兵，分五路進剿，轉戰棋子山，殲賊之半。時羅卜藏丹津進逼西寧，復檄兵捍禦，羅卜藏丹津遁走。大將軍年羹堯上其功，遷山西按察使，進布政使。上嘉泂實心供職，免其父追償。雍正十年，加侍郎銜，往肅州經理軍營屯田。在事二年，闢鎮番柳林湖田十三萬畝，得糧三萬石。築河堤，擴二大渠，分濬支渠，並建倉儲糧，公私饒裕。副都御史二格協理軍需，劾泂侵帑誤公，逮治論死，下獄追贓。總督查郎阿等交章雪其誣，泂已病卒。

劉廕樞，字喬南，陜西韓城人。康熙十五年進士，授河南蘭陽知縣，有政聲。行取，擢吏科給事中，以憂歸，服闋，除刑科給事中。疏言：「廉吏必節儉。邇來居官競尚侈靡，不特車馬、衣服、飲食、器用，僭制逾等；抑且交結、奔走、餽送、夤緣，棄如泥沙，用如流水。俸不給則貸於人，玷官箴，傷國體。請敕申斥，以厲廉戒貪。」又疏言：「京師放債，六七當十；半年不償，即行轉票，以子為母。數年之間，累萬盈千。是朝廷職官，竟為債主廝養。乞敕嚴立科條，照實貸銀數三分起息。」並下部議行。尋調戶科。三十六年，詔求直言，廕樞疏請肅紀綱，覈名實，開言路，報可。

三十七年，外轉江西贛南道。贛俗健訟，廕樞晝夜平決，懲妄訴者，訟漸稀。將吏私徵門稅，廕樞令革之。米市有牙課，牙人籍以婪索。廕樞以其錢置田，徵租代課，除民累。署按察使，忤總督阿山，以讞獄前後獄辭互異，劾罷。四十二年，聖祖西巡，廕樞迎駕潼關，上識之，召對稱旨，復授雲南按察使。四十五年，遷廣東布政使。總督貝和諾稱其清廉勤慎，士民愛戴，雲南布政使缺員，請以廕樞調補，上從之。廕樞督濬昆明湖，築六河岸徬。會夏旱，發粟平糶，禱於五華山，得雨，民大悅。

四十七年，擢貴州巡撫。貴州苗、仲雜處，號難治。廕樞至，絕餽遺，省徭役，務以安靜為治。疏請廣鄉試解額，設南籠學，以振人文。先後請改石阡、丹川、西堡、寧谷、平州、大華諸土司，設流官。開驛道，自雲南坡至蕉溪二千餘里。又疏言貴州錢糧課稅僅十餘萬，鄰省歲協餉二十餘萬，稍愆期，軍士懸額待餉。請豫撥二十萬儲布政使庫。部議持不可，疏三上，詔特允之。其後紅苗叛，餉賴以無絀。烏蒙、威寧兩土司相仇殺，四川巡撫年羹堯遣吏勘問，土酋匿不出，疏聞，命四川、雲、貴督撫按治。廕樞先至，遣使招諭，威寧土酋聽命，烏蒙土酋亦自縛出就質，咸原伏罪釋仇，苗以無事。

五十四年，準噶爾策妄阿喇布坦侵哈密，詔備兵進討。廕樞累疏請緩師，略云：「小醜不足煩大兵。原皇上息怒，重內治，輕遠略。」上責其妄奏，命馳驛赴軍前周閱詳議。廕樞抵巴里坤，上疏數千言，請屯兵哈密，以逸待勞。旋稱病還甘肅，疏乞休，嚴旨譙讓，仍令回巡撫任。廕樞疏報病愈，上斥廕樞：「令詣軍前即稱病，令回任病頓愈，情偽顯然。」命解任詣京師。部議阻撓軍務，坐絞，上宥之，遣赴喀爾喀種地。年已八十二，居戍三年，釋還，復故官。六十一年，與千叟宴。世宗御極，召見，賜金歸里。尋卒，年八十七。

音泰，瓜爾佳氏，滿洲鑲紅旗人。初為西安駐防兵。康熙十三年，副都統佛尼勒討吳三桂將譚弘、吳之茂、王屏籓等，音泰隸麾下。師自漢中進克陽平朝天關，駐守梅嶺關，賊夜劫營，音泰力禦，中槍折齒，得上賞。明年，佛尼埒攻王輔臣秦州，臨壕列圍，賊突騎出犯，音泰射殪三人，賊駭遁。復進攻西和，屢敗之茂等於鹽關岐山堡。十七年，進攻四川，克保寧、敘州。敘功，授驍騎校，遷防禦。

三十五年，署參領，從西安將軍博霽會大將軍費揚古征噶爾丹，出西路。五月，上親征，出中路，至克魯倫河。值積雨，運糧滯，賊預焚草地，我軍紆道秣馬。音泰言於博霽曰：「聖駕親征，宜倍道前進。」乃急趨昭莫多，大軍繼進，噶爾丹敗遁。敘功，予雲騎尉世職。四十一年，遷佐領。四十二年，上巡西安，令官兵校射，音泰蒙賚與賜宴，尋授協領。

四十三年，擢西安副都統。四十四年，授西寧總兵官。上知其貧，詔陜西督撫助練兵犒賚之資。四十六年諭：「音泰久居西陲，諳習兵事，外籓蒙古及內地軍民交口稱譽。」命擢甘肅提督。四十八年，授川陜總督。入覲，賞花翎及冠服、鞍馬，並御書「攬轡澄清」榜賜之。

四十九年，幹偉番蠻羅都等掠寧番衛，戕冕山營游擊周玉麟，命四川巡撫年羹堯偕提督岳升龍往剿。羹堯至，升龍已擒羅都等三人械送勘問。既定讞，遂先還。升龍偕建昌總兵郝弘勛至會鹽招降，番蠻諸酋原率眾十萬貢納糧馬。音泰請以降酋為土司，分領其眾。因劾羹堯違旨先還，詔奪羹堯職，留任效力。未幾，升龍以疾解任，羹堯知其曾假帑金，議率屬捐俸代償，音泰不從。羹堯遂入告，上允行，並諭音泰宜與巡撫和衷。尋褒其潔清不瞻徇，實心任事。會奉詔申禁游民越境，令嚴劾縱容官吏。邠州諸屬拘系者四十餘案，每案至數十人。音泰疏言諸人皆藉技營生，無不法狀，應遞解原籍編管；如縱出境，議處所司，上韙之。

以病疏乞休，上曰：「朕前幸西安，知音泰義勇，洊擢至總督。寬嚴並用，軍民無不感戴。朕甚愛惜之，可令在任調攝。」五十二年，復請，許解任還京師，給第宅田畝，以旌其廉。並諭群臣曰：「朕初用音泰，人不知其善，後乃稱朕有知人之明也。」五十三年，卒，賜祭葬，謚清端。初授雲騎尉世職，特命世襲罔替。

鄂海，溫都氏，滿洲鑲白旗人。自筆帖式授內閣中書，歷宗人府郎中，兼佐領。康熙三十二年，聖祖親征噶爾丹，命鄂海赴寧夏儲備牲畜。陜西按察使員缺，上以命鄂海，且諭之曰：「初任外僚，每言潔其身以圖報。及蒞任，輒背其言。朕於數十從臣中簡爾為按察使，爾當益勵素行也。」三十七年，遷布政使。四十年，擢巡撫。

四十九年，授湖廣總督。鎮筸邊外紅苗為亂，令總兵張穀貞等召苗目宣諭，毛都塘等五十二寨、盤塘等八十三寨，先後薙發歸化，上嘉之。五十二年，移督川、陜。疏報甘肅洮、岷邊外大山生番請歸化，上以洮、岷邊外無生番，或為蒙古屬部，命詳察。鄂海奏大山在洮州東南土司楊汝松界外，非蒙古屬部，宜令汝松兼轄；復疏報四川會川營界外涼山番目阿木哨請歸化，歲貢馬，請給番目職銜，令轄所屬番、民：並從之。甘肅靖遠、固原、會寧歲歉饑，民乏食，疏給口糧資本，撫輯流移。

五十七年，大將軍貝子允等率師討策妄阿喇布坦，駐兵西寧、甘州、莊浪諸處。鄂海請發西安庫帑四十萬，並撥平涼、鞏昌、寧夏倉穀十萬，充餉；以陜西葭州、甘肅寧夏等二十八處轉輸軍需，請豁丁糧，紓民力。五十八年，復請豁甘肅逋欠錢糧草束，俾民得盡力輸納本年糧草以佐軍，戶部格不行，特旨允之。六十年，詔解任專治糧餉，以四川巡撫年羹堯代之。未幾，命往吐魯番種地效力。雍正元年，予原品休致，效力如故。尋卒。

衛既齊，字伯嚴，山西猗氏人。父紹芳，字猶箴，順治三年進士，授河南尉氏知縣。兵後修復城郭、學校，勤勸課，廣積儲，禁暴戢奸，尉氏民頌焉。行取兵部主事，累遷貴州提學道僉事、浙江巡海道副使。

既齊，康熙三年進士，改庶吉士，散館授檢討。講學志當世之務，上疏言時事，語戇直。會遭祖母喪，假歸。居久之，詣京師補官。上命以對品調外，授直隸霸州州判。既齊召民之秀良者曹試而教誨之，俾各有所成就。民貸於旗丁，子錢過倍，橫索無已。既齊力禁戢之，無敢逞。迭署固安、永清、平谷知縣，所至輒有惠政。巡撫於成龍疏薦。會既齊以母憂去，繼復遭父喪。一日，上御門，舉既齊諮於九卿，僉曰賢，命復授檢討。二十七年，服闋，詣京師補官。上知既齊講學負清望，超擢山東布政使。既齊感激，益自奮勉為清廉，令府縣輸款封還平餘。門懸鉦，吏民白事得自通。建歷山書院，仿經義、治事之例，設奎、壁二齋課士。護巡撫印者再。清庶獄，結八十餘案，株累數百人盡釋去。在官三年，有聲績。三十年，授順天府尹，疏請按行所部，黜陟屬吏賢不肖。上以為無益，不許。尋擢副都御史，聞山、陜蝗見，平陽以南尤甚，疏請賑恤，上責其懸揣。

旋授貴州巡撫。紹芳為提學，士民祠焉。既齊至貴州，謁父祠受事。黎平知府張瀲、副將侯奇嵩報古州高洞苗金濤匿罪人殺吏，請發兵進剿，既齊疏聞，即遣兵捕治；瀲、奇嵩復報兵至斬苗一千一百一十八人，既齊復以聞。旋察知瀲、奇嵩妄報，疏實陳，請奪瀲、奇嵩官勘治。上責既齊輕率虛妄，遣尚書庫勒納、內閣學士溫保往按。旋命逮既齊至京師，上令九卿詰責。既齊引罪請死，九卿議當斬，上命貸之，遣戍黑龍江。明年，赦還。家居，立社課士，斥家資供膏火。三十八年，上命承修永定河工。三十九年，又命督培高家堰，卒工次。

論曰：康熙中葉後，天下乂安，封疆大吏多尚廉能，奉職循理。若石琳改賦役，徐潮革火耗，博霽、華顯、音泰整飭武備，安不忘危，皆能舉其職者。劉廕樞志在休民，未知應兵之不容已，蔣陳錫、鄂海又以督餉稽遲蒙譴，衛既齊遭際殊異，而不獲以功名終，其治行皆有可稱，膏澤及於民，無深淺遠近，要為不沫矣。


\end{pinyinscope}