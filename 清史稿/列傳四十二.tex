\article{列傳四十二}

\begin{pinyinscope}
張勇趙良棟子弘燦弘燮王進寶子用予王萬祥孫思克馬進良

張勇，字非熊，陜西咸寧人。善騎射，仕明為副將。順治二年，英親王阿濟格師次九江，勇來降，檄令招撫，得總兵以下七百餘人。授游擊，隸陜西總督孟喬芳標下。時李自成將賀珍、賀弘器、李明義等分據漢中、興安、固原諸地，窺西安。勇與副將任珍、馬寧等御戰，屢敗之。四年，寧夏叛將馬德結弘器陷安定，勇從總兵劉芳名率師赴援，戰，馬寧陣擒德，勇攻克固原，獲弘器、明義，誅之。

四年，米喇印、丁國棟以蘭州叛，陷臨洮。勇與副將陳萬略率師夾擊，破賊，復臨洮。逐賊至岷州，敗之宮堡，又敗之馬韓山。賊分竄二崖洞，殲焉；又敗之馬家坪，獲明延長王識駉。喬芳攻拔蘭州，喇印、國棟走甘州。勇等率師與喬芳會，遂渡河而西。八月，至甘州，賊出戰，屢擊敗之。六年正月，總兵南一魁奪門入，勇入城巷戰，賊夜遁，逐之至北山，殲賊甚眾。斬喇印於水泉，國棟走肅州，師從之。五月，至肅州，伏壕外，伺賊出牧，擒斬，不使得入。十二月，勇與馬寧督兵樹雲梯登城，遂復肅州，誅國棟，超授甘肅總兵。十年，敘功，授三等阿達哈哈番。

大學士洪承疇視師湖廣，勇請自效，詔獎其忠勤，召詣京師。承疇亦薦勇智勇兼備，所部兵精馬足，請移授經略右標總兵，上許之。勇入對，賜冠服、甲胄、弓矢，加右都督。勇移家京師，乞賜宅；子云翥，以廕授陜西衛指揮，乞改隸京衛，並得旨俞允。勇將行，命內大臣索尼等傳諭曰：「當今良將如勇者甚少。軍務不可懸度，當相機而行，勿負才輕敵。」至軍，佐承疇屢破敵。十五年，從徇貴州，明將羅大順焚新添衛，勇率兵馳戰，大順走十萬谿，勇與一魁等破其壘。復從信郡王多尼下雲南，次盤江。明兵焚鐵索橋，勇夜督兵造梁，黎明，全軍皆得渡，破明將白文選於七星關。十六年，加左都督。十七年，命移鎮臨元、廣西諸處。十八年，遷雲南提督。

康熙二年，以勇久鎮甘肅，威名素著，屬番讋服，命還鎮甘肅。三年，加太子太保。西喇塔拉饒水草，號大草灘，厄魯特蒙古乞駐牧於此。勇以其地當要隘，不容逼處，自往諭之，事遂寢。因請築城其地，曰永固。旁建八寨，相聯屬為聲勢。四年，蒙古徙牧近邊，請增西寧兵四千五百二十。部議下總督覆覈，上特命允之。

十二年，吳三桂反，四川總兵吳之茂叛應之。十三年，三桂使招勇，勇執其使以聞。陜西提督王輔臣亦叛，勇督兵防禦。十四年，巡撫華善疏言：「輔臣遙應三桂，西番土回乘隙並起，河西危甚，得免淪陷，皆勇之力。請敕許勇便宜。」命授靖逆將軍，仍領提督，總兵以下聽指揮。輔臣招勇，勇斬其使，上嘉之，封靖逆侯。

勇遣西寧總兵王進寶率師攻蘭州。輔臣將潘瑀攻洮州，曾文耀攻河州，番部乘隙肆掠。勇率兵攻河州，文耀敗走。別遣土官楊朝樑攻洮州，自督兵繼其後，瑀亦敗走。上嘉勇謀略，以其次子雲翼為太僕寺卿。勇進攻鞏昌，輔臣將任國治等潛師入城，與城兵共出戰。勇與副將劉宣聖等奮擊，截其歸路，斬馘過半，獲四百七十三人。時輔臣據平涼，貝勒洞鄂督兵圍攻，久不下，上命勇率師會之。勇疏言鞏昌要地，兵力難分，下廷臣議，令勇固守鞏昌。

吳三桂遣其將吳之茂自四川北犯，為輔臣聲援，屯西和。勇與振武將軍佛尼埒及進寶等御之，三戰皆勝。寧夏兵變，戕提督陳福。勇還駐鞏昌，疏薦天津總兵趙良棟才勇，命即授寧夏提督。十五年，敘復洮、河二州功，加少保兼太子太保。

吳之茂屯樂門，分兵攻陷通渭。勇督兵道伏羌赴援，至十八盤坡，與之茂兵遇，張兩翼沖擊，之茂兵潰，乘勝復通渭。進攻樂門，之茂據險，列十一寨，勇度地，令橫營山梁。營甫立，賊齊出，勇令兵持草一束，與都統赫葉分擊南北山梁，賊亦南北應戰。火器發，賊敗走入寨，兵投草填塹直進，殺賊千餘。之茂收餘眾復戰，勇勒兵沖擊，之茂大敗。勇與佛尼勒、進寶等盡平賊寨。之茂夜走，追敗之牡丹園，又敗之西和北山，之茂僅以數騎遁。大學士圖海出視師，輔臣降，勇遣兵收平涼、慶陽、鞏昌諸屬縣。詔褒勇功，進一等侯，加少傅兼太子太師。

十七年，準噶爾臺吉噶爾丹兵入河套，厄魯特部為所敗，假道赴青海，闌入內地，勇驅令出塞。二十一年，入覲。二十二年，以老病乞休，諭留之。二十三年，聞青海蒙古游牧近邊城，率兵赴丹山防禦，至甘州，病篤。上聞，遣醫並其子雲翼馳驛往視。尋率，贈少師仍兼太子太師，賜祭葬，謚襄壯。

勇身經數百戰，克府五、州縣五十，右足中流矢，傷骨，不能履，常以肩輿督戰。臨敵若無事，而智計橫出，每以寡勝眾。居恆恂恂退讓，賓禮賢士。用人盡其材，其所甄拔，往往起卒伍為大將，良棟、進寶尤其著者也。

子雲翼，襲爵，官至江南提督。卒，謚恪定。雍正間，祀勇賢良祠。乾隆三十三年，命以一等侯世襲罔替。四十七年，詔褒勇、良棟、進寶勛績，尤稱勇有古名將風。時勇四世孫承勛襲爵，以散秩大臣曠班，降三等侍衛，命復還散秩大臣。

趙良棟，字擎宇，甘肅寧夏人，先世居榆林。順治二年，師定陜西，良棟應募，隸總督孟喬芳標下，檄署潼關守備。從征秦州、鞏昌，擊敗叛將賀珍、武大定。授寧夏水利屯田都司。五年，討河西回，擒丁國棟。良棟在行間，擢高臺游擊。十三年，以經略洪承疇薦，從征雲、貴，授督標中軍副將。康熙元年，擢雲南廣羅總兵。先後剿平馬乃、隴納、水西諸苗。四年，移鎮貴州平遠，遭父喪，吳三桂以水西未大定，留勿遣。良棟辭，忤三桂，同官為排解，乃得歸終制。八年，起山西大同總兵。十一年，移鎮直隸天津。

十二年，三桂反。十三年，寧夏兵變，戕提督陳福。甘肅提督張勇薦良棟，擢寧夏提督。入覲，奏寧夏亂兵，宜誅首惡、宥脅從，上頷之。良棟請留孥京師，賜宅以居。簡精兵百疾馳赴鎮，宣上諭撫慰。察知倡亂者把總劉德，而參將熊虎與其謀，戕福者營兵閻國賢、陳進忠。乃分兵使出防，散其黨羽，逮虎等正其罪，請旨斬之。

是時大將軍圖海督師平涼，討王輔臣，良棟及平涼提督王進寶並聽指揮，分兵定秦州、西和、禮縣。十八年，良棟疏言：「寧夏兵舊習驕縱，臣三年訓練，漸遵紀律，並嚴禁侵剋額餉，眾志思奮。臣年漸老，不乘時努力，虛負上恩。今湖南既定，宜取漢中、興安，規四川。臣原精選所部步騎五千，獨當一路。」上覽奏嘉許，下圖海。圖海議先破棧道、益門鎮諸處賊壘，分四道進取；而涼州提督孫思克疏請緩師，得旨切責。乃以十月定師期，良棟將所部出徽縣。師進破密樹關，遣兵襲黃渚關分敵勢，大戰，破三桂兵，克徽縣。思克出略陽，方次階州。良棟師自徽縣進克略陽，三桂將吳之茂敗走。良棟復進取陽平關，徇沔縣。進寶出鳳縣定漢中，良棟與會師寧羌，各奏捷。授良棟勇略將軍，仍領寧夏提督。

十九年，良棟與進寶分道進次白水壩，三桂兵夾江而陣，江水方漲，不得舟，賊矢石如雨。良棟令於眾曰：「視我鞭所向，敢退者斬！」一軍皆奮呼。良棟擐甲，驟馬亂流而渡，師從之，敵發砲，傷數十人，無回顧者。三桂兵錯愕奔潰，逐之過青川，敗之石峽溝，再敗之青箐山，下龍安府，渡明月江，經綿竹。三桂兵盡潰，所置巡撫張文德及其將汪文元等皆降，遂復成都，蓋出師甫十日。上獎良棟功，擢雲貴總督，加兵部尚書，仍領將軍。良棟念寧夏當有代者，鎮兵且不能從征，疏辭總督，上弗許。部議寧夏改設總兵，上即授良棟子廕生弘燦，仍將鎮兵從征。

時進寶亦克保寧，與建威將軍吳丹等徇順慶、重慶、遵義，皆下。良棟分遣游擊冶國用等西徇雅州，復象嶺、建昌諸衛。東略敘州，定納溪、永寧諸縣。疏請敕陜西、四川督撫諸臣合籌運餉濟軍。師自四川分道：一自保寧出永寧，達霑益；一自成都出建昌，達武定。並下雲南。上韙其言，諭諸將帥協謀定策。尋議吳丹出永寧，良棟出建昌。吳世璠遣其將胡國柱、夏國相等攻陷永寧，犯瀘州、敘州，復聚窺建昌。良棟檄總兵硃衣客將八千人援建昌，硃衣客戰不勝，退駐雅州。建昌守兵食盡，棄城走。良棟劾吳丹擁兵不進，致永寧陷賊，並及硃衣客引退狀，詔解吳丹將軍以授佛尼埒，逮硃衣客下刑部。

二十年，良棟率師次朝天關，遣弘燦出馬湖繞賊兵後，戰鳳凰村，再戰觀音崖。賊據崖，弘燦督兵攀崖襲其後，馘三百，俘八十餘。令總兵李芳述、偏圖等逐至黃茅岡，賊分三道拒戰，弘燦分兵應之，自旦至暮，大破賊，斬其將沈明、張文祥，國柱等遁走。復瀘州、敘州，遂克永寧，徇榮經。良棟與會師夾江，克雅州，進復建昌。渡金沙江，次武定。

大將軍貝子彰泰統湖廣、廣西諸路滿、漢兵四十萬下雲南，攻會城，屯城東歸化寺，西亙碧雞關，連營四十里，前臨昆明湖，湖中不設兵。世璠收餘眾固守，自水道轉運，相持數月未下。九月，良棟至軍，周視營壘，請於彰泰曰：「我師不速戰，相持日久，糧不繼，何以自存？」彰泰曰：「皇上豢養滿洲兵，豈可輕進委之於敵？且爾兵初來，亦宜體養，何可令其傷損？」良棟不從，率所部夜攻南壩，破壘奪橋，遂薄城。彰泰語良棟：「爾兵攻已瘁，宜暫退，令總督蔡毓榮代守。」良棟曰：「我兵死戰所得地，奈何令他人守乎？」於是彰泰令諸軍悉進，世璠兵出城，戰於桂花寺，諸軍皆奮斗，世璠兵大敗，乃自殺，餘眾以城降。雲南平。

自三桂鎮雲南，至世璠覆亡，歷年久，子女玉帛充積饒富。城破，諸將爭取之，獨良棟無所取，戢所部兵絲毫毋敢犯。

硃衣客就逮，具疏辨，謂良棟與兵少，又無後應，是以退還。進寶亦疏謂建昌之陷，罪在良棟。良棟復劾硃衣客欺飾狡辨，且謂辨疏出進寶。上以軍事急，命俟事平察議。雲南既定，召良棟詣京師，進寶亦入覲，諭曰：「當賊據漢中負固，諸將咸謂恢復為難，獨良棟首發議進剿，與進寶同取漢中。嗣因意見不相合，遂分道克成都，而進寶亦取保寧。成都不下，保寧未易拔；保寧不下，成都未易守：是二將並有功也。時賊皆入川抗戰，我師乘虛自沅州、鎮遠取貴陽，川中寇復張，已復之疆土幾至再陷，則二將不能和衷之所致也。二將不諳大體，私忿攻訐。朕念其功績並茂，惟欲保全，互訐章奏，皆置不問，但論失援建昌罪。」部議硃衣客論斬，吳丹奪官籍沒，良棟奪官。上命硃衣客免死為奴，吳丹奪官，良棟改授鑾儀使。

二十二年，良棟疏陳戰功，請察議，下王大臣等議：良棟失建昌，以功抵罪；止敘從征將士弘燦、芳述、偏圖，並加左都督。良棟尋乞病歸。二十五年，上念良棟克雲南，廉潔守法紀，復將軍、總督原銜。二十七年，入覲，復自陳戰功，上命還里牒部具奏。二十八年，授拜他喇布勒哈番。

三十年，噶爾丹擾邊，命西安將軍尼雅翰等出防寧夏，以軍事諮良棟。三十二年，以寧夏總兵馮德昌赴甘州，命良棟暫領鎮兵。良棟劾德昌剋軍糧，德昌坐罷。三十三年，命良棟率兵駐土喇御噶爾丹，旋召詣京師。三十四年，良棟復自陳戰功為大將軍圖海、彰泰所抑，並咎大學士明珠蔽功，上責其褊隘，還其疏，仍敕部優敘，授一等精奇尼哈番。良棟原留京師，乞田宅。御史龔翔麟劾良棟驕縱，上原之，賚白金二千，令歸里。

三十六年，良棟病，尚書馬齊自寧夏還，奏狀，手詔存問，賜人葠、鹿尾。尋卒，年七十有七。上方征噶爾丹，次榆林，諭曰：「良棟偉男子，著有功績。性躁心窄，每與人不合，奏事朕前，言語粗率。朕保全功臣，始終優容之，所請無不允。今病卒，宜為其妻子區處，使得安生。」至寧夏，命皇長子允禔臨其喪，賜祭葬，謚襄忠。五十九年，上諭群臣，猶舉良棟至雲南與彰泰議軍事，謂決於進戰乃得成切。乾隆四十七年，進一等伯，世襲罔替。

子弘燦，初以廕生特授寧夏總兵，歷川北、真定、黃巖、南贛諸鎮。康熙三十八年，授浙江提督，調廣東。四十五年，授兩廣總督。五十五年，入覲，辭還，奏言久處炎海，年事就衰，請移近地自效。尋授兵部尚書。五十六年，詣京師，至武昌，道卒，謚敏恪。

弘燮，初授完縣知縣，再遷天津道。良棟卒，襲一等精奇尼哈番，復授天津道。三遷河南巡撫，調直隸。五十四年，諭獎弘燮撫直隸十年，任事勤勞，旗、民輯睦，盜案稀少，加總督銜。六十一年，卒，謚肅敏。弘燮在官虧庫帑，特命弘燦子之垣以郎中署直隸巡撫，責完補。世宗即位，以之垣庸劣，令解任。尋命免追虧項，詔謂念良棟舊勛也。

王進寶，字顯吾，甘肅靖遠人。精騎射。順治初，從孟喬芳討定河西回，授守備，隸甘肅總兵張勇標下。十一年，勇調經略右標總兵，南征，進寶從徇湖南。十五年，下貴州，師次十萬谿，懸崖千仞，明將李定國遣其將羅大順扼險屯守。進寶率眾攀崖直上，搗其巢，大順奔潰，以功遷經略右標中營游擊。康熙二年，勇還為甘肅提督，進寶亦改授提標左營游擊，隨軍有功，遷參將。厄魯特蒙古欲得大草灘駐牧，勇用進寶議，持不可。既，城永固，以進寶為副將駐其地。十二年，擢西寧總兵。

王輔臣攻陷蘭州，勇遣進寶率師討之。次黃河，夜以革囊結筏自蔡灣渡，破賊皋蘭龍尾山，獲輔臣將李廷玉。遂東拔安定，復金縣。西攻臨洮，會大雪，言冋賊不誡備，襲破之。輔臣使持吳三桂劄招進寶，進寶以聞，加左都督。四月，進攻蘭州。輔臣遣兵開壁出戰，進寶督兵奮擊，自旦至日中，擒斬過半。賊敗入壁，為長圍困之，斷其糧運。六月，輔臣兵造筏黃河，謀潛遁。進寶緣河要之，賊計蹙，其將趙士升出降。

其秋，三桂遣其將王屏籓、吳之茂自四川入陜西，為輔臣聲援。之茂據西和鳳凰山，進寶督兵討之，初合，我師敗績；夜，之茂兵來襲，進寶以計環攻之，蹙之黨家山，大潰，多墜崖死。十五年，擢陜西提督，仍兼領西寧總兵，駐秦州。之茂進據北山，斷臨洮、鞏昌道。進寶與將軍佛尼埒分兵赴援，擊敗之，獲其將徐大仁。戰羅家堡，再戰鹽關，屢勝。之茂集潰兵萬餘屯鐵葉硤、紅山堡，築壘，護以密椿，潛出運芻糧。進寶遣兵破賊牡丹園，獲糧械。大將軍圖海進攻平涼，輔臣引四川叛將譚弘犯通渭。進寶引數十騎入自東峽口，聞將軍赫葉戰敗，寇方張，令諸軍伐木曳以行，塵大起，寇駭走，追殺數十里。分兵進攻，復靜寧，於是平涼遂下。六月，師次樂門，甫立營，之茂兵來攻，進寶督兵環擊，殲其裨將數輩。復與佛尼埒合兵，戰屢勝，之茂僅以十餘騎潰走。平原、固原悉定。論功，授二等阿思哈尼哈番。上褒進寶忠義，進一等，授奮威將軍，仍兼提督平涼諸軍事。

十七年，復慶陽，斬其將袁本秀。十八年，圖海議取漢中。圖海與總兵費雅達自棧道先驅，進寶疏乞令長子用予隨征，上授以副將。師進次寶雞，進寶遣用予擊賊紅花鋪，大敗之，克鳳、兩當二縣。復進次武關，令用予將偏師繞出關後，進寶督兵夜斬關入，獲其將羅朝興等。復進奪雞頭關，直趨漢中，屏籓率其眾自青石關走廣元，進寶遣兵追擊，其將楊永祚、孫啟耀來降，遂盡復漢中地。時趙良棟亦克略陽，命分道定四川。將軍吳丹、鄂克濟哈率滿洲兵繼進，進寶自青石關進次神宣驛，督兵奪朝天關，疾馳進，拔廣元。屏籓走保寧。

十九年，分兵趨保寧，距城二十里當孔道立營，屏籓以二萬人出戰，進寶督兵奮擊，大破之。追至錦屏山，連拔賊壘，奪浮橋。薄城，守兵貫弓注矢，進寶披襟示之曰：「何不射我？」守兵皆驚愕。用予斬門入，進寶戢諸軍毋驚井里，皆曰：「此仁義將軍也！」屏籓與其將陳君極縊焉，獲之茂與其將張起龍、郭天春等十七人，誅之。分部諸將及次子用賓復昭化，劍州、蒼溪、蓬州、廣安、合州、西充、岳池諸州縣悉定。

時良棟已克成都，授雲貴總督，移軍下雲南。詔進寶留鎮四川，駐保寧。擢用予松潘總兵。進寶疏稱疾乞休，命還固原就醫，即令用予護諸軍駐保寧。尋改用予固原總兵。良棟檄川、陜諸軍從征，進寶疏言所屬諸軍宜留鎮守，請停撥遣，從之。三桂將胡國柱、夏國相等自貴州入四川，譚弘既降復叛，陷建昌。良棟疏劾進寶，進寶言方臥疾，固原、建昌之陷，罪在良棟，詔趣進寶還保寧護諸軍。敘功，進三等精奇尼哈番，用予加左都督，授拖沙喇哈番。二十年，三桂將馬寶犯敘州，用予擊卻之，並復納溪、江安、仁懷、合江諸縣，降其將何德成等，寶竄還雲南。上命用予率所部駐永寧。

二十一年，雲南平，進寶入覲，良棟亦詣京師，命王大臣發還互劾章奏，並宣諭：「二臣功績並茂，欲矜全保護之；私忿攻訐，不諳大體，皆置不問。」語互詳良棟傳。賚服物，還鎮。二十三年，疾甚乞休，時用予已調太原總兵，命偕太醫馳驛視疾。尋移甘肅總兵，俾便奉侍。二十四年，進寶卒，贈太子太保，賜祭葬，謚忠勇。用予襲爵，進二等，尋卒官。乾隆三十三年，命世襲罔替。四十七年，進一等，用賓授侍衛。進寶所部多材武，王萬祥尤著。

萬祥，字瑞宇，會寧人。幼喪父母，依其戚郭氏，從其姓。進寶官游擊，應募入伍，屢當軍鋒。積功至副將。攻蘭州，萬祥請先取臨洮，進寶率兵以夜半至城下。萬祥見城有缺，令裨將閻潤先登，縋萬祥上，數十人從，守者驚覺，發矢石。萬祥語眾曰：「今欲退無路，惟有猛進！」手刃數人，眾繼上，遂克臨洮。

寧夏兵變，軍中流言洶洶，萬祥告進寶。翌日，陽引兵退，而置伏以待。敵來追，伏起，敵大敗。俄，至者益眾，萬祥中矢，手拔，戰益奮，左輔又創，仍力戰，敵乃潰奔，克通渭。進寶憤城人通賊，將悉按誅之，萬祥諫而止。攻漢中，將二千四百人斷敵運道，敵棄寨，屯八角原，復攻之下。土寇起，擊斬其渠。拔鳳縣，分兵取兩當。雪夜進攻武關，擒其將劉哈性。戰閻王碥，用予陷圍中，萬祥馳援，傷右股，還固原療治。進寶為疏請復姓，授定海總兵，調興化。臺灣定，復調臺灣，擢福建陸路提督。卒，贈太子少保，謚壯敏。

孫思克，字藎臣，漢軍正白旗人。父得功，以明游擊降太祖，有功，附金玉和傳。思克其次子也。初授王府護衛。順治八年，管牛錄額真，並授刑部理事官。十一年，遷甲喇額真。從軍，自湖南下貴州、雲南，轉戰有功。康熙二年，擢甘肅總兵，駐涼州。

五年，厄魯特蒙古徙牧大草灘，慰遣之。不受命，戰於定羌廟，敗去，揚言將分道入邊為寇。思克與提督張勇疏請用兵，廷議不可輕啟兵釁，令嚴防邊境，撫恤番人。思克乃偕勇修築邊墻，首扁都口西水關，至嘉峪關止，於是厄魯特蒙古入邊牧者皆徙走。思克遍視南山諸險隘，分兵固禦，乃益敕軍紀，簡將才，汰冗卒，覈餉糈，剔蠹蝕，戢兵安民，疆圉敉寧。總督盧崇峻以聞，加右都督。

十三年，提督王輔臣以平涼叛應吳三桂，臨洮、鞏昌皆附，蘭州亦陷。總督哈占檄思克赴援，思克率師道阿壩紅水蘆塘至索橋，結筏渡河，克靖遠，附近諸城堡悉下。厄魯特墨爾根臺吉乘隙毀隘，入為寇，副將陳達陣沒。思克乃留參將劉選勝等守靖遠，率師還涼州，墨爾根臺吉引去。高臺黃番復入邊為寇，攻圍暖泉、順德諸堡。思克率師赴甘州，黃番亦遠遁，乃復渡河而東，與勇會師。疏言所部兵自草地往來勞苦，乞恩加犒賞，上特許之。

思克會勇圍鞏昌，時大將軍貝勒洞鄂攻秦州未下，三桂遣兵自四川至，營南山上，勢方張。檄思克率二千人自鞏昌赴援，壁州西，與相持。輔臣將陳萬策等詣思克降，巴三綱遁走，遂克秦州。南山寇潰竄，思克與將軍佛尼埒等追擊，敗之閻關，復禮縣；復敗之西和，奪門入，斬所置吏，清水、伏羌諸縣皆下。復還軍鞏昌，遣萬策等入城諭輔臣將陳可等，以鞏昌十七州縣降。河東悉定。

乃會攻平涼，思克率師出靜寧，擊敗輔臣將李國樑，斬級五百，獲裨將三，復其城。進次華亭，輔臣將高鼎率裨將二十八、兵千餘，迎降。遂至平涼，與貝勒洞鄂師會。城兵出戰，思克徒步督所部當賊，戰南山，戰城北，八戰輒勝。又為九覆，敗賊南郭外。賊阻我軍掘壕，思克揮兵急擊，賊退復逼者三，皆敗去。攻涇州白起寨，揮兵先登，克寨，獲輔臣將李茂。又敗之甲子峪，敗之馬營子、麻布嶺，洞鄂上其功。十五年，圖海代洞鄂督師，至城北虎山墩度形勢，並偵通固原道。賊伏兵萬餘猝起，思克急擊之，逐北十餘里，被巨創。輔臣乞降，思克還涼州。詔褒思克功，擢涼州提督，授世職一等阿達哈哈番。思克疏謝，因言：「虎山墩之戰，賊斫臣右臂，傷筋骨。今已成殘疾，乞解任回旗。」溫旨慰留。十六年，敘功，進三等阿思哈尼哈番。噶爾丹為亂，諸蒙古徙入邊擾民，思克與勇遣兵驅之，乃去。

十八年，上敕圖海合諸軍下四川，定四道進兵，思克與將軍畢力克圖出略陽。會京師地震，詔內外大臣陳所見。思克疏言：「漢中、興安山嶺紆險，賊劃斷要隘，師未能直入。綠旗兵不盡強壯，馬又多羸瘦，滿洲兵亦無多。若各路調取，又恐地偪番夷，秋高馬肥，乘機思逞。秦地多山，土不生秔稻，採買麥豆，用民負載馱運，餽運維艱。諸軍聞京師地震，傾壞房屋，壓斃人口，各有內顧憂。不若今秋暫緩出師，選強壯，飼戰馬，俟來春再議進兵。」上命學士拉隆禮至涼州宣諭詰責，思克引罪。與畢力克圖率師攻階州，進克文成、沔諸縣。上命思克還涼州。尋以總督哈占奏，移駐莊浪。二十年，慶陽民耿飛糾番酋達爾嘉濟農等為亂，犯河州，思克與勇遣兵討平之。二十二年，追論請緩師罪，罷提督，奪世職，仍留總兵。二十三年，復授甘肅提督。

二十九年，學士達瑚、郎中桑格使西域歸，至嘉峪關外，為西海阿奇羅卜藏所劫。思克遣游擊硃應祥誘質其宰桑，達瑚等乃得返。又遣副將潘育龍、游擊韓成率師討之，斬四百餘級，阿奇羅卜藏敗走。復使詰責西海諸臺吉，諸臺吉懼，籍阿奇羅卜藏家償所掠。思克疏請免窮治，上嘉思克籌畫合宜，如其請。

三十年，疏言：「噶爾丹巢穴距邊三十餘程，其從子策妄阿喇布坦在西套住牧。雖叔侄為仇，慮其復合，侵掠西海，道必經嘉峪關外。今設副將，威望未尊，兵不盈千，不足資控御。請設總兵一、兵三千，以固邊圉。甘肅地瘠民貧，布種收穫，與腹地迥別。縱遇豐年，輸將國賦，僅贍八口，並無蓋藏。兵馬糧料，不敷供支。宜於河西要地，屯積糧草。本地無糧可買，輓運又恐勞民。請開事例，捐納加級、紀錄、職監。俟邊儲稍充，即行停止。」三十一年，加太子少保，予世職拜他喇布勒哈番。疏乞休，復慰留。加振武將軍。

三十二年，噶爾丹為亂，命內大臣郎岱率禁旅出駐寧夏，以思克為參贊。三十五年，上親征，大將軍費揚古當西路，思克率師出寧夏，與會於翁金。上駐蹕克魯倫河，噶爾丹遁去，費揚古督兵邀擊，戰於昭莫多。思克將綠旗兵居中，與諸軍並力奮戰，大破之，逐北三十餘里，噶爾丹引數騎走。詔褒諭，召詣京師，命侍衛迎勞，禦制詩，書箑以賜。入對暢春園，賜綏懷堂額及端罩、四團龍補服、孔雀翎、衣冠、鞍馬，並賚從入京師官兵糧料。命駐肅州，詗噶爾丹蹤跡。三十七年，敘功，加拖沙喇哈番。三十九年，以病乞休，遣醫往視，仍命留任養痾。尋卒，贈太子太保，賜祭葬，謚襄武。喪還京師，命皇長子允禔臨奠。

思克鎮邊久，威惠孚洽。喪還自甘州，至潼關，凡道所經，軍民號泣相送。上聞狀，嘆曰：「使思克平昔居官不善，何以得此？」進世職一等阿思哈尼哈番兼拖沙喇哈番。乾隆四年，定封一等男。三十二年，命世襲罔替。曾孫慶成，自有傳。

馬進良，甘肅西寧人。初入伍，隸思克軍。從攻平涼，輔臣拒戰，賊斫思克手。進良聞之，曰：「斫我總兵手，我必殺之！」乃入賊陣，逐斫思克手者殺之，身被數創。敘功，累遷游擊。思克請補中軍參將，格部議，上特允之。復再遷，授古北口總兵。上征噶爾丹，命將千五百人從。擢直隸提督，諭獎飭營伍，訓練嚴明。中軍參將缺，上特授其子龍。尋以老乞休。卒，賜祭葬，謚襄毅。

論曰：世稱河西四將，以勇為冠，忠勇篤誠，識拔裨佐，同時至專閫，奉指揮維謹。高宗許為古名將，允哉！良棟、進寶，轉戰定四川，進寶實首功，乃忼爽多所忤，聖祖力全之，始以功名終。進寶亦與良棟齟，不令並下雲南，怏怏稱疾，命其子代將。思克請緩師，雖不得與良棟、進寶同功，仍俾坐鎮，皆聖祖馭將之略也。思克戰功微不逮，而惓惓愛民，可謂知本矣。


\end{pinyinscope}