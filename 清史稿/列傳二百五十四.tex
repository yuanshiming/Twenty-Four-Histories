\article{列傳二百五十四}

\begin{pinyinscope}
李秉衡王廷相聶士成羅榮光壽山族孫瑞昌鳳翔崇玉等

李秉衡，字鑒堂，奉天海城人。初入貲為縣丞，遷知縣。光緒五年，除知冀州。歲饑，發倉粟，不給。州俗重紡織，布賤，為醵金求遠遷，易糧歸，而裁其價以招民，民獲甦。越二年，擢知永平府。部議追論劫案，貶秩。李鴻章上其理狀，請免議，不獲。時稱「北直廉吏第一」。以張之洞薦，超授浙江按察使，未到官，移廣西。十年，平峒寨亂，晉二品秩。

明年，法人假越事寇邊，秉衡主龍州西運局。是時財匱，戰士不得餉，蹂尸輿廝，無人過問。秉衡益節儉，汰浮費，無分主客軍，給糧不絕，戰恤功賞力從厚。復創設醫局，治負傷軍士，身自拊循之，日數四，雖末弁，亦延見，殷殷勖以殺敵報國。護撫命下，驩聲若雷動。與馮子材分任戰守。諒山之捷，彭玉麟等疏言：「兩臣忠直，同得民心，亦同功最盛。」予優敘。重申前命為護撫，整營制，舉賢能，資遣越南游眾，越事漸告寧。新任巡撫沈秉成蒞官，乃乞病去。

二十年，東事棘，召為山東巡撫。至則嚴紀律，杜苞苴。以威海、旅順筦鑰北門，遂率師駐煙臺。聞旅順不守，劾罷丁汝昌、龔照嶼等，以警威海守將。既而日軍浮三艦窺登州，秉衡悉萃精兵於西北，而榮城以戎備寡，為日軍所誘而獲，時論詬之。其時大刀會起，主仇教，勢漸張。二十三年，會眾戕德國教士，德使海靖要褫秉衡職，編修王廷相力爭之，徙督四川。海靖請益堅，乃罷免。於是秉衡隱安陽，居三年，剛毅入樞廷，薦之起，入都。廷相慕其名，往訪，遂訂交。朝命秉衡詣奉天按事，奏廷相自隨。既至，糾不職者數人，皆廷相微服所言冋知者。還，會御史彭述疏請整飭長江水師，詔使秉衡往，秉衡固辭，太后責勉之，遂行。

歲餘，拳禍作，枋事者矯詔趣戰，電各省，諸疆臣失措，商之鴻章。於是定畫保東南約，秉衡與焉。無何，又請募師入衛。至京，入覲太后，力主戰，遂命統張春發、陳澤霖、夏辛酉、萬本華四軍，出屯楊村、河西塢。戰才合，張、萬二軍先潰，澤霖自武清移壁，聞砲聲，軍皆走。秉衡不得已，退通州，疾書致各將領，述諸軍畏葸狀，飲金死。事聞，優詔賜恤，謚忠節。聯軍索罪魁，請重治，以先死免議，詔褫職，奪恤典。

廷相，字梅岑，直隸承德人，本籍山東。少劬學，以孝稱。光緒十三年進士，以編修督山西學政。口外七洊饑，有司匿不聞，為上流民殘弊狀，獲賑如腹地。二十三年，轉御史，敢言事。時宗室、覺羅官學久廢不葺，廷相謂培材宜自近始，請依八旗官學新章，求實際，議行。國用患不足，計臣議加賦，廷相力申李鴻藻議，為民請命，事遂寢。二十四年元旦，日食，疏請勤修省，條上七事，而尤以進賢退不肖為國家治亂之源。因劾張廕桓媚外人、交近侍，並以浙江學政徐致祥秩滿調安徽，外似優隆，內實屏絕。嚴旨下吏議，敕還原衙門行走。拳亂起，秉衡出禦聯軍，廷相從。及敗，尋秉衡不遇，還至倉頭橋，赴河死。子履豐，拯之不及，從之，遇救免。贈五品卿，予世職，賞履豐主事。

聶士成，字功亭，安徽合肥人。初從袁甲三軍討捻，補把總。同治初，改隸淮軍，從劉銘傳分援江、浙、閩、皖，累遷至副將。東捻敗，賜號力勇巴圖魯，擢總兵。西捻平，晉提督。光緒十年，法人據基隆，率師渡臺灣，屢戰卻敵。還北洋，統慶軍駐旅順。十七年，海軍大閱禮成，晉頭品秩。調統蘆臺淮、練諸軍，擊熱河朝陽教匪，擒斬其酋楊悅春，賞黃馬褂，易勇號曰巴圖隆阿。明年，授山西太原鎮總兵，仍留蘆臺治軍。請單騎巡邊，歷東三省俄羅斯東境、朝鮮八道，圖其山川厄塞，著東游紀程。

逾歲，日韓亂起，隨提督葉志超軍牙山。聞高升兵艦毀，語志超曰：「海道梗，牙山不可守。公州背山面江，勢便利。」從之。士成乃先諸軍發，次成歡，遇伏，迷失道，吏士無人色。士成見二鶴立岡阜，語眾曰：「彼處無隱兵也！」遂出險，往就志超。志超已棄公州行，追及之。士成議趨平壤合大軍，而鴻章檄令內渡，以故平壤陷，得免議。志超逮問，宋慶接統諸軍，遣士成守虎山。未幾，銘軍潰，諸軍皆走，士成猶悉力以御。日軍大集，力不支，退扼大高嶺。是時遼西危棘，士成請奇兵出敵後截其運道，諸帥不從，乃自率師偪雪裡站而陣。除夕，置酒飲將士，預設伏以待，日軍果來襲，大敗之分水嶺，斬日將富剛三造。優詔褒勉，授直隸提督。

和議成，還駐蘆臺。北洋創立武衛軍，改所部三十營為前軍，與宋慶、董福祥、袁世凱並為統帥。慶、福祥用舊法訓練，世凱軍仿日式，士成軍則半仿德式，是為武衛四軍。

二十六年，拳匪亂，戕總兵楊福同，命士成相機剿辦。匪焚黃村、廊坊鐵軌，士成阻止之，弗應，擊殺數十人。其黨大恨，訴諸朝，朝旨訶責士成。時匪麕集天津可二萬，遇武衛軍輒詬辱，士成檢勒部下毋妄動。榮祿慮激變，馳書慰解之，士成覆書曰：「匪害民，必至害國！身為提督，境有匪不能剿，如職何？」乃鬱鬱駐楊村觀變。會英、法諸國聯軍至，士成三分其軍，一護鐵路，一留蘆臺，而自率兵守天津。連奪陳家溝、跑馬廠、八里臺，徑攻紫竹林，喋血八晝夜，敵來益眾，燃毒煙砲，我軍稍卻。士成立橋上手刃退卒，顧諸將曰：「此吾致命之所也，逾此一步非夫矣！」遂殞於陣，腸胃洞流。詔賜恤。閱二載，以世凱言，贈太子少保，謚忠節，建專祠。

羅榮光，湖南乾州人。初隸曾國籓麾下，補把總。同治初，李鴻章規三吳，從西將華爾克青浦，攻南橋鎮、柘林，直搗其巢，大敗之。乘勝復沙川、金山，遷守備。又從西將戈登釋常、昭圍，以次下太倉、昆山諸邑。累擢參將。攻常州，先登，城復，遷副將，賜號果勇巴圖魯。除狼山鎮右營游擊。蘇軍分援浙、皖、閩，連克湖州、長興、廣德、漳州、漳浦諸城，與有功，擢總兵。六年，東捻擾魯疆，榮光以偏師游弋淮南北，敗捻於運。東捻回竄江、淮，分寇海、沭、邳、宿，並擊退之。明年，西捻窺滑、濬，我師躡之，榮光戰數挫，而勇氣彌厲。鴻章謀困之黃、運間，緣河築長壘，榮光壁當敵沖，相持凡三閱月。會霖雨，寇多陷淖死，榮光復躡之東北，勢益蹙，張總愚自沉於河。事寧，晉記名提督。自是徙防金陵、武昌、西安，凡二年。移駐天津，補大沽協副將。

光緒七年，創設水雷營，遴各營將士演習，兼授化電測量諸學。既而北塘、山海關相繼設，皆受成於榮光。醇親王閱北洋軍，以其教練有方，薦授天津鎮總兵。位漸顯，服食儉約若老兵然。二十六年，擢喀什噶爾提督，未之官而拳亂起，八國兵艦入寇，榮光守大沽砲臺。大沽水深廣，河道縈曲，曲有臺，備險奧，外兵懾其勢，弗敢進。榮光備益嚴，乃佯就款，使人言於裕祿，謂第得四五艘入口護僑商，無他意，裕祿許之。榮光聞而大驚，力阻，而敵艦已踵入，將及臺，遽出砲仰擊。榮光再謁裕祿乞發戰令，諜者已報臺毀，榮光憤極，歸，拔刀殺眷屬，曰：「毋令辱外人手！」遂出赴難，一僕隨之，不知所終。他日得其尸臺下，僕尸亦在焉。沒三日而天津陷，時年六十有七。

壽山，字眉峰，袁氏，漢軍正白旗人，黑龍江駐防，吉林將軍富明阿子。以父任為員外郎，兼襲騎都尉世職，遷郎中。光緒二十年，日軍犯奉天，自請赴前敵，充步隊統領。弟永山領馬隊，數與日軍戰，復草河嶺，克連山關，進薄鳳凰城。敵援至，永山歿於陣，壽山被重創。以敢戰，兼領鎮邊軍馬隊。逾歲，降敕褒嘉。官軍既克海城，壽山領七十騎詣遼南詗敵勢，遇之湯岡子，搏戰，槍彈入右腹，貫左臀出，戰愈猛，敵稍卻，馳還壁，血縷縷滿衣褲。上嘉其勇，遷知府，賞花翎。

二十三年，調充鎮邊軍左路統領，徙駐黑龍江城。越二年，除知開封遺缺知府，未之官，值東北邊防亟，超改黑龍江副都統。明年春，入覲，垂詢邊情甚悉，命佐將軍恩澤治軍。疏請增募十五營，調諳邊事者十餘人，躬詣上海購軍械，自長崎、海參崴、伯利循海歸，潛度形勢，備戰守。新軍成，而恩澤卒於任，朝命代之。既蒞事，鏟奸弊，明賞罰，圖要塞；手訂行陣操法，頒之各將領，使番上，授以方略；雖末弁亦接見，籍記備器使。

二十六年夏，拳亂作，俄軍數千聲為保護哈爾濱鐵軌，紛集海蘭泡，乞假道。壽山曰：「敵偪我都，我假敵道，如大義何！」拒之。遂檄愛琿副都統鳳翔禦北路，呼倫貝爾副都統依興阿御西路，通肯副都統慶祺御東路，令各嚴戒備毋浪戰；並牒俄勿進兵，願負保路責。而俄軍已分道進，重以鐵路土工可十餘萬索值，倡罷工，揚言與俄為難。壽山亟下令軍中曰：「保鐵路，護難民，全睦誼，違者殺無赦！」復使統領吉祥約富拉爾基監工蓋爾肖甫入城，俾釋疑懼，而蓋爾肖甫乃擊殺工人宵遁。壽山猶強為容忍也，慎導俄民出境，籍錄其財物備還，然俄軍不為止，入寇愛琿及黑河屯，華人被迫赴水者，尸蔽江下。

三姓、呼倫貝爾又紛紛告警，壽山亟電吉林將軍長順會攻哈爾濱，然猶囑其語俄總監工，謂若罷兵，願以全家質。當是時，諸路軍皆潰敗，北路統領崇玉，營官德春、瑞昌，西路統領保全，東路營官保林，並陷陣死，於是俄遂偪齊齊哈爾省城。既而聞聯軍媾和，乃遣同知程德全往商和議，而自守「軍覆則死」之義，命妻及子婦先裁，手繕遺疏，猶惓惓於墾政，並致書俄將領囑勿戕民。閱日，具衣冠，飲金，臥柩中，不死；呼其屬下材官擊以槍，不忍，手顫機動，彈出中左脅，猶不死；更呼材官擊小腹，仍不死；呼益厲，又擊之，氣始絕。先是詔責其開邊釁，部議奪職。後以總督徐世昌請復官，予騎都尉兼雲騎尉世職，附祀富明阿祠。

族孫瑞昌，充北路營官，俄陷黑河，與統領崇玉同戰歿。

鳳翔，字集庭，漢軍鑲黃旗人，吉林駐防。累官協領。光緒二十一年，中日事起，將軍長順赴奉督師，鳳翔任餽運，給食不乏。尋擢愛琿副都統。二十六年，俄將固畢乃脫爾來假道，壽山令愛琿戒備。俄軍已自黑龍江下駛，翼日，俄官廓米薩爾名闊利士密德者，浮軍艦至，鳳翔遣軍拒之三道溝。闊利士密德來謁，申前請，弗允，赬怒去，令舟師擊我，而我師已先發，殲其軍官二，闊利士密德被重創，奔還海蘭泡，旋卒。於是黑河軍與海蘭泡俄軍相轟擊者數日。鳳翔令統領王仲良率騎旅三百渡江擊之，始小挫，繼獲大勝。俄軍緣江遁，師往馳之，會其軍艦泊江岸，載歸。閱二日，又渡江來，擊卻之。遲明，又率步旅六千自五道河濟，右路統領崇玉望見之，其軍皆樹我幟，衣我衣，意為漠河護礦兵也，弗敢擊，既登岸始覺，而勢已不可遏，我師敗績，崇玉殞於陣，愛琿陷。壽山聞之，亟令鳳翔回援，弗及。鳳翔駐兜溝子，去愛琿七十里。

逾月，俄軍復至，槍彈雨下，鳳翔以戰為守，相持累日。黑龍江行軍故無棚帳，戰罷露宿，眾苦寒，以是軍有怨聲，鳳翔慮譁潰，復以地勢平衍難扼守，乃請壽山結陣徐退，抵內興安嶺軍焉，去兜溝子又百六十里。未幾，俄軍爭上嶺，勢洶洶，師失利，仍扼嶺拒之。敵攻益亟，鳳翔悉甲出，令曰：「有後者斬！」而自赴前敵督懾。有材官稍卻，立使飛騎斬之。材官懼，大呼陷陣，俄軍少卻，復進，遂大敗，署北路翼長恆玉斷一臂，俄將卒死傷無算。鳳翔戰既酣，右臂左足兩受彈傷，墜馬者三，輒復躍上，鏖戰不少休，既還，嘔血數升而死。事聞，優恤如制。

崇玉，通肯正藍旗佐領。時同死事者，玉慶，黑龍江城世管佐領。城陷被執，詈不絕口，死最慘。扎魯布，黑龍江城水師四品官。懷印以殉，死後猶手握印不可脫。又段國英，宜黃人，以縣丞榷鹽阿什河。俄兵至，令讓所處屯兵，嚴詞拒之，縛而去；旋釋歸，則俄兵已占其地，且懸俄幟，國英大哭曰：「中國亡矣！」觸石，頭裂，死。俄人觀者皆嘆息。

論曰：秉衡清忠自矢，受命危難，大節凜然，此不能以成敗論也。聯軍之占津、海也，長驅而入，唯士成阻之；俄兵之侵龍江也，乘隙以進，唯壽山拒之：固知必不能敵，誓以一死報耳。榮光爭大沽，鳳翔守愛琿，雖已無救於大局，而至死不屈，外人亦為之奪氣，何其壯哉！


\end{pinyinscope}