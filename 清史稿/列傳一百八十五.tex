\article{列傳一百八十五}

\begin{pinyinscope}
宗室祥厚霍隆武福珠洪阿恩長陳勝元祁宿藻陳克讓劉同纓

瑞昌傑純錫齡阿

宗室祥厚，隸鑲紅旗，襲騎都尉世職，授鑾儀衛整儀尉。累擢鑲紅旗蒙古副都統，歷山海關、熊岳、金州副都統。道光二十八年，擢江寧將軍。

咸豐三年正月，粵匪既陷武昌，兩江總督陸建瀛赴上游督師，祥厚偕江蘇巡撫楊文定留守江寧。賊已蔽江而下，壽春鎮總兵恩長戰歿，建瀛遽退，文定亦不候旨逕赴鎮江。祥厚偕副都統霍隆武、提督福珠洪阿、布政使祁宿藻疏言：「督臣藉口江寧吃緊，趕回布置，沿途險要，並不屯扎，上駛師船，一概撤回，專守水路之東西梁山。蕪湖為江蘇門戶，亦不設防。十八日只身抵省，遂致闔城驚擾。臣等函勸速統舟師迎擊，乃督臣晏坐衙齋，三日不覆。撫臣執意移駐鎮江，挽留不顧，民情加倍驚惶。自今固結民心，尚恐緩急難恃；若任其紛紛遷徙，土匪因而竊發，奸細尤易勾結。是未御外侮，將成內變。現在督撫臣首鼠兩端，進退無據，以致省城震動。雖有旗兵志切同仇，無如兵力太單。賊船順流下竄，朝發夕至，守御萬分緊迫，督同道府等官及八旗協領，激勵官兵，安慰居民，竭盡血誠，認真辦理。請飭琦善、陳金綬迅速繞出賊前，協力堵剿，以固省城根本，維持南北大局。」疏入，詔逮建瀛治罪，命祥厚兼署總督，與霍隆武、福珠洪阿、祁宿藻悉心防禦，以在籍前廣西巡撫鄒鳴鶴熟悉賊情，命同籌辦。

江寧城周九十六里，合旗、漢兵僅五千，城外江寧鎮、龍江關、上河分駐鄉勇不及三千，臨時召募，皆不足恃。賊過蕪湖，福山鎮總兵陳勝元率舟師戰歿，遂無御者，長驅直抵城下，四面環攻。守逾旬，賊於儀鳳門穴地轟城，傾十餘丈，復由水西門、旱西門、南門緣梯而登，城遂陷。祥厚偕霍隆武斂兵守駐防城，婦女皆助戰，逾日亦陷。祥厚手刃數賊，身被數十創，死之。事聞，贈太子太保，予二等輕車都尉世職，謚忠勇。入祀京師昭忠祠，於江寧建專祠，死事者附祀焉。

霍隆武，鈕祜祿氏，滿洲鑲黃旗人，福州駐防。由武舉前鋒校歷官福建水師旗營協領。咸豐元年，擢江寧副都統。賊圍城，偕祥厚登陴固守，歷十餘晝夜，外城陷，同守內城，策馬督戰，受傷墮，力竭陣亡，贈都統，予騎都尉兼雲騎尉世職，謚果毅。

當時駐防旗兵戰最力。錫齡額者，事母孝，將軍本智異之，擢為參領。曰：「求忠臣必於孝子之門。」事急，戒其妻：「國家豢養，無所報；脫不利，當闔門死。」自守城，即不返家，舉室皆殉。炳元，官佐領，勇力冠軍。儀鳳門之陷，率死士奮斗，賊為之卻，忽有狙擊者，殞於陣。賊破內城，屠戮尤慘，男婦幾無孑遺。

福珠洪阿，蘇完瓜爾佳氏，滿洲正黃旗人，副都統佛安子。由鑾儀衛整儀尉累擢總兵，歷鎮筸、伊犁、西寧、天津諸鎮。道光末，授江南提督，調陜西。粵匪起，江南籌防，仍調回舊任，駐守省城，所部兵僅數百人。地雷發，迎擊於城缺，斬悍賊，而諸門先後破。賊四面至，往來巷戰，死之。贈太子少保，予二等輕車都尉世職，謚壯敏。

恩長，赫舍里氏，滿洲鑲紅旗人。由親軍、十五善射，累遷安徽寧國營副將。道光中治江防，被獎。累擢壽春鎮總兵。初率兵守安慶，陸建瀛赴九江上游，調充翼長，為軍鋒。與賊戰江中，毀賊船三十餘艘，眾寡不敵，死之。贈提督，予騎都尉兼雲騎尉世職，謚武壯。

陳勝元，福建同安人。由行伍歷官福建參將。捕洋盜有功，累擢江南福山鎮總兵。率水師防江，賊至太平四合山，迎擊，追至蕪湖，中砲落水，死之。贈提督，予騎都尉世職，謚剛勇。

祁宿藻，字幼章，山西壽陽人，大學士俊藻弟也。道光十八年進士，選庶吉士，授編修。以召對受宣宗知，特簡授湖北黃州知府，調武昌。連年大水，城幾沒，堵御獲全。治急賑，煮粥施錢及衣棺藥餌，全活災民甚眾，政聲最。超擢廣東鹽運使，遷按察使，又遷湖南布政使。會韶州數縣土匪起，詔留宿藻督兵往剿，七戰皆捷，匪首就擒。事平，賜花翎。調江寧布政使。咸豐元年，河決豐北，山東、江北皆被水。大學士杜受田奉命臨賑，疏請以宿藻督辦江北賑務，章程出其手定，奏頒兩省行之。

及粵匪將東下，宿藻馳返江寧，括庫儲治軍械，盡移兵糈及南門外商市囤米入城，號召義勇之士備戰守。見督撫倉皇失措，各存意見，勸諫不聽，乃偕祥厚等密疏上聞。建瀛既被罪失眾心，宿藻獨任事，賊至，力疾登陴指揮，歷三晝夜，城大兵單，援師不至，知事不可為，在城上嘔血數升，卒。文宗悼惜，加等優血⼙，贈右都御史，廕一子以知州用。同治初，江南平，兄俊藻遣尋其遺櫬，得之城北僻地。曾國籓以聞，請附祀祥厚專祠，追謚文節。當城陷時，署布政使鹽巡道塗文鈞、江安糧道陳克讓、江寧知府魏亨逵、同知承恩、通判程文榮、上元知縣劉同纓、江寧知縣張行澍同死之。

克讓，奉天承德人。道光三年進士，授吏部主事。累擢四川綏遠知府，調成都。咸豐元年，擢江安糧道，居官清正。賊將至，或勸以督運出。克讓曰：「江寧東南都會，失則大局危。去將焉往？」又請徙其孥，其妻泣曰：「去為民望，不如死！」宿藻死而不瞑，克讓撫之曰：「庫尚有儲金，當募死士以成君志。」克讓守清涼山，督兵戰，殞於陣。弟克誠，子松恩，同遇害。妻李，自經死。賜恤，予騎都尉世職，本籍請建專祠，追謚忠節。

同纓，江西石城人。拔貢。歷官鹽城、泰興、江浦、上元、六合、江寧諸縣，皆有聲。江寧治防，儲糧練團，胥賴其力。賊初至，假向榮書請入城，同纓察其詐，卻之。砲裂城，率死士御擊復完。及城陷，賦絕命詞，投水死，恤典加等，贈道銜，謚武烈。

瑞昌，字雲閣，鈕祜祿氏，滿洲鑲黃旗人。六世祖敖德，以軍功予騎都尉世職。瑞昌由拜唐阿授鑾儀衛整儀尉，累遷冠軍使。道光二十九年，擢正白旗漢軍副都統，歷金州、吉林副都統。

咸豐三年，擢杭州將軍，未之任，率盛京兵赴淮、徐，專辦山東防剿。尋從僧格林沁、勝保剿賊畿輔。四年，連戰靜海、河間、東光。五年，會攻連鎮，扼河西，毀賊巢木城。賊首林鳳祥就擒，被詔嘉獎，命赴本任。十年二月，粵匪由廣德入浙境，省城兵單，分防湖州、孝豐、餘杭。賊分股突犯杭州，瑞昌令副都統來存出武林門御之，自守錢塘門，偕巡撫羅遵殿布置甫定，賊已麕至，縱火撲城。越十日，地雷發，城陷。瑞昌率旗兵迎擊於湧金門，殺傷相當。退守駐防子城，賊屢攻，力拒卻之。相持六日，會張玉良率援兵至，夾擊，賊棄城走，遂復杭州，特詔嘉獎，賜黃馬褂，予二等輕車都尉世職。

既而江南大營潰，常、蘇兩郡陷。張玉良以罪黜，命瑞昌總統江南諸軍，江長貴副之，規復蘇州，而賊已陷長興、武康，復諭先顧杭城，再圖進取。嘉興尋為賊踞，命瑞昌督張玉良往攻，亦未果。十月，賊陷富陽、餘杭，復撲杭州，瑞昌親督副都統傑純、副將吳再升擊走之。十一年，賊勢益張，由嘉興進陷石門，湖州亦被圍，浙東諸郡相繼失守。自紹興為賊踞，杭州愈危，遂被圍，瑞昌偕巡撫王有齡嬰城固守逾兩月。張玉良戰城下，傷殞，軍心益渙。外援不至，糧道皆絕。瑞昌憂憤成疾，旗兵精壯多傷亡，乃集將校，誓死報國，家給火藥。及城陷，瑞昌先舉火自焚，闔營次第火起，同死者，杭州副都統關福及江蘇糧儲道赫特赫納以下男婦四千餘人。事聞，詔優恤，贈太子太保，晉一等輕車都尉世職，謚忠壯。入祀京師昭忠祠，杭州建專祠，死事者附祀焉。

同治三年，杭州復，左宗棠奏瑞昌妾吳，於城破時挈兩幼子緒成、緒恩出走失散。事定，尋得緒恩，護送回京。詔念瑞昌忠烈，命本旗傳交其長子內閣中書緒光收養，飭宗棠購訪緒成下落，迄未得。後以兩世職並為三等子爵。

傑純，布庫魯氏，蒙古正白旗人，杭州駐防。由驍騎校累遷協領。忠勇得士心，為瑞昌所倚。杭州初破，瑞昌欲自剄，傑純與副都統來存言賊以偏師疾至，未有後繼，猶可力保駐防城以待外援，瑞昌從之，乃登陴守御。傑純當武林門，日與賊戰，長子前鋒校納蘇鏗陣亡，不之顧，殮其尸，不哭，曰：「汝先得所歸矣！」及援兵至，怒馬突出，賊披靡，追擊出城十里外。以復城功，賜花翎。擢寧夏副都統，留浙協同團練大臣統率練勇，出省復富陽。是年冬，賊復犯杭州，迎剿於觀音橋，手刃數賊，率西湖水勇截擊，斬馘甚眾，又連破撲城之賊，追至留下，進克餘杭，賜號額騰伊巴圖魯。調授乍浦副都統，仍留防省城。

十一年，城再陷，傑純戰一晝夜，所部傷亡略盡，遣次子出避，以存宗祀，闔門自焚，獨策馬入賊陣，死之。詔嘉其一門忠烈，依都統例賜恤，予騎都尉兼雲騎尉世職，杭州、乍浦並建專祠，子婦孫僕皆附祀。後復加恩入祀京師昭忠祠，謚果毅。擢次子固魯鏗知府，改歸京旗。

錫齡阿，扎哈蘇氏，蒙古正白旗人，荊州駐防。以佐領率兵從戰沔陽、監利、潛江、應城、漢陽、宜昌。積功累擢福州副都統，調乍浦副都統。十一年，賊來犯，督兵出戰，城中內應起，折回巷戰，全軍皆沒，與兩子榮輝、榮耀同殞於陣。贈都統銜，予騎都尉兼雲騎尉世職，謚武烈，入祀京師昭忠祠。嗣以荊州紳民感念保境功，請建專祠。子榮輝、榮耀並予雲騎尉世職。

論曰：清制，行省要區置旗兵駐防，其尤重都會，兵額多者，以將軍領之。蓋監制疆臣，備不虞也。承平恬嬉，非復國初勁旅，小有變動，可資鎮懾；鉅寇燎原，力不足以御之。江南之失，誤於陸建瀛不預設防。祥厚倉猝專任，以孤城當方張之寇，寧有幸焉。杭州初陷，賊僅偏師，故瑞昌能守內城以待援；及蘇、常既失，輔車無依，終不能保，大勢然也。然二人者，皆能以忠義激勵，城亡與亡，婦嬰皆知效死，烈已！祁宿藻孤忠盡瘁，傑純智勇能軍，並一時傑出之才。炎岡同燼，世尤惜之。


\end{pinyinscope}