\article{列傳二百九十一}

\begin{pinyinscope}
藝術三

王時敏族侄鑒子撰孫原祁原祁曾孫宸

陳洪綬崔子忠禹之鼎餘集改琦費丹旭

釋道濟髡殘硃耷弘仁王翬吳歷楊晉黃鼎方士庶

惲格馬元馭王武沈銓龔賢趙左項聖謨查士標

高其佩李世倬硃倫瀚張鵬翀

唐岱焦秉貞郎世寧張宗蒼餘省金廷標丁觀鵬繆炳泰

華嵒高鳳翰鄭燮金農羅聘奚岡錢杜方薰

王學浩黃均

王時敏，字遜之，號煙客，江南太倉人，明大學士錫爵孫。以廕官至太常寺少卿。時敏系出高門，文採早著。鼎革後，家居不出，獎掖後進，名德為時所重。明季畫學，董其昌有開繼之功，時敏少時親炙，得其真傳。錫爵晚而抱孫，彌鍾愛，居之別業，廣收名跡，悉窮秘奧。於黃公望墨法，尤有深契，暮年益臻神化。愛才若渴，四方工畫者踵接於門，得其指授，無不知名於時，為一代畫苑領袖。康熙十九年，卒，年八十有九。

鑒，字圓照，明尚書世貞曾孫。與時敏同族，為子侄行，而年相若。崇禎中，官廉州知府，甫強仕，謝職歸。就弇園故址，營構居之，蕭然世外。與時敏砥礪畫學，以董源、巨然為宗，沈雄古逸，雖青綠重色，書味盎然。後學尊之，與時敏匹。康熙十六年，卒，年八十。

孫原祁，字茂京，號麓臺。幼作山水，張齋壁，時敏見之，訝曰：「吾何時為此耶？」問知，乃大奇曰：「此子業且出我右！」康熙九年成進士，授任縣知縣。行取給事中，尋改中允，直南書房。累擢戶部侍郎，歷官有聲。時海內清晏，聖祖右文，幾餘怡情翰墨，常召入便殿，從容奏對。或於御前染翰，上憑幾觀之，不覺移晷。命鑒定內府名跡，充書畫譜總裁、萬壽盛典總裁，恩禮特異。五十四年，卒於官，年七十四。

原祁畫為時敏親授，於黃公望淺絳法，獨有心得，晚復好用吳鎮墨法。時敏嘗曰：「元季四家，首推子久，得其神者，惟董宗伯；得其形者，予不敢讓；若形神俱得，吾孫其庶幾乎？」王翬名傾一時，原祁高曠之致突過之。每畫必以宣德紙，重毫筆，頂煙墨，曰：「三者一不備，不足以發古雋渾逸之趣。」或問王翬，曰「太熟」；復問查士標，曰「太生」。蓋以不生不熟自居。中年後，供奉內廷，乞畫者多出代筆，而自署名。每歲晏，與門下賓客畫，人一幅，為制裘之需，好事者緘金以待。弟子最著者黃鼎、唐岱，並別有傳。

原祁曾孫宸，字子凝，號蓬心。乾隆二十五年舉人，官湖南永州知府。原祁諸孫，多以畫世其家，惟宸最工。枯毫重墨，氣味荒古。愛永州山水，自號瀟湘子，有終焉之志。罷官後，貧不能歸，畢沅為總督，遂往依之武昌。以詩畫易酒，湖湘間尤重其畫。著繪林伐材十卷，王昶稱為「畫史總龜」云。

陳洪綬，字章侯，浙江諸暨人。幼適婦翁家，登案畫關壯繆像於素壁，長八九尺，婦翁見之驚異，扃室奉之。洪綬畫人物，衣紋清勁，力量氣局，在仇、唐之上。嘗至杭州，摹府學石刻李公麟七十二賢像，又摹周昉美人圖，數四不已，人謂其勝原本，曰：「此所以不及也。吾畫易見好，則能事猶未盡。」嘗為諸生，崇禎間，游京師，召為舍人，摹歷代帝王像，縱觀御府圖畫，藝益進。尋辭歸。鼎革後，混跡浮屠間，初號老蓮，至是自號悔遲。縱酒不羈，語及亂離，輒慟哭。後數年卒。子字，號小蓮。畫亦有名。

洪綬在京師與崔子忠齊名，號「南陳北崔」云。

子忠，一名丹，字道母，別號青蚓，山東萊陽人，寄籍順天。為諸生，負異才。作畫意趣在晉、唐之間，不屑襲宋、元窠臼。人物士女尤勝，董其昌稱之，謂非近代所有。以金帛請者不應，家居常絕食。史可法贈以馬，售得金，呼友痛飲，一日而金盡。為詩古文，奧博奇崛。遭亂，走居土室中，遂窮餓以死。其後畫人物士女最著者，曰禹之鼎、餘集、改琦、費丹旭。

之鼎，字尚吉，號慎齋，江蘇江都人。幼師藍瑛，後出入宋、元諸家，尤擅人物，繪王會圖傳世。其寫真多白描，不襲李公麟之舊，而用吳道子蘭葉法，兩顴微用脂赭染之，彌復古雅。康熙中，授鴻臚寺序班。愛洞庭山水，欲居之，遂歸。朝貴名流，多屬繪圖像，世每傳之。

集，字秋室，浙江錢塘人。乾隆三十一年進士。工畫士女，時稱曰「余美人」，廷試，當得大魁，因此抑之。尋充四庫全書纂修，薦授翰林院編修，累擢侍讀。所作風神靜朗，無畫史氣，為世所重，比諸仇、唐遺跡。

琦，字伯蘊，號七薌，先世為西域人，壽春鎮總兵光宗孫，因家江南，居華亭。琦通敏多能，工詩詞。嘉、道後畫人物，琦號最工。出入李公麟、趙孟頫、唐寅及近代陳洪綬諸家。花草蘭竹小品，迥出塵表，有惲格遺意。

丹旭，字子苕，號曉樓，浙江烏程人。工寫真，如鏡取影，無不曲肖。所作士女，娟秀有神，景物布置皆瀟灑，近世無出其右者。

釋道濟，字石濤，明楚籓裔，自號清湘老人。題畫自署或曰大滌子，或曰苦瓜和尚，或曰瞎尊者，無定稱。國變後為僧，畫筆縱恣，脫盡窠臼，而實與古人相合。晚游江、淮，人爭重之。著論畫一卷，詞議玄妙。與髡殘齊名，號「二石」。

髡殘，字石溪，湖南武陵人。幼孤，自翦發投龍三三家菴。遍游名山，後至江寧，住牛首，為堂頭和尚。畫山水奧境奇闢，緬邈幽深，引人入勝。道濟排奡縱橫，以奔放勝；髡殘沉著痛快，以謹嚴勝；皆獨絕。

硃耷，字雪個，江西人，亦明宗室。崇禎甲申後，號八大山人，嘗為僧。其書畫題款「八大」二字每聯綴，「山人」二字亦然，類「哭」類「笑」，意蓋有在。畫簡略蒼勁，生動盡致，山水精密者尤妙絕，不概見。慷慨嘯歌，世以狂目之。

弘仁，字漸江，安徽休寧人，姓江，字亦奇。明諸生，亦甲申後為僧。工詩古文，畫師倪瓚，新安畫家皆宗之。然弘仁所作層崖陡壑，偉俊沈厚，非若世之以疏竹枯株摹擬高士者比。歿後，墓上種梅數百本，因稱梅花古衲雲。

自道濟以下，皆明之遺民，隱於僧，而以畫著。其後畫僧，上睿、明中、達受最有名。

上睿，字目存，吳人。嘗從王翬游，得其指授。

明中，字大恆，浙江桐鄉人。晚主杭州南屏凈慈。高宗南巡，賜紫衣。山水得元人法。

達受，字六舟，浙江海寧人。故名家子。耽翰墨，書得徐渭、陳道復縱逸之致。善別古器。精摹搨，或點綴折枝於其間，多古趣。阮元呼曰「金石僧」。

王翬，字石谷，號耕煙，江南常熟人。太倉王鑒游虞山，見其畫，大驚異，索見，時年甫冠。載歸，謁王時敏，館之西田。盡出唐以後名跡，俾坐臥其中，時敏復挈之游江南北，盡得觀收藏家秘本。如是垂二十年，學遂成。康熙中詔徵，以布衣供奉內廷。繪南巡圖，集海內能手，逡巡莫敢下筆，翬口講指授，咫尺千里，令眾分繪而總其成。圖成，聖祖稱善，欲授官，固辭，厚賜歸。公卿祖餞，賦詩贈行。翬天性孝友，篤於風義，時敏、鑒既歿，歲時猶省其墓。康熙五十六年，卒，年八十六。翬論畫曰：「以元人筆墨，運宋人丘壑，而澤以唐人

氣韻，乃為大成。」稱之者曰：「古今筆墨之齟不相入者，翬羅而置之筆端，融冶以出。畫有南、北宗，至翬而合。」

吳歷，又名子歷，字漁山，號墨井道人，亦常熟人。學畫於王時敏，心思獨運，氣韻厚重沈鬱，迥不猶人。晚年棄家從天主教，曾再游歐羅巴。作畫每用西洋法，雲氣綿渺凌虛，迥異平時。康熙五十七年，卒，年八十七。當時或言其浮海不歸，後於上海南郭得其墓碣，題曰「天學修士」云。翬初與友善，後絕交。王原祁論畫。右歷而左翬，曰：「邇時畫手，惟吳漁山而已。」世以時敏、鑒、翬、原祁、歷及惲格，並稱為六大家。同縣又有楊晉、黃鼎。

晉，字子鶴。翬弟子，山水清秀，尤以畫牛名。翬作圖，凡有人物與轎駝馬牛羊，皆命晉寫之。從翬繪南巡圖，因摹內府名跡進御。

鼎，字尊古。學於王原祁，而私淑翬，得其意。臨摹古人輒逼真，尤擅元王蒙法。遍游名山，號獨往客。論者謂翬看盡古今名畫，下筆具有淵源；鼎看盡九州山水，下筆具有生氣。常客宋犖家，梁、宋間其跡獨多。

方士庶，字循遠，號小師道人，安徽歙縣人，家於揚州。鼎弟子，早有出藍之目。年甫逾四十，卒，論者惜之。翬畫派為一代所宗，世比之王士禎之詩，當時門弟子甚盛，傳衍其法者益眾，附著其尤者。

惲格，字壽平，後以字行，改字正叔，號南田，江南武進人。父日初，見隱逸傳。格年十三，從父至閩。時王祈起兵建寧，日初依之。總督陳錦兵克建寧，格被掠，錦妻撫以為子。從游杭州靈隱寺，日初偵遇之，紿使出家為僧，乃得歸。格以父忠於明，不應舉，擅詩名，鬻畫養父。畫出天性，山水學元王蒙。既與王翬交，曰：「君獨步矣！吾不為第二手。」遂兼用徐熙、黃筌法作花鳥，天機物趣，畢集豪端，比之天仙化人。畫成，輒自題詠書之，世號「南田三絕」。雖自專意寫生，間作山水，皆超逸，得元人冷淡幽雋之致。王時敏聞其名，招之，不時至。至，則時敏已病，榻前一握手而已。家酷貧，風雨常閉門餓，以金幣乞畫者，非其人不與。康熙二十九年，卒，年五十四。子不能具喪，王翬葬之。

從父向，字道生。自明季以畫著，山水得董源法，格少即師之。及格負重名，群從子弟多工畫。其著者源濬，字哲長，官天津縣丞。能傳徐熙法，筆有生氣。族曾孫鍾廕之女曰冰，尤有名，詳列女傳。

其弟子尤著者：馬元馭，字扶曦，常熟人。家貧，好讀書。幼即工畫，王翬稱之。後學於格，得其逸筆，頗稱入室。孫女荃，傳其學，名與惲冰相匹。元馭嘗以畫法授同縣蔣廷錫，後廷錫宮禁近，以書招之，謝不往。

格人品絕高，寫生為一代之冠，私淑者眾，然不能得其機趣神韻。惟乾隆中華嵒號為繼跡。後改琦亦差得其意云。

王武，字勤中，吳縣人。畫花草，流麗多風，王時敏亦稱為妙品，學者宗之。及格出，遂掩其上。

沈銓，字南蘋，浙江德清人。工寫花鳥，專精設色，妍麗絕人。雍正中，日本國王聘往授畫，三年乃歸，故其國尤重銓畫，於格為別派。

龔賢，字半千，江南昆山人。寓江寧，結廬清涼山下，葺半畝園，隱居自得。性孤僻，詩文不茍作。畫得董源法，埽除蹊徑，獨出幽異，自謂前無古人，後無來者。

同時與樊圻、高岑、鄒喆、吳弘、葉欣、胡造、謝蓀號「金陵八家」。圻，字會公；造，字石公，與蓀，皆江寧人。岑，字蔚生，杭州人。喆。字方魯，吳人。弘，字遠度，金谿人。欣，字榮木，華亭人。諸家皆擅雅筆，負時譽，要以賢為稱首。

清初畫學蔚盛，大江以南，作者尤多，各成派別，以婁東王時敏為大宗。若金陵、雲間、嘉禾、新安，皆聞人迭起。

趙左，字文度，華亭人。畫出於宋旭，為雲間派之首，吳、松間多宗之。

項聖謨，字孔彰，嘉興人，元汴之孫。初學文徵明，後益進於古，董其昌稱其與宋人血戰，又得元人氣韻。子奎，字東井，世其學。

同縣李琪枝，字雲連，日華之孫。山水淡逸，傳世者梅竹為多。項、李皆名族，濡染有緒，群從多以畫名。

其後雍、乾中錢綸光妻陳書，花鳥人物並工，詳列女傳。錢氏子孫及閨秀傳其法者眾，更盛於項、李二家。

張庚，字浦山，亦嘉興人。學於書，深通畫理，著畫徵錄及續錄，自明末至乾、嘉中，所載四百餘人。

查士標，字二瞻，號梅壑，安徽歙縣人。明諸生，後棄舉子業，專精書畫。家饒於貲，多藏鼎彞古器，及宋、元名跡。初學倪瓚，後參以吳鎮、董其昌法，稱逸品。晚益以幽淡為宗，疏嬾罕接賓客，蓋託以逃世。與同縣孫逸，休寧汪之瑞、釋弘仁，號「新安四家」。久寓揚州，康熙三十七年，卒，年八十四。

逸，字無逸。流寓蕪湖，曾繪歙山二十四圖。

之瑞，字無瑞。豪邁自喜，渴筆焦墨，酒酣揮灑如風雨。

時當塗蕭雲從，字尺木。與逸齊名，山水不專宗法，兼長人物。於採石太白樓下四壁畫五嶽圖，又畫太平山水及離騷圖，好事者並鐫刻以傳。

高其佩，字韋之，號且園，奉天遼陽人，隸籍漢軍。父殉耿籓之難，其佩以廕官至戶部侍郎。畫有奇致，人物山水，並蒼渾沉厚，衣紋如草篆，一袖數折。尤善指畫，嘗畫黃初平叱石成羊，或已成羊而起立，或將成而未起，或半成而未離為石，風趣橫生。畫龍、虎，皆極其態。世既重其指墨，晚年以便於揮灑，遂不復用筆。其筆畫之佳，幾無人知之。雍正十二年，卒。甥李世倬、硃倫瀚皆學於其佩。

世倬，字漢章，總督如龍子。官至右通政。少至江南，從王翬游，得其傳。後官山西，觀吳道子水陸道場圖，悟人物之法。花鳥寫生，得其佩指墨之趣，易以筆運，各名一家。

倫瀚，字涵齋，明裔也，隸籍漢軍。官至都統，直內廷。指畫師其佩，丘壑奇而正，色淡味厚。喜作巨障，元氣淋漓。指上生有肉錐，故作人物，須眉尤有神，出於天授。其後傳其佩法者，有傅雯、瑛寶。

雯，字凱亭。奉天布衣，為諸王邸客，京師多其遺跡。

瑛寶，字夢禪，滿洲人，大學士永貴子。以疾辭廕不仕，詩畫自娛。指墨以簡貴勝，深自矜許。

張鵬翀，字天飛，自號南華山人，江蘇嘉定人。雍正五年進士，入翰林，官至詹事府詹事。天才超邁，詩畫皆援筆立就，瀟酒自適，類其為人。高宗愛其才，不次拔擢。進奉詩文，多寓規於頌。畫無師承，自然入古。雖應制之作，蕭散若不經意，愈見神韻。繪春林澹靄圖，題詩進上，上賜和，鵬翀即於宮門疊韻陳謝。嘗從駕西苑液池，一渡之頃，得詩八首。屢敕御舟作畫，賜御筆枇杷折枝及松竹雙清圖，又賜雙清閣書額，迭拜筆硯、文綺之賜無算。乾隆十年，乞假歸，卒於途次。上眷之，久不忘，對群臣輒曰：「張鵬翀可惜！」

自康熙至乾隆朝，當國家全盛，文學侍從諸臣，每以藝事上邀宸眷。大學士蔣廷錫及子溥，董邦達及子誥，尚書錢維城，侍郎鄒一桂，與鵬翀為尤著。

廷錫以逸筆寫生，奇正、工率、濃淡，一幅間恆間出，無不超脫。源出於惲格，而不為所囿。邦達山水源於董源、巨然、黃公望，墨法得力於董其昌，自王原祁後推為大家。久直內廷，進御之作，大幅尋丈，小冊寸許，不下數百。溥、誥各承其家法。維城山水蒼秀，花卉傅色尤有神採。一桂以百花卷被宸賞，世謂惲格後罕匹者。諸人所繪並入石渠寶笈，御題褒美，傳為盛事。

嘉慶中，尚書黃鉞由主事改官翰林，入直，畫為仁宗所賞。道、咸以後，侍郎戴熙、大學士張之萬，並官禁近，以畫名。然國家浸以多故，視承平故事稍異焉。

唐岱，字毓東，滿洲人。康熙中，以廕官參領。從王原祁學畫，丘壑似原祁。供奉內廷，聖祖品題當時以為第一手，稱「畫狀元」。歷事世宗、高宗。高宗在潛邸，即喜其畫，數有題詠，後益被寵遇。唐岱專工山水，以宋人為宗。少時名動公卿。直內廷久，筆法益進，人間傳播者轉稀。著繪事發微行世。

清制，畫史供御者無官秩，設如意館於啟祥宮南，凡繪工、文史及雕琢玉器、裝潢帖軸皆在焉。初類工匠，後漸用士流，由大臣引薦，或獻畫稱旨召入，與詞臣供奉體制不同。間賜出身官秩，皆出特賞。高宗萬幾之暇，嘗幸館中，每親指授，時以為榮。其畫之精美者，一體編入石渠寶笈、秘殿珠林二書。嘉慶中，編修胡敬撰國朝院畫錄，凡載八十餘人，其尤卓著可傳者十餘人。

焦秉貞，山東濟寧人。康熙中，官欽天監五官正。工人物樓觀，通測算，參用西洋畫法，剖析分刌，量度陰陽向背，分別明暗，遠視之，人畜、花木、屋宇皆植立而形圓。聖祖嘉之，命繪耕織圖四十六幅，鐫版印賜臣工。自秉貞創法，畫院多相沿襲。

其弟子冷枚，膠州人，為最肖。與繪萬壽盛典圖。

陳枚，江蘇婁縣人。官內務府郎中。初法宋人，折衷唐寅，後亦參西洋法。寸紙尺縑，圖群山萬壑，人物胥備。

郎世寧，西洋人。康熙中入直，高宗尤賞異。凡名馬、珍禽、琪花、異草，輒命圖之，無不奕奕如生。設色奇麗，非秉貞等所及。

艾啟蒙，亦西洋人。其藝亞於郎世寧。

張宗蒼，字默存，江蘇吳縣人。學畫於黃鼎。初官河工主簿。乾隆十六年南巡，獻冊，受特知，召入直。數年，授戶部主事，以老乞歸。宗蒼山水，氣體深厚，多以皴擦取韻，一洗畫院甜熟之習，被恩遇特厚。所畫著錄石渠者，百十有六，多荷禦題。

弟子徐揚、方琮最得其法，亦邀宸賞，賜揚舉人，授內閣中書。

餘省，字曾三，江蘇常熟人。善寫生，能得花外之趣。同時楊大章，亦賦色修潔，可與鄒一桂頡頏，花鳥以二人為最工。

金廷標，字士揆，浙江桐鄉人。南巡進白描羅漢，稱旨，召入祇候。廷標畫不尚工緻，以機趣傳神。高宗題所作琵琶行圖曰：「唐寅舊圖，有琵琶伎在別船，廷標祇繪白居易一人側耳而聽，別有會心。古人畫意為先，非畫院中人所及。」會愛烏罕進四駿，郎世寧繪之，復命廷標別作，仿李公麟法，增寫執靮人，古趣出彼上。及廷標卒，上命舊黏殿壁者悉付裝池，收入石渠寶笈。

丁觀鵬，工人物，效明丁云鵬，以宋人為法，不尚奇詭。畫仙佛神像最擅長，著錄獨多。

時有嚴弘滋者，南巡兩次獻畫，所作三官神像，秀發飛揚，稱為絕作，屢命畫院諸人摹之。

姚文瀚，亦以人物仙佛名，亞於觀鵬。

繆炳泰，字象賓，江蘇江陰人。初以國子監生召繪御容。南巡，應召試，賜舉人，授中書，官至兵部郎中。乾隆五十年以後御容，皆出所繪。又命繪紫光閣功臣像，人人逼肖，寫真之最工者。

畫院盛於康、乾兩朝，以唐岱、郎世寧、張宗蒼、金廷標、丁觀鵬為最，宗蒼所作，尤有士氣，道光以後無聞焉。至光緒中，孝欽皇后喜藝事，稍復如意館舊規，畫史皆凡材，無可紀者。

華嵒，字秋嶽，號新羅山人，福建臨汀人。慕杭州西湖之勝，家焉。畫山水、人物、花鳥、草蟲無不工，脫去時蹊，力追古法。有時過求超脫，然其率略處，愈不可及。工詩，有離垢集，古質清峭。書法脫俗，世稱「三絕」，可繼惲格。僑居揚州最久，晚歸杭州，卒年近八十。

乾、嘉之間，浙西畫學稱盛，而揚州游士所聚，一時名流競逐。其尤著者，為高鳳翰、鄭燮、金農、羅聘、奚岡、黃易、錢杜、方薰等。

鳳翰，字西園，山東膠州人。雍正初，以薦得官，署安徽績溪知縣，被劾罷。久寓江、淮間，病偏痺，遂以左手作書畫，縱逸有奇氣。嘗登焦山觀瘞鶴銘，尋宋陸游題名，親埽積蘚，燃燭捫圖，以敗筆清墨為圖，傳為傑作。性豪邁不羈，藏硯千，手自鐫銘，著硯史。又藏司馬相如玉印，秘為至寶。盧見曾為兩淮運使，欲觀之，長跪謝不可，其癖類此。

燮，字板橋，江蘇興化人。乾隆元年進士，官山東濰縣知縣，有惠政。辭官鬻畫，作蘭竹，以草書中豎長撇法為蘭葉，書雜分隸法，自號「六分半書」。詩詞皆別調，而有摯語。慷慨嘯傲，慕明徐渭之為人。

燮同縣李鱓，字復堂。舉人。官山東滕縣知縣。花鳥學林良，多得天趣。

陳撰，字楞山，浙江鄞縣人，亦居揚州。舉鴻博，不就試。與鱓齊名，寫梅尤雋逸。

農，字壽門，號冬心，浙江仁和人。布衣，薦鴻博，好學癖古，儲金石千卷。中歲，游跡半海內，寄居揚州，遂不歸。分隸小變漢法，又師禪國山及天發讖兩碑。截毫端，作擘窠大字。年五十，始從事於畫。初寫竹，師石室老人，號稽留山民。繼畫梅，師白玉蟾，號昔耶居士。又畫馬，自謂得曹、韓法。復畫佛，號心出家盦粥飯僧。其點綴花木，奇柯異葉，皆意為之。問之，則曰：「貝多龍窠之類也。」性逋峭，世以迂怪目之。詩亦鑱削苦硬。無子，晚手錄以付其女。歿後，羅聘搜輯雜文編為集。

聘，字兩峰，江都人。淹雅工詩，從農游，稱高足弟子，畫無不工。躭禪悅，夢入招提曰花之寺，仿佛前身，自號花之寺僧。多摹佛像，又畫鬼趣圖，不一本。游京師，跌宕詩酒，老而益貧。曾燠為兩淮運使，資之歸，未幾卒。妻方婉儀，亦工詩畫，好禪，號白蓮居士。

岡，字鐵生，號蒙泉，舊為歙縣人，居錢塘，遂隸籍。負奇，不得志，寄於詩畫。山水取法婁東，自成逸韻；竹石花木，超雋得元人意；四十後名益噪。曾游日本，海外估舶，懸金購其畫。徵孝廉方正，辭不就。

岡與同縣黃易齊名。易父樹穀，亦工書畫。易詳文苑傳，篤嗜金石，每以訪碑紀游作圖，為世所重。畫境簡淡，山左多宗之。

杜字，叔美，號松壺，仁和人。屈於下僚，曾官云南經歷，足跡逾萬里。深揅畫學，摹趙伯駒、孟頫、王蒙皆神似。間為金碧雲山，妍雅絕俗。畫梅疏冷出趙孟堅。兼擅詩名。著松壺畫贅、畫憶，多名論。

從兄東，字袖海，畫近惲格，名亞於杜。

薰，字蘭坻，浙江石門人。父，故善畫，薰幼從父游吳、越間，多見名跡，接耆宿，遂兼眾長。論畫曰：「寫生以意勝形似。」又曰：「不拘難易，須雅馴。」著山靜居論畫，以布衣終。

王學浩，字椒畦，江蘇昆山人。乾隆五十一年舉人。幼學畫於同縣李豫德，豫德為王原祁外孫，得南宗之傳。學浩溯源倪、黃，筆力蒼勁。論畫曰：「六法，一寫字盡之。寫者，意在筆先，直追所見，雖亂頭粗服，而意趣自足。或極工麗，而氣味古雅，所謂士大夫畫也。否則與俗工何異？」又曰：「畫以簡為上，雖煙客、麓臺，猶未免繁碎，如大癡，真未易到。大癡法固在荒率蒼古中求之，尤須得其不甚著力處。」時論學浩用墨，能入絹素之骨，比人深一色。晚好用破筆，脫盡窠臼，畫格一變。著南山論畫。卒，年七十九。學浩享大年，道光之季，畫苑推為尊宿。館吳中寒碧山莊劉氏，壇坫甚盛。其時吳、越作者雖眾，足繼前哲名一家者，蓋寥寥焉。

黃均，字穀原，元和人。守婁東之法，盡其能事。游京師，法式善、秦瀛為之延譽，得官，補湖北潛江主簿，未之任。於武昌臙脂山麓築小園，居之二十年，以吏為隱。畫晚而益工，於吳中稱後勁。

清畫家聞人多在乾隆以前，自道光後，卓然名家者，惟湯貽汾、戴熙二人，並自有傳。昭文蔣寶齡著墨林今話，繼張庚畫徵錄之後，子茝生為續編，至咸豐初，視庚錄數幾倍之。其後光緒中，無錫秦祖詠著桐陰論畫，論次一代作者，分三編，評騭較嚴，稱略備焉。今特著其尤工者，寶齡、祖詠畫亦並有法。


\end{pinyinscope}