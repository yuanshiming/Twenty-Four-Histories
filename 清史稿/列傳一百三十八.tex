\article{列傳一百三十八}

\begin{pinyinscope}
沈初金士松鄒炳泰戴聯奎王懿修子宗誠黃鉞

沈初，字景初，浙江平湖人。少有異稟，讀書目數行下，同郡錢陳群稱為異才。乾隆二十七年，南巡，召試，賜舉人，授內閣中書。明年，成一甲第三名進士，授編修。三十二年，直懋勤殿，合寫經為皇太后祝釐。逾年，大考翰詹，以直內廷未與試，詔褒初學問優美，特晉一秩，擢侍講。三十六年，直南書房，督河南學政，未赴任，丁祖母承重憂。服闋，遷右庶子。累擢禮部侍郎，督福建學政。遭本生父憂，服闋，起兵部侍郎。尋以母病乞歸終養。後起故官，督順天學政，調江蘇。任滿回京，調吏部，又督江西學政。

初以文學受知，歷充四庫全書館、三通館副總裁，續編石渠寶笈、秘殿珠林，校勘太學石經。嘉慶元年，與千叟宴，充會試知貢舉。擢左都御史，授軍機大臣，遷兵部尚書，歷吏、戶二部。四年，以老罷樞務，免直內廷，充實錄館副總裁。未幾卒，謚文恪，祀賢良祠。

金士松，字亭立，江蘇吳江人，寄籍宛平。舉順天鄉試，改歸原籍。乾隆二十五年，成進士，選庶吉士，授編修。遷侍讀，直懋勤殿寫經。典福建鄉試，督廣東學政。直南書房，累遷詹事，以生母憂歸。服闋，會高宗南巡，迎鑾道左，回京督順天學政。以寄籍辭，詔免回避，聯任凡七年。累擢禮部侍郎，調兵部。五十年，帝禦乾清宮，賜千叟宴。士松年五十七，未得與，特命試詩，賞賚同一品。調吏部，直講經筵，校勘石經，遷左都御史。嘉慶元年，再與千叟宴，遷禮部尚書。二年，調兵部，罷直書房。五年，扈蹕謁裕陵，途次嬰疾，遣御醫診視。還京，卒，謚文簡，祀賢良祠。

鄒炳泰，字仲文，江蘇無錫人。乾隆三十七年進士，選庶吉士，授編修，纂修四庫全書，遷國子監司業。國學因元、明舊，未立闢雍，炳泰援古制疏請。四十八年，高宗釋奠禮成，因下詔增建闢雍。逾兩年，始舉臨雍禮，稱盛典焉。尋超擢炳泰為祭酒。累遷內閣學士，歷山東、江西學政。嘉慶四年，授禮部侍郎，調倉場，剔除積弊。坐糧顏培天不職，劾去之。六年，京察，特予議敘。軍船交糧掛欠，已許抵補，後至者復然。炳泰慮年年積欠，與同官達慶意不合，自具疏奏，詔斥其偏執使氣，鐫級留任。又奏監督輪值宿倉，倉役出入滋弊，宜令於倉外官房居住，從之。十年，擢左都御史，遷兵部尚書，兼署工部，管理戶部三庫。十一年，兼管順天府尹事。十二年，調吏部。十四年，加太子少保。倉吏高添鳳盜米事覺，坐久任倉場無所覺察，褫宮銜，降二品頂戴，革職留任，久乃復之。十六年，署戶部尚書。尋以吏部尚書協辦大學士。

炳泰在吏部久，尤慎銓政。十八年，銓選兵部主事有誤，同官瑚圖禮徇司員議，回護堅執。炳泰力爭曰：「吾年已衰，何戀戀祿位？不可使朝廷法自我壞！」自具疏白其故，上韙其言，卒罷瑚圖禮。既而有降革官捐復者二人，準駁不當，侍郎初彭齡論與不合，疏聞，上斥炳泰無定見，鐫級留任。又盜劫兵部主事姚堃於昌平八仙莊，詔以地近京畿，官吏闒茸，不能治盜，罷炳泰兼管府尹事。及教匪林清變起，逆黨多居固安及黃村，追論炳泰在官不能覺察，以中允、贊善降補。尋休致，歸。二十五年，卒。

柄泰自初登第，不登權要之門，浮沉館職，久之始躋卿貳。屢掌文衡，稱得士。立朝不茍，仁宗重之，而終黜。

戴聯奎，字紫垣，江蘇如皋人。乾隆四十年進士，選庶吉士，授編修。聯奎少從邵晉涵受經學，既通籍，以清節自厲，在翰林久不遷。大學士嵇璜掌院事，將保送御史，列聯奎名，滿掌院學士曰：「吾未識其人，何以論其才否？」璜以語聯奎，使往見，聯奎漫應之，不往。及京察舉一等，又列聯奎名，復言如前，終不得與，璜乃益重之。和珅為掌院，訪時望傅其子豐紳殷德，或薦晉涵及聯奎，晉涵移病歸，聯奎亦堅辭。循資累遷至內閣學士。嘉慶九年，遷兵部侍郎，歷禮部、兵部、吏部。二十一年，擢左都御史。逾年，擢禮部尚書，調兵部。二十五年，失行印，坐降三品京堂，補太常寺卿，督浙江學政。道光元年，擢禮部侍郎，又擢兵部尚書。召還京，未至，卒。

王懿修，字仲美，安徽青陽人。乾隆三十一年進士，選庶吉士，授編修。入直上書房，授慶郡王永璘讀。典陜西、廣東、江西鄉試，督廣西、湖北學政，水存擢少詹事。五十四年，引病歸，終父母喪始出，復乞病在告。嘉慶元年，舉行千叟宴，懿修與焉，被禦制詩刻、玉鳩杖、文綺之賜。七年，起授通政司副使，歷光祿寺卿、內閣學士。八年，擢禮部侍郎，督順天學政。十年，擢左都御史，回京供職。尋擢禮部尚書，管戶部三庫事。十二年，充上書房總師傅。十四年，萬壽慶典，加太子少保，典會試。

懿修持躬端謹，制作雅正，甚被仁宗眷遇。十八年，以老致仕。逾二年，年八十，賜壽，謁宮門謝，逢上出御經筵，親解佩囊賜之。二十一年，卒。謚文僖。

子宗誠，字廉甫。乾隆五十五年一甲三名進士，授編修。嘉慶中，歷典云南、四川、陜西鄉試，督河南、山東、江西學政，洊擢禮部侍郎，歷工部、兵部，典會試。道光二年，擢兵部尚書，歷署禮部、工部尚書，兼管順天府尹。當懿修為侍郎時，宗誠已官學士，尋隨父扈蹕東巡，侍宴翰林院，父子同席。高宗實錄成，賜宴禮部，懿修以尚書主席。懿修致仕後，宗誠繼直上書房，海內推為榮遇。上亦以其兩世官禁近，皆能清慎，特優睞焉。道光十七年，卒。

黃鉞，字左田，安徽當塗人。乾隆五十五年進士，授戶部主事。時和珅管部務，鉞不欲趨附，乞假歸，不出。嘉慶四年，仁宗親政，硃珪薦之，召來京。入見，上曰：「朕居籓邸時，知汝名久矣，何以假歸不出？」鉞以實對，荷溫諭，尋直懋勤殿。九年，改贊善，入直南書房，未補官，命與考試差，典山東鄉試。十年，督山西學政，累遷庶子。十五年，差滿，仍直南書房，遷侍講學士。十八年，復典山東鄉試，留學政，擢內閣學士。是年，滑縣教匪起，蔓延山東，劾罷失察武生習教之菏澤訓導宋璇，請恤擊匪陣歿之曹州學錄孔毓俊、生員孔毓仲，獎勵手擒賊渠之金鄉生員李九標。十九年，召回京，仍內直，擢戶部侍郎，尋調禮部。充秘殿珠林、石渠寶笈續編總閱、全唐文館總裁，書成，並邀賞賚。復調戶部。二十四年，擢禮部尚書，加太子少保。二十五年，命為軍機大臣，尋調戶部尚書。

鉞受仁宗特達之知，久直內廷，書畫並被宸賞。習於掌故，持議詳慎。宣宗即位，始畀樞務，甚優禮之。道光四年，以年老罷直軍機。累疏乞休，六年，始許致仕，在籍食半俸。二十一年，卒，年九十二，贈太子太保，謚勤敏。

論曰：國家優禮詞臣，回翔禁近，坐致公卿。沈初、金士松，高宗舊臣，獲恩禮終。王懿修父子同朝，尤稱盛事。黃鉞以不附和珅，特邀殊遇，改授館職，馴參機務。鄒炳泰、戴聯奎皆有耿介之操，晚節枯菀乃殊，要不失為端人焉。


\end{pinyinscope}