\article{列傳一百九十一}

\begin{pinyinscope}
僧格林沁舒通額恆齡蘇克金何建鼇全順史榮椿樂善

僧格林沁，博爾濟吉特氏，蒙古科爾沁旗人。本生父畢啟，四等臺吉，追封貝勒。族父索特納木多布齋，尚仁宗女。公主無出，宣宗為選於族眾，見僧林格沁儀表非常，立為嗣。道光五年，襲封科爾沁札薩克多羅郡王爵。十四年，授御前大臣，補正白旗領侍衛內大臣、正藍旗蒙古都統，總理行營，調鑲白旗滿洲都統。出入禁闈，最被恩眷。

咸豐三年，粵匪林鳳祥、李開芳等北犯，命僧格林沁偕左都御史花沙納等專辦京師團防。八月，欽差大臣訥爾經額師潰臨洺關，賊竄正定。詔授惠親王綿愉為奉命大將軍，僧格林沁為參贊大臣，上禦乾清宮親頒關防，賜納庫素光刀，命率京兵駐防涿州。十月，賊陷靜海，窺天津。兵進永清，又進王家口。賊不得前，乃踞獨流鎮。四年正月，僧格林沁會欽差大臣勝保軍乘夜越壕燔其壘，賊西南逸，追擊之子牙鎮南，擒斬甚眾，賜號湍多巴圖魯。復連敗賊於河間束城村、獻縣單家橋、交河富莊驛。賊竄踞阜城縣城，附城村堡皆為賊屯。僧格林沁偕勝保率副都統達洪阿、侍郎瑞麟、將軍善祿等諸軍圍擊，毀堆村、連村、杜場諸賊屯，砲殪悍酋吉文元，賊猶頑抗，攻之累月不下。粵匪復自江北豐縣渡河擾山東，浸近直隸境，欲以牽掣大軍，勝保及善祿先後分兵迎剿，迭詔責僧格林沁速攻阜城，於是穴地為重壕長圍困之。四月，賊乘風突圍出，竄東光連鎮。連鎮跨運河，分東西兩鎮，村落相錯，賊悉踞之。僧格林沁自率西凌阿屯河東，令托明阿屯河西，別遣馬隊扼桑園。會勝保已破賊山東，回軍合攻連鎮。五月，賊酋李開芳以馬隊二千餘由連鎮東突出趨山東，勝保率騎兵追之，遂竄踞高唐州。詔斥僧格林沁疏防，責速攻連鎮自贖。會霖雨河漲，賊聚高阜，官軍屯窪地，勢甚棘。於是議開壕築堤，以水灌賊營。堤成，蓄水勢如建瓴，賊大困，屢出撲，皆擊退。九月，東西鎮各出賊數千，欲突圍而竄，為官軍所扼，糧盡勢蹙。附近村莊皆收復，合力急攻，凡數十戰。十二月，斃偽檢點黃某。悍黨詹啟綸出降，焚西連鎮賊巢，僅餘死黨二千餘人，以大砲環擊。五年正月，破東連鎮木城，賊冒死沖突，盡殲之，擒林鳳祥，檻送京師誅之。畿輔肅清，錫封僧格林沁為博多勒噶臺親王，擢其子二等侍衛伯彥訥謨祜御前行走，敕移師赴高唐州督辦軍務。

先是，勝保圍攻高唐久不下，密詔僧格林沁查辦，至即劾罷之。賊聞連鎮既下，喪膽欲遁。大軍數日即至，故疏其防。賊果乘隙夜走，親率五百騎追奔五十里，至茌平馮官屯，賊踞以守。合軍圍攻，四面砲擊，賊掘地為壕，盤旋三匝，穴堀潛藏，穿孔伺擊，攻者傷亡甚多。復議用水攻，挑河築壩，引徒駭河水灌之。賊屢沖突，皆擊退。四月，水入賊窖，紛紛出降。擒李開芳及其死黨黃懿端等八名，械送京師誅之。北路蕩平，文宗大悅，加恩世襲親王罔替。五月，凱撤回京，上御養心殿，行抱見禮，賜朝珠及四團龍補褂。又禦乾清宮，恭繳參贊大臣關防，賜宴勤政殿，從征將士、文武大臣並預焉。林鳳祥、李開芳為粵匪悍黨，狡狠善戰，兩年之中，大小數百戰，全數殄滅，無一漏網，僧格林沁威名震於海內。

時英吉利在粵東開釁，乘東南軍事方棘，多所要挾，每思北犯。故近畿肅清後，命西凌阿分得勝之師赴援湖北，而僧格林沁遂留京師。六年，丁本生母憂，予假百日，在京持服。尋調正黃旗領侍衛內大臣。七年四月，英吉利兵船至天津海口，命僧格林沁為欽差大臣，督辦軍務，駐通州，托明阿屯楊村，督前路。倉猝徵調，兵難驟集，敵兵已占海口砲臺，闖入內河。議掘南北運河洩水以阻陸路，別遣議和大臣桂良、花沙納赴天津與議條約。五月，議粗定，英兵退。未盡事宜，桂良等赴上海詳議。於是籌議海防，命僧格林沁赴天津，勘築雙港、大沽砲臺，增設水師。以瑞麟為直隸總督，襄理其事。奏請提督每年二月至十月駐大沽，自天津至山海關海口，北塘、蘆臺、澗河口、蒲河口、秦皇島、石河口各砲臺，一律興修。九年，桂良等在上海議不得要領。五月，英、法兵船犯天津，毀海口防具，駛至雞心灘，轟擊砲臺，提督史榮椿中砲死。別以步隊登岸，僧格林沁督軍力戰，大挫之，毀敵船入內河者十三艘。持數日，敵船引去。

九年六月，英、法、俄、美四國兵百餘艘復來犯，知大沽防禦嚴固，別於北塘登岸，我軍失利。敵以馬步萬人分撲新河、軍糧城，進陷唐兒沽，僧格林沁力扼大沽兩岸。文宗手諭曰：「天下根本在京師，當迅守津郡，萬不可寄身命於砲臺。若不念大局，只了一身之計，有負朕心。」蓋知其忠憤，慮以身殉也。尋於右岸迎戰失利，砲臺被陷，提督樂善死之。僧格林沁退守通州，奪三眼花翎，褫領侍衛內大臣及都統。迭命大臣議和，不就。敵兵日進，迎擊，獲英人巴夏禮送京師。戰於通州八里橋，敗績。瑞麟又敗於安定門外，聯軍遂入京。文宗先幸熱河，圓明園被毀，詔褫僧格林沁爵、職，仍留欽差大臣。

十年九月，和議成，命遣撤殘軍，馳赴行在，未行，會畿南土匪蜂起，山東捻匪猖肆，復僧格林沁郡王爵，命偕瑞麟往剿。師至河間，匪多解散。詔促赴濟寧、兗州督師。十一月，至濟寧，賊已他竄回巢。疏陳軍事，略曰：「捻首張洛行、龔瞎子、孫葵心等，各聚匪黨無數。此外大小頭目，人數不少。每年數次出巢打糧，輒向無兵處所。迨官兵往剿，業經飽掠而歸。所至搶擄貲財糧米，村舍燒為赤地，殺害老弱，裹脅少壯。不從逆，亦無家可歸。故出巢一次，即增添人數無算。此捻匪眾多之情形也。匪巢四面一二百里外，村莊焚燒無存，井亦填塞。官兵裹糧帶水，何能與之久持？一經撤退，匪緊躡，往往因之失利。此各路官兵僅能堵御，不能進攻之情形也。每次出巢，馬步數十萬，列隊百餘里。兵賊眾寡懸殊，任其猖獗，無可如何。前此粵、捻各樹旗幟，近年彼此相通，聯為一氣。官兵在北，粵匪在南，捻匪居中，以為粵匪屏蔽。若厚集兵力，分投進剿，捻匪一經受創，粵匪蠢動，非竭力相助，即另圖北犯，以分我兵勢。此剿捻不易之情形也。臣原帶馬步六千，續調陜甘、山東綠營及青州旗兵，共一萬二千餘人。擬俟齊集，會合傅振邦、德楞額二軍，相機直搗老巢。」疏入，詔：「捻匪正圖北犯，應坐鎮山東，以杜窺伺，毋輕舉以誤全局。」尋捻匪由徐州北竄，迎擊於鉅野羊山，親率西凌阿、國瑞當其東，瑞麟及副都統格繃額當其西，殺賊甚眾，而格繃額陣亡。瑞麟傷退，劾罷之，薦西凌阿、國瑞幫辦軍務。又劾團練大臣杜不能禦賊，供應擾民，罷其任，團練歸巡撫督辦。鄒縣教匪宋紹明集眾數千戕官，令國瑞、西凌阿擊剿解散。

十一年，捻匪五旗並出，僧格林沁率諸將由金鄉迎剿。遇賊於菏澤李家莊，戰失利，察哈爾總管伊什旺布陣亡，回師駐唐家口。二月，令西凌阿馳赴汶上，會都統伊興額、總兵滕家勝追賊至楊柳集，戰歿。僧格林沁親駐汶上，令西凌阿回守濟寧。賊由沙溝渡運河，盤踞東平、汶上。德楞額追擊於小汶河北岸，破之，賊始東竄。四月，令舒通額進剿，解滕縣圍。德楞額克沙溝營、臨城驛，賊分兩路奔竄。其入曹州境者，勾結長槍會匪擾鄆城、鉅野，令知府趙康侯集諸縣鄉團御之。教匪宋繼明復糾眾踞鄒縣鳳凰山，令國瑞、德楞額攻之，連破賊圩，繼明尋遁走乞撫。六月，親赴曹州進剿會匪，連破之於曹縣安陵集、濮州田潭，擒其渠李燦祥、陳懷五等。八月，捻匪渡運河，犯泰安、濟南。僧格林沁親率大軍追躡，敗之於孫家鎮，賊走青州。九月，襲擊於臨朐縣南，沿諸城至沂水，黑旗捻黨跨河抗拒，分兵擊之，追及蘭山蘭溪鎮殲焉。捷聞，復御前大臣，賞還黃韁，授正紅旗漢軍都統，管理奉宸苑。穆宗即位，特詔嘉其勤勞，復博多勒噶臺親王爵。

是年冬，會東軍攻曹郡會匪，破濮州紅川口賊圩，搜斬無遺。毀劉家橋、郭家唐房賊巢，又破定陶賊於大張寺，復範縣。西凌阿等攻捻匪於鉅野境，大捷，定陶踞匪聞風遁走。會匪郭秉鈞自河西來犯，連擊之於崔家壩，至黃河南岸，屢挫賊鋒，曹郡漸清。疏陳軍事，略曰：「捻匪老巢多在宿州、蒙城、亳州境內，其北來，每由歸德之虞、永、夏，徐州之豐、沛、蕭、碭，直入山東之曹、單、魚臺，或由宿、徐北至韓莊、八閘。今領重兵進駐亳州，偏於西南一隅。北至徐州三百餘里，再東更慮鞭長莫及。如派隊輪轉，由西路進攻賊圩，即使得手，距亳州尚遠，東路捻眾豈能坐待，勢必由豐、碭、韓莊鈔襲我軍之後，我軍不得不回顧北路。一經移動，則亳東之賊尾隨，受其牽掣。故屯兵亳州之議，在豫省為良策，若欲衛東省兼顧北路籓籬，則未可行也。臣擬俟曹屬肅清，移營單縣，觀皖捻動靜，剿撫兼施。鄒縣教匪踞險難攻，暫準投誠，以示羈縻，留兵鎮壓。待南捻稍松，相機辦理。滕、嶧之匪，德楞額招安劉雙印、牛際堂等，若有反側，仍應往剿。河北教、捻各匪，本年兩次鴟張，眾不過一二萬。臣令西凌阿、國瑞兩次會剿，勝保等方能得手。勝保於此匪尚不能獨力剿除，豈能當十餘萬之捻眾？壽張及曹屬一帶，臣已辦理就緒，毋須勝保前來會剿。」疏上，詔從之。

同治元年正月捻匪二萬餘由江北豐縣犯金鄉、魚臺，令翼長蘇克金擊走之。二月，亳捻張洛行合長槍會匪西竄，勢甚張。僧格林沁率馬隊追至河南杞縣許岡，賊列隊橫亙十餘里。蘇克金等奮擊，斃賊二千餘。西路援賊至，豫軍亦來會剿，嬰城而守，連日鏖戰。以馬隊伏壕邊伺賊懈，城中突出勁騎沖賊營，伏赴夾擊，毀賊壘七，斬馘千餘。越日餘際昌率步隊至，與蘇克金合擊，沖賊為兩，追殺二千餘。於是先破趙圩賊寨，合攻焦寨，援賊數至，皆擊卻，賊宵遁。是役三路合剿，殲匪萬餘，捷聞，特詔褒獎。僧格林沁督率諸將窮追竄匪，破之於尉氏東。賊踞民寨堅守，圍攻之，旋虛東面誘之出，至樊家樓，盡殲焉。五月，補正黃旗領侍衛內大臣。長槍匪黨董智信竄東明，蘇克金馳剿，受降。營總富和破坦頭集捻巢，招撫被脅數十圩寨。恆齡破焦桂昌於曹州，乞降，誅之。

六月，進攻商丘金樓寨。教匪郝姚氏及金鳴亭久踞金樓，其黨尤本立、常立身尤兇悍，官軍屢攻不克。僧格林沁先遣諜用間，諭令投誠，金鳴亭潛允降而不出，其子線駒居郭家老寨，密捕之。會有賊黨通教匪，以鳴亭稟詞示常立身，立身遂殺鳴亭，賊中自相疑忌。至是合兵進攻，游擊許得等率降人為導，先攻入，大軍繼之，巷戰，斬郝姚氏及其兩子，常立身、尤本立、楊玉聰同授首，餘賊盡殲，夷其寨。乘勢連破援賊於邢家圩、吳家廟、營廓集，前鋒直抵亳州境。僧格林沁移駐夏邑，疏陳將帥市恩麾下，督撫見好屬員，保舉冗濫，吏治廢弛，州縣捏災私徵，軍餉不足，言甚切至。詔嘉其公忠，命統轄山東、河南軍務，並直隸、山西四省督、撫、提、鎮統兵大員均歸節制。

八月，令恆齡、卓明阿等追捻匪姜臺凌至裕州博望驛，大破之，餘眾遁入山。別股李城、趙浩然等乘大軍分隊西行，糾眾擾永城，復由碭山北竄。副都統色爾圖喜追至魚臺羅家屯，戰不利。僧格林沁促恆齡等回援，親督進戰於鉅野滿家洞，令馬隊誘賊深入，回擊之，恆齡、國瑞分合沖突，斃賊數千。復連敗之於子山集，賊東南竄。亳北白旗捻首李廷彥以邢大莊為老巢，附近賊圩互相首尾。九月，僧格林沁自攻盧廟，令國瑞、恆齡攻邢大莊及張大莊。廷彥見事急，詐稱投誠，誘出誅之，黨羽多乞降，惟孫老莊匪首孫彩蘭不肯出。令降匪李匊奇為導，攻入寨，擒斬彩蘭，諸寨皆下。亳東黑旗捻首宋喜沅，因與蘇天柏相仇殺，諸悍黨攻破王大莊、劉大莊兩寨來降。諸小寨頭目聞風歸順，亳北肅清。於是諸捻懾震兵威，多思反正。

二年正月，馬林橋、唐家寨、張家瓦房、孟家樓、童溝集諸賊巢先後剿平，著名捻首魏喜元、蘇天才、趙浩然、李大個子、田現、李城等或降或遁。張洛行為巨憝首惡，見勢敗，時思竄逸。會孫丑、劉大、劉二、楊二等由鹿邑西竄，令舒通額、蘇克金等追之，戰於魏橋，殲戮甚眾。洛行欲由宿州趨徐州，為知州英翰所截。又聞西路諸匪被創，洛行遂潛回雉河集老巢。尹家溝、白龍廟與雉河集為犄角，二月，令舒通額等進攻尹家溝。賊出撲，擊潰，遂攻雉河集。洛行夜遁，追至淝河北岸，拒戰，殲賊過千，擒斬捻首韓四萬等。逸匪多潛匿各莊寨，分軍駐索。西洋寨捻首李勤邦投誠，誘擒張洛行及其子張憙以獻，磔之。捻匪自蒙、亳創亂，已歷十年，至是掃除。詔嘉僧格林沁謀勇兼備，加恩仍以親王世襲罔替，並準服用上賜章服，以示優異。

時北路竄捻與教、會各匪句結肆擾，僧格林沁回師，令恆齡、蘇克金馳赴直、東交界會剿，自剿淄川踞匪劉德培。六月，賊傾巢出撲，追敗之於田莊，遂克縣城。德培遁大白山，擒斬之，進攻鄒縣。白蓮池匪首宋繼明屢降屢叛，擁眾二萬餘，恃險抗拒。令總兵陳國瑞、郭寶昌猛攻，破其山寨，敗竄紅山，死守經月，糧盡欲遁。令舒通額等設伏嶺下，陳國瑞於山北攻上焚其寨，殺賊過半。其竄山下者，伏起並殲。擒匪首李九，獲宋繼明尸及其家屬。留國瑞暫駐，搜緝餘匪。即日令陳國瑞赴皖剿苗沛霖。

沛霖倔強淮北，當張洛行伏誅，懼，請散練歸農。及僧格林沁北行，又襲攻蚌埠、懷遠、壽州，圍蒙城，皖軍不能制。至是僧格林沁督軍討之。陳國瑞先至，連戰皆捷，匪黨喪膽。十月，大軍進亳州，連克蔣集、楊家寨。與陳國瑞合攻，絕其糧道，破蔡家圩，淮河兩岸賊壘悉盡。沛霖昏夜越壕出竄，為其黨刺殺。總兵王萬清斬首以獻，逆黨苗憬開等均伏法。尋破西洋集，擒匪首葛春元，潁、亳、壽境圩寨悉定，淮甸漸清。

時捻匪張洛行之侄總愚擾河南，令蘇克金率馬隊往會剿，而降捻李世忠，官至江南提督，素跋扈，盤踞淮南，將為隱患。詔曾國籓密為處置，命僧格林沁駐軍鎮懾。三年春，世忠自請解兵柄。會漢南粵、捻諸匪糾合下竄，與張總愚相應接，將圖南犯，為江寧踞賊聲援。僧格林沁乃督師赴許州，進南陽，與河南、湖北諸軍會剿，迭破賊於信陽、應山、鄖陽之間。六月，江寧克復，大賚諸軍，詔嘉僧格林沁轉戰勛勤，加一貝勒，命其子伯彥訥謨祜受封，復以所部蒙古馬隊最得力，保舉素無冒濫，命擇尤奏獎，賞兵丁銀一萬兩。

七月，粵、捻諸匪麕聚麻城，令蘇克金、張曜、英翰等分路進擊，破賊壘數十。捻首陳得才以萬眾來撲，戰於紅石堰。蘇克金力戰，殲賊甚眾，遽病暍卒，以成保代之。賊竄麻城南境閔家集，結壘為固，成保攻破之。總兵郭寶昌克蔡家畈，賊竄河南光山、羅山。僧格林沁親督馬隊追擊，戰於蕭家河，援賊大至，稻隴地狹，馬隊失利，自翼長舒通額以下，陣亡將領十二人。八月，復戰於光山柳林寨，先勝，中伏，為賊所圍，力戰始退，總兵巴揚阿死之。九月，張總愚東竄，與上巴河、蘄州之賊勾合，踞風火山，僧格林沁會鄂軍進剿，連戰破之。賊趨安徽境，分竄潛山、太湖、英山。十月，連破之於土漠河、樂兒嶺、陶家河。匪目黃中庸率千人來降，追至黑石渡，令黃中庸為前鋒，襲賊營，大軍繼之，沖賊為兩段，賊目溫其玉等率九千餘人投械乞降。偵知賊分三路，遣兵分剿，捻首馬融和率黨七萬人投誠，原為前敵。賊黨甘懷德誘擒偽端王藍成春出獻，磔於軍前。餘黨汪傳第、吳青泉、吳青泰、範立川等各率眾乞撫，先後受降十數萬人，著名匪首僅存數人。陳得才尋亦窮蹙自盡，惟張總愚、陳大憙西竄河南、湖北境，復猖獗。

十一月，僧格林沁督軍追剿，敗之於光山境，進至棗陽。粵匪賴文光、邱元才，捻匪牛洛紅、任柱、李允等竄踞襄陽黃龍垱、峪山，官軍進擊小挫，而張總愚、陳大憙乘間與合，圖犯樊城。大軍追擊於鄧州唐坡，賊傾巢出撲，兩面包鈔，官軍失利，傷亡甚多。僧格林沁自請嚴議，詔寬之，乃駐軍南陽。十二月，賊由南召、魯山竄踞寶豐張八橋。大軍進逼，令郭寶昌、何建鼇分南北兩路，恆齡、成保以馬隊護之。北路逼賊而營，賊來撲，成保橫出鈔襲，乘勝壓過山岡；南路誘賊深入，從旁更番進擊：兩路皆捷，合軍追擊，直抵張八橋。賊夜遁入山，北趨河、洛。僧格林沁督軍由洛陽取道宜陽，駐韓城鎮。

四年正月，賊折而南犯魯山，大軍追及，戰於城下。前鋒得利窮追，後路為賊鈔襲，翼長恆齡等陣亡。舒倫保、常順馬隊接應，陳國瑞橫突扼橋上，始得全師退，而舒倫保、常順亦以傷殞。賊遂竄葉縣、襄城，陳國瑞乘雪夜襲攻，縱火焚之。賊東北竄新鄭、尉氏，追及於雙溪河，翼長諾林丕勒等擊走之。賊南趨，由臨潁、郾城擾西平，裹脅愈眾，遂犯汝寧。二月，僧格林沁進抵汝寧，賊由息縣、羅山竄信陽。大軍抵信陽，賊又北竄，追至確山。陳國瑞等步隊亦到，令與全順、何建鼇、常星阿、成保數路合擊。郭寶昌設伏山口，僧格林沁登山督戰，諸悍賊齊集，合力死鬥。國瑞鏖戰最力，寶昌伏起沖突，賊大敗，尸橫遍野，由遂平、西平、郾城、許州、扶溝直走睢州。官軍追至，又奔入山東境，渡運河至寧陽，折向曲阜。

官軍馳追匝月，日行百里，往返三千餘里，馬力久疲。自蘇克金、舒通額、恆齡等歿後，得力戰將漸稀。朝命先調湘淮軍著名兵將，多觀望不至，僧格林沁亦不原用之。至是匪蹤剽忽，盤旋於兗、沂、曹、濟之間。由汶上竄鄆城水套，句結伏莽，眾至數萬。僧格林沁督師猛進，再戰再捷。至曹州北高莊，賊拒戰。軍分三路合擊，皆挫敗，退扎荒莊，遂被圍，兵不得食，夜半突圍亂戰，昏黑不辨行，至吳家店，從騎半沒。僧格林沁抽佩刀當賊，馬蹶遇害。時四月二十四日也。內閣學士全順、總兵何建鼇同殉於陣。

事聞，兩宮震悼，詔嘉其忠勇性成，視國事如家事，飾終典禮視親王，從優議恤。命侍衛馳驛迎柩至京，上奉兩宮皇太后親奠，賜金治喪，祀昭忠祠，於立功地方建專祠，配享太廟，謚曰忠，預繪像紫光閣。七年，捻平，遣官賜祭一壇。光緒十五年，皇太后歸政，敕於京師安定門內建專祠，祠曰顯忠。子伯彥訥謨祜襲親王爵，孫那爾蘇襲封貝勒，次孫溫都蘇封輔國公。

僧格林沁所部騎兵最號勁旅，驍將以舒通額、恆齡、蘇克金為最，均先殞。及從難，僅全順、何建鼇二人。兩次治海防，倚提督史榮椿、樂善，先後死事焉。其將勇營者，陳國瑞、郭寶昌最有名，並自有傳。

舒通額，蘇里氏，滿洲鑲白旗人，齊齊哈爾達呼爾。咸豐三年，以領催從軍江北，隸德興阿部下。攻江浦，矢殪黃衣執纛賊。迭著戰功，洊升協領，賜號圖薩泰巴圖魯。九年，僧格林沁督師天津，調充馬隊營總。十年冬，從赴山東剿捻匪，捻首趙浩然犯濟寧，舒通額敗之羊山。十一年春，戰於渮澤李家莊，分三路進擊，不利。舒通額將右翼，獨殺賊多，全師而退，擢充翼長。敗賊於泰安、寧陽，解滕縣圍。捻竄豐、沛，阻於水，復折而西，分竄鉅野，合長槍會匪，甚張，舒通額破之，斬馘數千。擊會匪郭秉鈞、劉占考於城武柳林集，復破賊徐官莊。偕協領色爾固善敗捻匪於郯城紅花埠、馬陵山，擒賊首李燦漳於曹州安陵集。復破郭秉鈞田潭老巢，追剿捻匪於青、沂之間。累功記名副都統，加頭品頂戴，賜黃馬褂。敗捻匪劉天祥於滕縣岡山，敗會匪劉占考於範縣，又破劉天祥於曹州袁家園。

同治元年，授阿勒楚喀副都統，從剿商丘金樓寨教匪，克之。偕恆齡平亳州張大莊捻巢，偕蘇克金敗捻魁張洛行於張橋。二年，捻匪劉狗、孫丑犯鹿邑，復與蘇克金要擊於魏橋。破尹家溝、雉河集賊巢，張洛行就擒。六月，捻首張守義陷淄川，他軍戰不利。舒通額突擊之，沖賊為四。守義棄城遁入鳳凰山白蓮池寨，與李成、宋繼明、劉雙印合，眾二萬餘，負嵎抗拒。舒通額攻其北，奪西寨門、棗園諸隘，總兵陳國瑞由東南登山，縱火焚之。繼明自殺，餘賊奔潰，舒通額覆諸山下，俘斬數千，擢正黃旗漢軍都統。從剿苗沛霖，平之。三年，粵、捻諸匪合擾豫、皖、楚三省間。八月，追至羅山，賊退蕭家河。舒通額躡其後，悍黨四面至，援軍阻絕，騎兵不得馳騁。舒通額下馬持短刀搏斗，突圍不出，遂戰死，優恤，予騎都尉兼雲騎尉世職，謚威毅。

恆齡，郭貝爾氏，滿洲鑲黃旗人，呼倫貝爾達呼爾。咸豐九年，以佐領從提督傅振邦剿捻匪，破賊於夏邑李家窪，勇常冠軍，擢協領。十年，振邦遣率兵千五百人入衛京畿。尋從巡撫文煜折回山東剿捻，解濟寧圍，遂從僧格林沁充營總。十一年，迭敗賊於東昌、青州、沂州，積功記名副都統，賜黃馬褂、達春巴圖魯名號。是年冬，會匪劉占考竄範縣，副都統舒明阿戰死，恆齡突擊走之。援賊至，賊返斗，恆齡與舒通額夾擊，追至簸箕營。舒通額攻其圩，恆齡逐逸賊至範縣西，斬千餘級。同治元年，敗長槍會匪於曹州楊家集，殲焦桂昌。侍郎國瑞攻亳州邢大莊不下，恆齡夜襲克之。二年，偕舒通額破捻匪於鹿邑魏橋，偕侍衛卓明阿敗賊於杞縣許岡，圍其寨。賊三路來援，偕蘇克金、卓明阿分擊，斬馘二千，又追敗之於博望驛。賊走山東，恆齡回援，大戰於鉅野大義渠。賊翻山遁，偕國瑞逐北，殲五千人。駐軍永城，撫定亳北諸圩寨。偕舒通額、蘇克金毀渦河南北捻巢，躡追至肥河北，張洛行就擒，伏誅。時降捻張錫珠、宋景詩復叛，擾畿南。恆齡偕蘇克金率馬隊馳援，署直隸提督。擊散張錫珠黨眾，進剿宋景詩於堂邑。三路合擊，景詩遁走，畿輔解嚴。從僧格林沁剿苗沛霖，奏充翼長。會諸軍克蔡圩，沛霖就殲。三年，從剿粵、捻諸匪於河南、湖北邊境，破賊於隨州，授正黃旗護軍統領。迭戰麻城、羅山間，賊北趨，恆齡與何建鼇等敗之張八橋。四年三月，追賊抵魯山城下，賊潮至，恆齡將右翼，與常星阿、成保合蹙賊。賊逾沙河走，恆齡追之，反斗，伏起，殞於陣。予騎都尉兼雲騎尉世職，謚壯烈。

蘇克金，倭勒氏，滿洲正黃旗人，愛琿駐防。咸豐初，以驍騎校從僧格林沁剿粵匪，克連鎮、馮官屯，積功擢佐領。五年，從都統西凌阿剿賊湖北，克德安。七年，從副都統德楞額剿潁上捻匪，轉戰河南，肅清河、陜、汝三郡，擢協領，加副都統銜。八年，阜陽教匪王廷楨擾洛陽、新蔡，蘇克金破西爐賊巢，斃王廷楨於陣。會德楞額疾，代領所部，追賊寨河集、陳家阪，盡殲之，賜號伊固木圖巴圖魯。邀擊捻匪於夏邑、寧陵，走之。尋又自亳州竄入河南境，敗之鄧六莊。坐赴援周家口失期，革職留營。尋破賊虞城，復原官。九年，克睢州。十年，僧格林沁調充天津行營翼長，遂從剿捻山東。十一年，從攻紅川口，殲賊渠劉占考、梁繼海，賜黃馬褂，記名副都統。

同治元年，從剿張洛行於河南杞縣、尉氏，屢敗之。攻金樓寨教匪，先登，斬郝姚氏及其二子，授福州副都統。二年，偕舒通額敗捻匪於鹿邑魏橋，破尹家溝賊巢，擒捻首韓四萬、陳二坎，蒙、亳悉平，加頭品頂戴。偕恆齡赴援畿輔，駐防河間。時河北多伏莽，鄉團跋扈。蘇克金謂疆吏姑息所致，言於僧格林沁，劾之。從剿苗沛霖，克淮南北各圩寨。餘捻走河南，張總愚最狡悍。三年，僧格林沁督師進剿，令蘇克金先驅扼魯山。賊畏大軍馬隊，盤旋山地。蘇克金在諸將中號持重，善審地勢，持數月未戰。詔屢促之，會張總愚出鄧州，急起追擊，連破之赤眉城、雙橋、安春寨，總愚負傷遁。而粵匪陳得才、藍成春等由漢中回竄，麕集麻城，蘇克金偕皖、豫諸軍進攻，力戰兼旬，毀賊壘數十。七月，戰於紅石堰，蘇克金指揮列陣，忽中暍，疾作，墜馬，舁歸遽卒。詔依都統例賜恤，謚壯介。

何建鼇，漢軍鑲紅旗人。由武舉補京營把總，初從達洪阿赴廣西剿匪，繼從僧格林沁戰阜城、連鎮、馮官屯，積功擢守備，回京營供職。咸豐七年，調赴河南，從剿角子山捻匪、阜陽教匪，洊升游擊。九年，調守天津大沽，擊退英國兵艦，加副將銜。及從剿捻匪，轉戰山東、江北，以破曹州紅川口會匪，擢副將。殲亳州捻首李廷彥，記名總兵。平張洛行，賜號雄勇巴圖魯，授中營副將。歷從剿捻豫、楚之交，常為軍鋒。曹州之敗，兵分三路，建鼇當其西，中路失利，賊萃於建鼇，士卒多死，退從僧格林沁守空堡，短刀殺賊，歿於陣。詔嘉其至死不離主帥，依提督例優恤，予騎都尉兼雲騎尉世職，謚果毅。

全順，薩爾圖拉氏，蒙古正藍旗人。咸豐六年，繙譯進士，歷官中允。十年，僧格林沁治防天津，疏調從軍，累遷翰林院侍讀學士。在軍充翼長，從剿商丘金樓寨、亳州邢大莊，及平張洛行，並著戰績，賜黃馬褂。擢內閣學士，授西安左翼副都統。從僧格林沁陣亡，恤典加等，依尚書例，予騎都尉兼雲騎尉世職，謚忠壯。舒通額、恆齡、蘇克金、何建鼇、全順並附祀僧格林沁專祠。

史榮椿，順天大興人。由行伍洊升京營參將，歷從揚威將軍奕經、大學士賽尚阿軍中。繼從都統勝保剿粵匪，攻獨流賊壘，戰阜城，破賊堆村，賜號洽希巴圖魯。僧格林沁薦其堪膺專閫，咸豐五年，擢大名鎮總兵。洎近畿軍事平，都統西凌阿率師移剿湖北，留馬隊千五百人隸榮椿防畿輔。尋赴援河南、安徽，連破捻匪於鹿邑、歸德。調徐州鎮，破捻匪於沁治天津海防。九年，英國兵艦犯海口，榮椿偕大沽協副將龍汝元力戰，中砲，同歿於陣。予騎都尉兼雲騎尉世職，建專祠，謚忠壯。

樂善，伊勒忒氏，蒙古正白旗人。由拜唐阿洊升雲麾使。揀發陜甘參將，剿番匪有功。從勝保剿粵匪，戰獨流、阜城，賜號巴克敦巴圖魯。咸豐六年，率馬隊剿捻匪河南，連破賊於鹿邑、潁川。七年，擢河北鎮總兵。克方家集捻巢，從勝保克正陽關，解固始圍，賜黃馬褂。九年，命赴僧格林沁天津軍營，擢直隸提督。英兵闖入海口，樂善扼擊，敵不得逞，尋退去。論功最，被優敘。十年七月，英兵復至，大沽砲臺陷，樂善力戰，死之。贈太子少保，予騎都尉兼雲騎尉世職，於海口建專祠，謚威毅。尋封二等男爵，子成友襲。

論曰：僧格林沁忠勇樸誠，出於天性，名震寰宇，朝廷倚為長城。治軍公廉無私，部曲誠服，勞而不怨。其殄寇也，惟以殺敵致果，無畏難趨避之心。剿捻凡五年，掃穴擒渠，餘孽遂為流寇，困獸之斗，勢更棘焉。繼事者變通戰略，以持重蕆功，則僧格林沁所未暇計及者也。然燕、齊、皖、豫之間，謳思久而不沫，於以見功德入人之深。有清籓部建大勛者，惟僧格林沁及策凌二人，同膺侑廟曠典，後先輝映，旂常增色矣。


\end{pinyinscope}