\article{志六十五}

\begin{pinyinscope}
禮九（軍禮）

親征凱旋命將出征奏凱受降獻俘受俘大閱會閱暨京師訓練附

秋獮日食救護

三曰軍禮。國之大事，在祀與戎。周官制六軍，司九伐，權屬司馬。而大軍旅、大田役，其禮則宗伯掌之。是因治兵、振旅、茇舍、大閱之教，而寓蒐、苗、獮、狩之儀，以為社、礿、祊、烝之祭。如是，則講武為有名，而殺獸為有禮。有清武功燀赫，凡師征、受成、講肄、行圍諸禮節，厥制綦備。爰■A8古誼，分錄事要，著之於篇。古者日食救護，太僕贊鼓，亦屬夏官，今亦類附云。

親征天命三年，太祖頒訓練兵法書，躬統步騎征明，謁堂子，書七恨告天，是親征所由始。

崇德初元，太宗伐朝鮮，前期誓天、告廟，頒行軍律令，分兵為左右翼。至日，駕出撫近門，陳鹵簿，吹螺奏樂。祗謁堂子，三跪九拜。外建八纛，致祭如初。禮畢啟行。

康熙三十五年，討噶爾丹，躬率六師出中道。前三日，祭告郊、廟、太歲，屆期遣祭道路、砲、火諸神。帝禦征衣佩刀，乘騎出宮，內大臣等翊衛。午門鳴鐘鼓，軍士鳴角螺，祭堂子、纛神如儀。導迎樂作，奏祐平章。駕出都門，詣陳兵所，聲砲二。旗軍繼發，王公百官𧾷忌送。軍士整伍，以次扈蹕。每舍周視地勢，御營建正中，各營環向，繚以幔城，南設旌門。遠斥堠，嚴刁斗。置巡警二十一所，內大臣等率親軍宿衛。外設網城，東、西、南三門。巡警八所，護軍統領率羽林軍徼循。禁語譁，稽出入。又外布幕為重營，設四門，重各置十人嚴守。其從征各官，列幕重營外。大軍分翼牧馬，禁越次。駕駐行營，諸軍皆止。從官奏事如常。夜漏初下，嚴更鼓，斷行人，內外禁旅番巡。五漏交，御營鳴鐘，前營角聲起。初嚴，外營蓐食治裝；再嚴，前軍拔營；三嚴，左右軍、後軍發輜重，從征官俟旌門外。辨色，舉砲警蹕。六師所過，守土官迎本境，大吏則出境以迎，外籓王公暨所部紳耆跪接，悉同時巡儀。軍行，隨時遣祭風、雨、山、川諸神，軍中堠望。聖祖躬巡，整軍伍，御旌門，簡閱將士，至西巴臺，使者奉敕諭噶爾丹。敵望見大軍，棄甲走，帝率前軍長驅拖諾，分遣將軍進躡，乃還。

噶爾丹未悛，是歲秋，駕巡北邊，聲出塞試鷹，減從。十月，抵白塔，駐南關，蒙古王以下貢獻駱驛。帝賜戰勝兵士食，引近御坐遍賚之。次日，益徹御膳犒軍。逾月，至呼坦和碩，渡河，降者踵至。噶爾丹就撫，乃班師。明年，帝三駕北征，啟行如初禮，至橫城止。令守土大臣臨河迎蹕。時哈密俘噶爾丹子送軍所，額魯特部多納款者，噶爾丹仰藥死，駕自黃河汎舟還。

凱旋崇德二年，太宗征服朝鮮。班師日，其君臣出城十里外送駕，三跪九拜如禮。歸則遣大臣二人送之。啟蹕，即軍前祭纛。守土官道迎，俟駕過，隨軍次承命，遙坐賜酒。將至盛京二十里，會鄭親王等齎奉賀表，遂先除道，張黃幄，俟駕至，伏迎道左。帝入幄坐，王等跪進表，大學士受之。宣讀畢，王等三跪九拜，乃大宴，宴罷啟行。至盛京，禮謁堂子，還宮。

康熙三十五年，聖祖征噶爾丹，破之，還蹕拖諾，捷入，焚香謝天。入行營，大學士等進賀表，王公百官畢賀。留牧蒙古王等迎駕行禮，喀爾喀札薩克等集營東門請瞻覲，皆稽首呼萬歲。賜茶及宴，賚銀物有差。沿途迎獻羅拜者，繦至輻湊。至清河，皇子、王公暨群臣跪迎郊外五里，八旗軍校、近畿士民亦焚香懸採，扶攜俯伏。命前驅毋警蹕，環集至數百萬人，歡聲雷動。帝謁堂子如儀。

明年，朔漠平，班師亦如之。還宮後，遣祭郊、社、宗廟，遍群神，謁陵寢，御殿受賀。直省官咸進表文，頒詔如制。帝自勒銘鑱石，並建碑太學云。

命將出征崇德初元，太宗命睿王多爾袞等出師征明，躬自臨送，祭堂子、纛神，如親征儀。遂至演武場，諭誡將士。順治元年，命英王阿濟格為靖遠大將軍，徵流寇，賜敕印。其儀，午門外具鹵簿，陛上張黃幄，設御座。陳敕印簷東案，王公百官會集。帝升座，大將軍率出征官詣拜位跪，內院大臣奉宣滿、蒙、漢三體敕書，授大將軍敕印，畢，啟行。

十三年，定出師前一日，午門前例頒衣馬弓刀，並傳集出征各官，面授方略。賜筵宴。行日，咸戎服俟午門外，頒敕印如初禮。

康熙十三年，命將分出湖廣、四川。禮畢，駕出長安右門送行。出征王率各官行至陳兵所，禮部設祖帳，光祿寺備茶酒，內大臣等奉引謝恩。首途，如故。或帝不親送，則令親王、內大臣往。噶爾丹之役，先自歸化驛召費揚古為撫遠大將軍，至日賞宴，聖祖御太和門，大臣隅坐，其出征運糧大臣分坐金水橋北左右。作樂陳百戲，命大將軍進御前，親賜卮酒。跪受叩飲訖，都統、副都統繼進，則令侍衛授酒。參領以下十人一列，跪飲階上而已。復命大臣等遍視眾軍飲宴畢，賜與宴者御用蟒幣，餘賜幣，兵賜布。同謝恩出，大學士始以敕印授大將軍。

雍正七年，定命將前一日告廟。行日告奉先殿，並遣官。若先出師疆埸，即軍前命為大將軍者，則命正、副使齎敕印往。大將軍率屬俟教場，事設黃案，陳敕印。大將軍跪，宣敕文正使授敕，宣印文副使授印，大將軍以次祗受，轉授左右從官，行三跪九叩禮。禮成，奉入大營。

乾隆十四年，定命將儀三：一曰授敕印，經略大將軍出師，皇帝臨軒頒給。二曰祓社，凡出師前期，告奉先殿，禮堂子，祭纛。三曰祖道，經略啟行，皇帝親餞賜酒，命大臣送郊外，具祖帳暨宴，儀並詳前。徂征儀二：一曰整旅，經略前隊列御賜軍械，次令箭，次敕印，次標旗，大隊軍旅殿。令箭、標旗數皆十二。二曰守土官相見，經略過境，將軍、督、撫蟒服出郭迎候，文自司道、武自總兵以下，跽道右及事。經略正坐，將軍、督、撫側坐，文司道、武提督以下，行庭參禮。啟行候送如前儀。若頒敕印不御殿，即除鹵簿、樂懸，百官無職事者不會集。

三十四年，命大學士傅恆經略云南軍務，高宗不升殿，不禮堂子，不祭纛，不親送。內閣學士奉敕印至太和殿，經略等先俟陛階，大學士二人立殿外。屆時經略升陛，印官從大閣學士入奉敕印出，經略跪受。禮畢，奉敕印官前，經略後，及階下，置敕印採亭內，前張黃蓋，列御仗，從征侍衛前引，餘俱後隨，至經略第止。敕印陳案上。屆日肅隊行。

奏凱天聰初元，朝鮮奏捷，班師。車駕出城，頓武靖營野次。設行幄御營一里外，率諸貝勒逾行幄數武，立馬以待凱旋。既至，遂依次排列，立纛、拜天，入覲，帝出位迎之。諸貝勒行跪拜禮，賜筵宴。崇德元年，徵明凱旋，太宗率群臣出城十里迎勞，王、貝勒等依次成列，建纛鳴螺，帝率同拜天，三跪九叩。畢，升座。王、貝勒進獻捷表，大學士接受，奉御前讀訖，跪叩如儀。頒旨行抱見禮。於是王、貝勒進御前一跪三叩，賜坐、設宴同。

順治二年，南京平，豫王班師還。世祖赴南苑迎勞，樹十餘大纛，如初禮。十三年，定制出征王大臣凱旋，遣王公一人偕大臣郊勞。

康熙元年，定凱旋次日，帝御殿。禮成。免將軍等行禮，筵宴免桌席，止宰牲。

二十一年，大將軍貝子章泰等自雲南奏凱，駕至盧溝橋迎勞駐蹕，有司治具，翼日駕蒞至，齊眾拜天，以為故事。乾隆十四年，定奏凱功成，祭告天地、廟社、陵寢，釋奠先師，勒碑太學，命儒臣輯平定方略垂奕。經略大將軍師旋，將入城，遣廷臣郊勞，帝臨軒，經略率有功諸臣謝恩，繳印敕，儀同受敕。宴禮既畢，兵部覈敘勛績，頒爵賞有差。

厥後定邊將軍兆惠等、定西將軍阿桂等奏凱，高宗均駐蹕黃新莊行宮，築臺郊勞，百官咸會。設黃幄正中，南鄉，兩翼青幕各八，東西鄉。臺在幄南，其上建左右纛，中設帝拜褥。東西下馬紅柱各一。帝御龍袞詣臺，鳴螺，奏鐃歌樂。將軍暨從征大臣、將士皆擐甲胄，跪紅柱外俟駕。帝就拜位立，將軍暨群臣班分東西，鴻臚官贊「跪」，則皆跪。贊「叩，興」。帝拜天，三跪九叩，將軍等如之。畢，帝御幄升座，王公百官立東班幕下。禮成，帝出幄乘騎，凱歌作，奏鬯皇威章，駕還行宮。餘依康熙間故事。

咸豐五年，科爾沁親王僧格林沁平高唐亂。還朝日，文宗御養心殿，行抱見禮，慰勞備至。先是出師頒參贊大臣關防，賜訥庫尼素光刀，至是同時獻納。

受降崇德二年春，朝鮮王服罪請降。乃築壇漢江東岸，設黃幄，駕出營，樂作。濟江登壇，鹵簿具。朝鮮王率陪臣步行來朝，遣官出迎一里外。引入，帝率同拜天，升座。國王等伏地請罪，贊「行三跪九拜禮」。賜坐，位列親王上，諸子列貝勒子。錫筵宴，還其俘，並賜王以下貂服。

六年，蒙古貝勒等投誠，朝見已，命較射，選力士角牴，賜宴俾盡歡，殊典也。所貢方物悉卻之。

乾隆十四年，議制凡軍前受降，飛章入告。報可。乃大書露布示中外，築壇大營左，南鄉。壇南百步外樹表，建大旗，書「奉詔納降」字。降者立其下，經略大將軍戎服出，鼓吹聲砲，參贊大臣等騎從。將至壇，降者北面匍伏，經略登壇正坐。參贊僉坐，諸將旁立，餘皆肅班行。降者膝行詣壇下，俯首乞命，經略宣上德意，量加賞賚。營門鼓吹殷然，降者泥首謝，興，退。

獻俘受俘清初太祖、太宗以武功徵服邊陲，俘虜甚眾，其時獻受猶無定制也。雍正二年，討平青海，俘至京，始定諏吉先獻廟、社。俘白組系頸，行及太廟街門外北鄉立，承祭官朝服至，俘伏，儀同時饗。至社稷街亦如之。承祭官入壇致祭，儀同春、秋祈報。監俘者以俘出。翼日，帝御午門樓受俘，正中設御座，簷下張黃蓋，鹵簿陳闕門南北，仗馬次之。輦輅陳金水橋南，馴象次之。王公百官咸集，解俘將校立金鼓外，俘後隨。班位既序，帝御龍袞，乘輿出宮，至太和門，大樂鐃吹，金鼓振作。登樓升座，贊「進俘」，丹陛大樂作，奏慶平章。鴻臚寺官引將校入，北面立，贊「行禮」，俘入匍伏。兵部官跪奏，平定某地所獲俘囚，謹獻闕下，請旨。制曰：「所獻俘交刑部」。刑部長官跪領旨訖，械系出。丹陛大樂作，王公百官行禮如常儀。若恩赦不誅，則宣旨釋縛，俘叩首，將校引出。是日賜將校宴兵部，次日賜冠履銀幣有差。凡平定疆宇，受俘儀並同。

乾隆時，版圖日廓。二十年，剿平準噶爾，獲達瓦齊暨青海羅卜藏丹津，先後檻入。一歲中兩行斯典。越五年，底定回疆，討平攢拉促浸，皆遞舉盛儀。先後六歲，凱歌四奏，時論稱極盛云。

大閱天聰七年，太宗率貝勒等督厲眾軍，練習行陣，是為大閱之始。

順治十三年，定三歲一舉，著為令。尋幸南苑，命內大臣等擐甲胄，閱騎射，並演圍獵示群臣。

康熙十二年，閱兵南苑，聖祖擐甲，登晾鷹臺，禦黃幄，內大臣、都統等各束部曲，王、貝勒等各率旗屬，並自西而東。既成列，槍鳴號發，自東結陣馳以西，按翼分植。閱畢，命樹侯臺上，親發五矢，皆中的，復騎而射，一發即中。釋甲賜宴，乃還。厥後行閱，或盧溝橋，或玉泉山，或多倫諾爾，地無一定，時亦不以三年限也。

三十四年，復幸南苑行閱，分八旗為三隊，帝率皇子擐甲，內大臣等扈從，後建龍纛三，上三旗侍衛隨行。遍閱驍騎、護軍、前鋒、火器諸營。立馬軍前，角螺鳴，伐鼓，行陣舁鹿角進。甲士麾紅旗，槍砲齊發。鳴金止，再伐鼓，發槍砲如初。如是者九。初進率五丈，再進亦如之。至十進，槍砲環發無間。開鹿角成八門，首隊出，二隊、三隊從。既成列，門闔，角鳴，呼譟進。兩翼隊皆雁綴進，鳴金收軍。立本陣，結隊徐旋，首隊殿。罷閱，還行宮，申敕明賞罰。未閱前，賜軍士食，既閱，賜酒。

雍正七年，世宗幸南苑，閱車騎營兵，諭曰：「此第訓練一端耳，遇敵決勝，在相機度勢，神而明之，存乎其人，豈區區陣伍間遂足以制敵耶？」是日操演，各依方位、旗色為陣式。後北征，屢以車戰勝。

乾隆二年，大閱，幸南苑，御帳殿。軍隊既齊，步軍整列進。以十丈為率，餘儀同。令甲，大閱日，行宮外陳鹵簿，駕出，作鐃歌大樂，奏壯軍容章。及還，作清樂，奏鬯皇威章。凡操時鳴砲三，駕出及還同。即日賜各旗饌筵、羊豕、薪炭。迄嘉慶間，皆如故事行。

會閱為康熙三十年創典，時喀爾喀新附，聖祖思訓以法度，特命會閱上都七溪，乃集其部眾，並四十九旗籓王、臺吉，豫屯百里外。駕出都，上三旗兵從，下五旗兵自獨石來會。布營設哨，三旗護軍為一營，居中。八旗前鋒為二營，五旗護軍為十營，火器營兵為四營，環御營而屯。前鋒為四哨，護軍為二十四哨，各設廬帳，繞營而居。蒙古、喀爾喀諸屯徙近五十里，禁入哨。釐賞九等，序坐七列。網城設宸幄，正中御床，左右行帳各二，儀仗、樂懸具。依次置宴。蒙古王等居左，喀爾喀居右，順序習舞，眾技畢陳。乃命喀爾喀汗、濟農、諾顏等進御前，賜卮酒，餘令侍衛分送。禮成。翼日各營就列，陳巨砲，帝擐甲，閱畢宣敕，去其汗號，以王、貝勒、貝子、公名爵分錫之。臺吉分四等，比四十九旗，依等賜賚，恩禮有加，餘如儀。

京營訓練，歲以春、秋季月合操四次，春貫甲，秋常服，營陣規制如大閱。仲春、孟秋則按旗登城習鳴螺。兵部遣官稽閱，歲為常制。護軍驍騎營一歲三校騎射，前鋒護軍營三歲一較騎射，內大臣、本旗都統等臨視之。至直省講武，則以督、撫、提、鎮為閫帥，歲季秋霜降日，校閱演武場。先期立軍幕，屆日黎明，將士擐甲列陣，中建大纛，閫帥率將士行禮。軍門鼓吹，節鉞前導，遍閱行陣，還登將臺。升帳，中軍上行陣圖式，請令合操。遂麾旗，聲砲三、鳴角、擊鼓。軍中聞鼓聲前進，鳴金則止。行陣發槍如京營制。閱畢，試材官將士騎射，申明賞罰，犒勞軍士。

漕河訓練同八旗。水師操防，出洋信候，各省不同。歲春、秋季月或夏季，遇潮平風正，則乘戰艦列陣，張颿馭風，鳴角聲砲，具如軍律。綠營水師同。

秋獮清自太祖奮跡東陲，率臣下講武校獵習兵，太宗踵行之。世祖統一區夏，數幸南苑，令禁旅行圍，始立大狩扈從例。

康熙初元，定車駕行圍駐所置護軍統領、營總各一人，率將校先往度地勢，武備院設行營，建帳殿。繚以黃髹木城，立旌門，覆以黃幕。其外為網城，宿衛屯置，不越其所。十年，罷木城，改黃幔。康熙二十年，幸塞外，獵南山。尋出山海關，次烏拉，皆御弓矢校獵。越二年六月，幸古北口外行圍，木蘭蒐獵始此。

木蘭在承德府北四百里，屬翁牛特。先是籓王進獻為蒐獵所，周千三百餘里，林木蔥鬱，水草茂，群獸聚以孳畜焉。至是舉行秋獮典，間有冬令再出者。三十三年，設虎槍營，分隸上三旗，置總統、總領。大狩行田，遇有猛獸，列槍以從。並命各省駐防兵歲番獵以為常。六十一年，復幸塞外行圍，賞蒙古王公等衣物，定為恆制。

雍正八年，令八旗人習步圍，旗各行圍二三次。

乾隆初元，置綜理行營王公大臣一人，凡啟行、校獵、駐蹕、守衛諸事皆屬之。六年，御史叢洞奏請暫停行圍。諭曰：「古者蒐苗獮狩，因田獵講武事。皇祖行圍，既裨戎伍，復舉政綱。至按歷蒙籓，曲加恩意，尤為懷遠宏略。且時方用兵，數有徵發，行圍偶輟，旋即興舉。況今承平日久，人習宴安，弓馬漸不如舊，豈可不加振厲？是秋木蘭行圍，所過州縣，寬免額賦十之三，永為例。」圍場凡六十餘所，每歲大獮，或十八九圍，或二十圍，逾年一易。設圍所在，必豫戒期，首某所，逕某所，訖某所收圍，並編定其處。屆日官兵赴場布列，祗俟禦蹕臨圍。自放圍處作重圍，令虎槍營士卒及諸部射生手專射自圍內逸出諸獸。

高宗每行獵，自舊籓四十九旗暨喀爾喀、青海諸部分班從圍，綏輯備至。洎平西域，遠籓如左右哈薩克，東西布魯特，安集延，布哈爾，朝謁踵集，唯恐後時。土爾扈特亦皆挈部眾越數萬里來庭。帝嘗御布固圖昌阿撫慰之，旋賜名曰「伊綿」，國語會極歸極也。

二十年，更定網城植連帳百七十五，設旌門三，分樹軍纛曰金龍。去網城連帳外十許丈為外城，植連帳二百五十四，設旌門四，分樹軍纛曰飛虎。去外連帳六十丈，周圍警蹕，立帳房四十，各建旗幟，八旗護軍專司之。其規制詳密如此。

凡秋獮，先期各駐防長官選材官赴京肄習。年例，蒙籓選千二百五十人為虞卒，謂之「圍墻」，以供合圍役。

屆期，帝戎服乘騎出宮，扈引如巡幸儀。既駐行營，禁兵士踐禾稼、擾吏民，訶止夜行，違者論如律。統圍大臣蒞場所，按旗整隊，中建黃纛為中軍，兩翼斜行建紅、白二纛為表，兩翼末國語曰烏圖哩，各建藍纛為表，皆受中軍節度。管圍大臣以王公大臣領之，蒙古王、公、臺吉為副。兩烏圖哩則各以巴圖魯侍衛三人率領馳行，蟬聯環匝，自遠而近。蓋圍制有二，馳入山林，圍而不合曰行圍，國語曰阿達密。合圍者，則於五鼓前，管圍大臣率從獵各士旅往視山川大小遠近，紆道出場外，或三五十里，或七八十里，齊至看城，是為合圍，國語曰烏圖哩阿察密。看城者，即黃幔城也。圍既合，烏圖哩處虞卒脫帽以鞭擎之，高聲傳呼「瑪爾噶」，蒙語謂帽也。聲傳遞至中軍，凡三次，中軍知圍合，乃擁纛徐行。

日出前，帝自行營乘騎先至看城少憩，俟藍纛至，駕出，御櫜鞬，入中軍周覽圍內形勢。凡疾徐進止，口敕指麾。獸突圍，發矢殪之。御前大臣、侍衛皆射其逸圍外者，從官追射。或遇猛獸，虎槍官兵從之。或值場內獸過多，則開一面使逸，仍禁圍外諸人逐射。獲獸已，比其類以獻。駕還行宮，謂之散圍。頒所獲於扈從者，大獮禮成，宴賚有差。

哨鹿者，凡鹿始鳴，恆在白露後，效其聲呼之，可引至。厥制與常日不同。侍衛等分隊為三，約出營十餘里，俟旨停第三隊。又四五里，停第二隊。又二三里，將至哨鹿所，則停第一隊。時扈從諸臣止十餘騎而已。帝命槍獲鹿，群引領俟旨，而三隊以次至御前，高宗蒐獵木蘭時，親御名駿，命侍衛等導入深山中。望見鹿群，命一侍衛舉假鹿頭作呦呦聲，引牝鹿至，亟發矢殪之，取其血以飲。不唯益壯，亦以習勞也。嘉慶時秋獮仿此。

日食救護順治元年，定制，遇日食，京朝文武百官俱赴禮部救護。康熙十四年，改由欽天監推算時刻分秒，禮部會同驗準，行知各省官司。

其儀，凡遇日食，八旗滿、蒙、漢軍都統、副都統率屬在所部警備，行救護禮。順天府則飭役赴部潔凈堂署，內外設香案，露臺上爐檠具，後布百官拜席。鑾儀衛官陳金鼓儀門兩旁，樂部署史奉鼓俟臺下，俱鄉日。欽天監官報日初虧，鳴贊贊「齊班」。百官素服，分五列，每班以禮部長官一人領之。贊「進」，贊「跪，叩，興」。樂作，俱三跪九叩，興。班首詣案前三上香，復位。贊「跪」，則皆跪。贊「伐鼓」，署史奉鼓進，跪左旁，班首擊鼓三聲，金鼓齊鳴，更番上香，祗跪候復圓。鼓止，百官易吉服，行禮如初。畢，俱退。是日禮部祠祭司官、欽天監博士各二人，赴觀象臺測驗。鄉日設香案，初虧復圓，行禮如儀。

若月食，則在中軍都督府救護，尋改太常寺，如救日儀。直省遇日、月食，各按欽天監推定時刻分秒，隨地救護。省會行之督、撫署，府、、州、縣行之各公署，並以教職糾儀，學弟子員贊引，陰陽官報時。至領班行禮，則以督撫及正官一人主之。上香、伐鼓、祗跪，與京師救護同。


\end{pinyinscope}