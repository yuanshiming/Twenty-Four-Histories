\article{列傳八十九}

\begin{pinyinscope}
徐本汪由敦子承霈來保劉綸子躍云劉統勛子墉孫鐶之

徐本，字立人，浙江錢塘人，尚書潮子。本，康熙五十七年進士，改庶吉士，授編修。雍正五年，提督貴州學政，授贊善，遷侍讀。七年，擢貴州按察使。八年，調江蘇，遷湖北布政使。十年，擢安慶巡撫。奏定比緝盜賊章程，竊案責府州，盜案責臬司。案多而未獲，巡撫親提。比立限，定勸懲。上嘉之。十一年，疏言：「雲、貴、廣西改流土司安置內地，例十人給官房五楹，地五十畝。安慶置二十一人，地遠在來安。請變價別購，俾耕以食。」又疏言：「州縣徵糧，例由府道封櫃，請改州縣自封。完糧十截串票改仍用三連由票，零戶銀以下以十錢當一分。」又疏言：「壽州濱淮，盜聚族而居，假捕魚為業，每出劫掠，已次第捕治，令漁船編甲。孫、平、焦、鄧諸姓設族正，有盜不時舉發。」皆下部議行。

召授左都御史。十二年，遷工部尚書、協辦大學士。浙江衢州民王益善邪教惑眾，命本會總督程元章按治，請改設衢州總兵、金衢嚴巡道以下官，並更定營制，下部議行。十三年五月，命同寶親王，果親王，大學士鄂爾泰、張廷玉等辦理苗疆事務。高宗即位，命在辦理軍機處行走，調刑部尚書。尋命協辦總理事務。

乾隆元年，授東閣大學士兼禮部尚書，充世宗實錄總裁。二年，直南書房。以協辦總理事務，予拖沙喇哈番世職。三年，授辦理軍機大臣。四年，加太子太保。七年，兼管戶部尚書。九年六月，以病乞休，加太子太傅致仕。遣御前侍衛永興齎賜御用衣冠、內府文綺貂皮，上親臨其第慰問賜詩。命其子侍講學士以烜送歸里，在籍食俸。明年，上念本歸將一載，復賜詩。十二年，本卒，加少傅，發白金千治喪。浙江巡撫顧琮往祭，謚文穆。上南巡，所經郡縣遣祭舊臣，禮部奏請未及本，上特命遣祭。祀京師賢良祠。

以烜，進士，官至禮部侍郎。

汪由敦，字師茗，浙江錢塘人，原籍安徽休寧。雍正二年進士，選庶吉士。遭父喪，以篡修明史，命在館守制。喪終，三遷內閣學士，直上書房。乾隆二年，廷臣妄傳除目，為言官執奏，語連由敦，未得旨，由敦具疏辨。上詰由敦何以先知，足見有為之耳目者，其人必不謹。左授侍讀學士。累遷工部尚書，調刑部，兼署左都御史。十一年，命在軍機處行走。十四年，金川平，加太子少師。是歲命協辦大學士。由敦出大學士張廷玉門，其直軍機處，廷玉薦也。時軍機處諸大臣，鄂爾泰已卒，廷玉為班首，而訥親被上眷，日入承旨，出令由敦屬草，慮不當上意，輒令易稿，至三四不已，傅恆為不平。及訥親誅，傅恆自金川還朝，引諸大臣共承旨以為常。廷玉致仕將歸，以世宗遺詔許配享太廟，乞上一言為券，謝恩未親至。傳旨詰責，傅恆與由敦承旨，由敦免冠叩首，言廷玉蒙恩體恤，乞終始矜全，若明旨詰責，則廷玉罪無可逭。次日，廷玉早入朝，上責由敦漏言，徇師生私恩，不顧公議。解協辦大學士，並罷尚書，仍在尚書任贖罪。十五年，命復任。

上閱永定河工，令由敦同大學士傅恆、總督方觀承會勘南岸建壩，請於張仙務、雙營葺舊壩二，馬家鋪及冰窖以東增新壩亦二，如所議。四川學政硃荃以匿喪黷賄得罪，由敦所薦舉，吏議奪職。上以由敦謹慎，長於學問，命降授兵部侍郎。俄，永定河堤決，復命赴固安監塞口。有請別開新河者，由敦主仍濬舊河，亦如所議。十六年，調戶部侍郎。命同大學士高斌勘天津等處河工，請濬永定河下流，疏王慶坨引河，增鳳河堤壩，培東岸堤障東澱。十七年，授工部尚書。十九年，加太子太傅，兼刑部尚書。二十年，準噶爾平，軍機大臣得議敘。二十一年，調工部尚書。二十二年，授吏部尚書。二十三年，卒，上親臨賜奠，贈太子太師，謚文端。

由敦篤內行，記誦尤淹博，文章典重有體。內直幾三十年，以恭謹受上知。乾隆間，大臣初入直軍機處，上以日所制詩用丹筆作草，或口授令移錄，謂之「詩片」。久無誤，乃使撰擬諭旨。由敦能彊識，當上意。上出謁陵及巡幸必從，入承旨，耳受心識，出即傳寫，不遺一字。其卒也，諭稱其「老誠端恪，敏慎安詳，學問淵深，文辭雅正」，並賦詩悼之。又以由敦善書，命館臣排次上石，曰時晴齋法帖。上賦懷舊詩，列五詞臣中，稱其書比張照雲。

子承沆、承霈、承澍。

承霈，字春農。由敦既卒，喪終，承霈以賜祭葬入謝。傅恆為言承霈書類由敦，授兵部主事，充軍機處章京。累遷郎中，除福建邵武知府。時母年八十，請軍機大臣為陳情，留京供職，復補戶部郎中。三十六年，師討小金川，上命戶部侍郎桂林出督餉，以承霈從。三十七年，阿爾泰、宋元俊劾桂林以金與土酋贖所掠軍士，辭連承霈，命逮治。俄，事白，仍以郎中充軍機處章京。累遷工部右侍郎。甘肅冒賑事發，部議凡在甘肅納捐監生，應禁革毋許應試，及自別途出身。承霈奏人數甚多，乞開自新之路，令納金如例，許考試及自別途出身，得旨俞允。四十年，上校射，承霈連發中的，賞花翎。調戶部右侍郎。五十四年，坐監臨順天鄉試失察，左遷通政使。累遷復至侍郎。嘉慶五年，授左都御史，遷兵部尚書，兼領順天府尹。六年，永定河水溢，上命治賑，得旨獎敘。七年，上將幸木蘭，承霈請罷停圍，不許。尋改左都御史，署兵部尚書。北城盜發，上責承霈不稱職，以二品冠服致仕。十年，卒，詔視尚書例議恤。

來保，字學圃，喜塔臘氏，滿洲正白旗人。初隸內務府。康熙中，自庫使授侍衛，再奪職。五十七年，復授三等侍衛。雍正初，擢內務府總管。坐內務府披甲裁額，眾閧廉親王允禩第，來保等奏不實，復奪職。起景陵掌關防郎中，再遷復為內務府總管，署工部尚書。疏言：「滿洲騎射較優，沿邊古北口諸處提鎮以下，請兼用滿洲，資控制。」從之。乾隆元年十二月，大學士管浙江總督嵇曾筠、江蘇巡撫邵基疏請停辦戊午銅運，下部議。來保奏：「積欠數盈六百萬，應停辦一年，以清舊款。但己未以後，仍招商採買，行之數年，積欠復多，又當停辦。請敕部並下各直省督撫曉諭，聽商具貲本出洋採買，不必先給價值，隨到即收，不拘多寡，但不得克扣抑勒，重滋商累。」總理王大臣議覆允行。

二年六月，上以運河水淺，糧船至臨清以北，尤多阻滯，由於衛河上游各渠口居民私洩過多。敕直隸、河南督撫等照前河臣靳輔題準定例，稽查嚴禁。來保奏言：「水淺運阻，查禁不得不嚴。但衛水發源河南，至臨清五百餘里。沿河居民不知幾千萬家，待溉之地不知幾千百頃。今秋成在望，已非灌溉之期，所慮者有司奉行過當。後雖運河未至淺阻，而一入五月，渠口盡行堵塞，坐使有用之利置之無用，恐不無廢時失業者，不稱仁育萬民之意。當使漕運不致淺阻，民田亦得灌溉，或暫禁於淺阻之年，而不禁於深通之歲。應令督撫、河道諸臣悉心調劑，以期兩便。」疏入，上命侍郎趙殿最、侍衛安寧會同督撫查勘，請於漕船將抵臨清，視運河水盈縮，定渠閘啟閉。十二月，授工部尚書，兼議政大臣。四年，病，請解任，上不許。十二月，授內大臣，賜紫禁城內騎馬。五年，調刑部尚書。

上以來保奉職勤，命改隸正白旗滿洲，所立佐領準世襲。六月，御史沈世楓奏來保誠愨有餘，習練不足，不勝刑部繁要之任。諭曰：「來保人實可信，然世楓所言，頗中其病。儻因此自知省惕，則心志虛公，而才識亦將日進。此聞過而喜，所以稱賢也。」九年，命如奉天按將軍額洛圖侵餉納賄狀，論如律。十年，調禮部尚書，加太子太保，授領侍衛內大臣。尋授吏部尚書，協辦大學士。十二月，授武英殿大學士。十三年九月，命為軍機大臣。十四年，金川凱旋，進太子太傅，兼管兵部、刑部事。十五年三月，來保年七十，上制詩賚之。十六年，兼管吏部事。二十五年，來保年八十，復賜禦制詩。二十六年，兼管禮部事。二十九年，卒，年八十四，贈太保，祀賢良祠，謚文端。四十四年，禦制懷舊詩，列五閣臣中。

來保能知人。舒赫德官烏里雅蘇臺將軍，疏請徙阿睦爾撒納眷屬於邊。上以其傷遠人心，震怒，遣使封刀斬之。來保爭甚力，以為才可大用。上亦悔，第曰：「已降旨！」來保曰：「即上有恩命，臣子成麟善騎，遣追前使還。」上允之。歸召成麟，使齎詔追前使還。成麟日夜馳三百餘里，先前使三日到，舒赫德賴以免。來保善相馬，上嘗為相馬歌賜之。

劉綸，字蜰涵，江蘇武進人。少俊穎，六歲，能綴文，長工為古文辭。乾隆元年，以廩生舉博學鴻詞，試第一，授編修。預修世宗實錄，遷侍講，進太常寺少卿。四遷，擢內閣學士。十二年，扈蹕木蘭，奏秋郊大獵、哨鹿二賦，稱旨。十四年，直南書房，授禮部侍郎，調工部。十五年，命軍機處行走。十六年，土默特貝子哈木噶巴雅斯朗圖不按原議年限驅種地流民，命綸偕侍讀學士麒麟保往勘。六月，疏言：「出口民價典旗地，應遵原議三年、五年限外撤還原主。其領地耕種為佃戶，受雇力作為傭工，皆浮寄謀生，初無占地意，應許力耕餬口。至領地墾荒，積累辛勤，始得成熟，不同價典，年滿先還原主。所需自種地有贏，仍給種以償前勞。木頭城、三座塔居人稠密，許照常居住。設三座塔巡檢一，資彈壓。」詔從其議。父憂歸。服闋，十八年，除戶部侍郎。

十九年，兼順天府尹。故事，順天府公牘，治中、通判不署名。綸請以錢穀屬治中，獄訟屬通判，先署牘呈尹可否之。大軍西征準噶爾，師行，役車供偫，壹切辦治無誤。二十年，準噶爾平，予獎敘。浙江按察使富勒渾劾巡撫鄂樂舜授意布政使同德勒派商銀，命綸如浙江偕兩江總督尹繼善等會訊。二十一年，覆奏鄂樂舜受銀屬實，擬絞候；同德未知情；富勒渾誣劾，擬杖流。上以富勒渾參款已實，不應議罪，責綸等失當。部議奪官，有旨從寬留任，罷直軍機處。二十二年，命仍入直。二十四年六月，奏薊州、寶坻等縣蝻子萌動，州縣官事繁，督捕未能周遍，飭千總、外委同佐雜分捕，參將偕監司巡察勤惰，報可。進左都御史。二十五年，偕侍郎伊祿順赴西安勘將軍嵩阿禮剋兵糧、勒餽送等款，得實，論如律。二十六年，進兵部尚書。二十八年，調戶部，協辦大學士，加太子太保。三十年，母憂歸。甫除喪，詔起吏部尚書，仍協辦大學士。三十六年，授文淵閣大學士，兼工部尚書。三十八年，卒，命皇子臨其喪，贈太子太傅，祀賢良祠，謚文定。

綸性至孝，親喪三年不御酒肉。直軍機處十年，與大學士劉統勛同輔政，有「南劉東劉」之稱。器度端凝，不見有喜慍色。出入殿門，進止有恆處。自工部侍郎歸，買宅數楹。後服官二十年，未嘗益一椽半甓。衣履垢敝不改作，朝必盛服，曰：「不敢褻朝章也！」侍郎王昶充軍機處章京，嘗嚴冬有急奏具草，夜半詣綸，綸起燃燭，操筆點定。寒甚，呼家人具酒脯，而廚傳已空，僅得白棗十數枚侑酒。其清儉類此。校士尤矜慎，嘗曰：「衡文始難在取，繼難在去。文佳劣相近，一去取間於我甚易，獨不為士子計乎？」較量分寸，輒至夜分不伴奏倦。文法六朝，根柢漢、魏；於詩喜明高啟，謂能入唐人門閾。

子躍雲，字服先。乾隆三十一年進士及第，授編修。累遷禮部侍郎。六十年，充會試副考官，以校閱失當下吏議，左遷奉天府府丞，罷歸。嘉慶四年，召為大理寺少卿，遷工部侍郎。上御門，躍雲誤班未至，左遷內閣學士。復授兵部侍郎。休致，卒。殿試例糊名，躍雲對策，高宗親置上第，喜曰：「此劉綸子，不意朕竟得之！」及視學江西，有清名。高宗意鄉用，以忤和珅，主會試，坐浮言，黜。仁宗召起，老矣，終不竟其用。子逢祿，見儒林傳。

劉統勛，字延清，山東諸城人。父棨，官四川布政使。統勛，雍正二年進士，選庶吉士，授編修。先後直南書房、上書房，四遷至詹事。乾隆元年，擢內閣學士。命從大學士嵇曾筠赴浙江學習海塘工程。二年，授刑部侍郎，留浙江。三年，還朝。四年，母憂歸。六年，授刑部侍郎。服闋，詣京師。

擢左都御史。疏言：「大學士張廷玉歷事三朝，遭逢極盛，然晚節當慎，責備恆多。竊聞輿論，動云『張、姚二姓占半部縉紳』，張氏登仕版者，有張廷璐等十九人，姚氏與張氏世婚，仕宦者姚孔鋹等十人。二姓本桐城巨族，其得官或自科目薦舉，或起襲廕議敘，日增月益。今未能遽議裁汰，惟稍抑其遷除之路，使之戒滿引嫌，即所以保全而造就之也。請自今三年內，非特旨擢用，概停升轉。」又言：「尚書公訥親年未強仕，綜理吏、戶兩部。典宿衛，贊中樞，兼以出納王言，時蒙召對。屬官奔走恐後，同僚亦爭避其鋒。部中議覆事件，或展轉駁詰，或過目不留，出一言而勢在必行，定一而限逾積日，殆非懷謙集益之道。請加訓示，俾知省改。其所司事，或量行裁減，免曠廢之虞。」兩疏入，上諭曰：「朕思張廷玉、訥親若果擅作威福，劉統勛必不敢為此奏。今既有此奏，則二臣並無聲勢能箝制僚寀可知，此國家之祥也。大臣任大責重，原不能免人指摘。聞過則喜，古人所尚。若有幾微芥蒂於胸臆間，則非大臣之度矣。大學士張廷玉親族甚眾，因而登仕籍者亦多。今一經察議，人知謹飭，轉於廷玉有益。訥親為尚書，固不當模棱推諉，但治事或有未協，朕時加教誨，誡令毋自滿足。今見此奏，益當自勉。至職掌太多，如有可減，侯朕裁定。」尋命以統勛疏宣示廷臣。

命勘海塘。十一年，署漕運總督。還京。十三年，命同大學士高斌按山東賑務，並勘河道。時運河盛漲，統勛請濬聊城引河，分運河水注海。德州哨馬營、東平戴村二壩，皆改令低，沂州江楓口二壩，俟秋後培高，俾水有所洩。遷工部尚書，兼翰林院掌院學士，改刑部尚書。十七年，命軍機處行走。十八年，以江南邵伯湖減水二閘及高郵車邏壩決，命偕署尚書策楞往按。合疏言河員虧帑誤工，詔奪河督高斌、協辦河務巡撫張師載職，窮治侵帑諸吏。九月，銅山小店汛河決，統勛疏論同知李焞、守備張賓呈報稽誤。上以焞、賓平日侵帑，聞且窮治，自知罪重，河漲任其沖決，立命誅之，並縶斌、師載令視行刑。統勛駐銅山督塞河，十二月，工成。統勛偕策楞疏陳稽察工料諸事，詔如所議行。大學士陳世倌疏言黃河入海，套櫃增多，致壅塞，命統勛往勘。統勛疏言：「海口舊在雲梯關，今海退河淤，增長百餘里，櫃套均在七曲港上，河流無所阻遏。」上又命清察江南河工未結諸案，統勛疏言未結款一百一十一萬有奇，請定限核報。又以河道總督顧琮請於祥符、滎澤諸縣建壩，並濬引河，命統勛往勘。統勛議擇地培堤壩，引河上無來源，中經沙地，易淤墊，當罷，上從之。

十九年，加太子太傅。五月，命協辦陜甘總督，賜孔雀翎。時方用兵準噶爾，統勛請自神木至巴里坤設站一百二十五，並裁度易馬、運糧諸事，命如所議速行。二十年，廷議駐兵巴里坤、哈密，命察勘。統勛至巴里坤，阿睦爾撒納叛，攻伊犁，伊犁將軍班第死事，未得報。定西將軍永常自木壘引師退，統勛疏請還守哈密。上責其附和永常，置班第於不問，命並永常奪職，逮治。其子墉亦奪職，與在京諸子皆下刑部獄，籍其家。旋上怒解，諭：「統勛所司者糧餉馬駝，軍行進止，將軍責也。設令模棱之人緘默不言，轉可不至獲罪。是其言雖謬，心尚可原。永常尚不知死綏，何怪於統勛？統勛在漢大臣中尚奮往任事，從寬免罪，發往軍營交班第等令治軍需贖罪。」釋其諸子。

二十一年六月，授刑部尚書。尋命勘銅山縣孫家集漫工，解總河富勒赫任，即命統勛暫攝。是冬，工竟。二十二年，命赴徐州督修近城石壩，加太子太保。二十三年，調吏部尚書。二十四年，命協辦大學士。二十六年，拜東閣大學士，兼管禮部、兵部。八月，偕協辦大學士兆惠查勘河南楊橋漫工。十二月，工竟。二十七年，上南巡，復命偕兆惠勘高、寶河湖入江路，疏請開引河，擇地築閘壩。上諭謂：「所議甚合朕意。」又以直隸景州被水，命勘德州運河，疏請移吏董理四女寺、哨馬營兩引河，毋使淤閼。二十八年，充上書房總師傅，兼管刑部，教習庶吉士。三十三年，命往江南酌定清口疏濬事宜。三十四年，復勘疏運河。

三十八年十一月，卒。是日夜漏盡，入朝，至東華門外，輿微側，啟帷則已瞑。上聞，遣尚書福隆安齎藥馳視，已無及。贈太傅，祀賢良祠，謚文正。上臨其喪，見其儉素，為之慟。回蹕至乾清門，流涕謂諸臣曰：「朕失一股肱！」既而曰：「如統勛乃不愧真宰相。」

統勛歲出按事，如廣東按糧驛道明福違禁折收，如雲南按總督恆文、巡撫郭一裕假上貢抑屬吏賤值巿金，如山西按布政使蔣洲抑屬吏補虧帑，如陜西按西安將軍都賚侵餉，如歸化城按將軍保德等侵帑，如蘇州按布政使蘇崇阿誤論書吏侵帑，如江西按巡撫阿思哈受賕，皆論如律。其視楊橋漫工也，河吏以芻茭不給為辭，月餘事未集。統勛微行，見大小車載芻茭凡數百輛，皆弛裝困臥。有泣者，問之，則主者索賄未遂，置而不收也。即令縛主者至，數其罪，將斬之。巡撫以下為固請，乃杖而荷校以徇，薪芻一夕收立盡。逾月工遂竟。方金川用兵，統勛屢議撤兵，及木果木軍覆，上方駐熱河，統勛留京治事，天暑甚，以兼上書房總師傅，檢視諸皇子日課。廷寄急召，比入對，上曰：「昨軍報至，木果木軍覆，溫福死綏。朕煩懣無計，用兵乎，抑撤兵乎？」統勛對曰：「日前兵可撤，今則斷不可撤。」復問誰可任者，統勛頓首曰：「臣料阿桂必能了此事。」上曰：「朕正欲專任阿桂，特召卿決之。卿意與合，事必濟矣。」即日令還京師。戶部疏論諸行省州縣倉庫多空缺，上欲盡罷州縣吏不職者，而以筆帖式等官代之。召統勛諭意，且曰：「朕思之三日矣，汝意云何？」統勛默不言。上詰責，統勛徐曰：「聖聰思至三日，臣昏耄，誠不敢遽對，容退而熟審之。」翌日入對，頓首言曰：「州縣治百姓者也，當使身為百姓者為之。」語未竟，上曰：「然。」事遂寢。上為懷舊詩，列五閣臣中，稱其「神敏剛勁，終身不失其正」云。子二：墉、堪。

墉，字崇如，乾隆十六年進士，自編修再遷侍講。二十年，統勛得罪，並奪墉官下獄，事解，賞編修，督安徽學政。疏請州縣約束貢監，責令察優劣。督江蘇學政，疏言府縣吏自瞻顧，畏刁民，畏生監，兼畏吏胥，闒冘怠玩。上嘉其知政體，飭兩江總督尹繼善等淬厲除舊習。授山西太原知府，擢冀寧道。以官知府時失察僚屬侵帑，發軍臺效力。逾年釋還，命在修書處行走。旋推統勛恩，命仍以知府用，授江蘇江寧知府，有清名。再遷陜西按察使。丁父憂，服闋，授內閣學士，直南書房。遷戶部、吏部侍郎。授湖南巡撫，遷左都御史，仍直南書房。命偕尚書和珅如山東按巡撫國泰貪縱狀，得實，授工部尚書，充上書房總師傅。署直隸總督，授協辦大學士。五十四年，以諸皇子師傅久不入書房，降為侍郎銜。尋授內閣學士，三遷吏部尚書。嘉慶二年，授體仁閣大學士。命偕尚書慶桂如山東讞獄，並按行河決，疏請寬濬下游。四年，加太子少保。疏陳漕政，僉丁不慎，途中盜米，致有鑿舟自沉，或鬻及檣舵，舟存而不可用，請飭各行省僉丁宜求殷實，皆如所議行。九年，卒，年八十五，贈太子太保，祀賢良祠，謚文清。墉工書，有名於時。

鐶之，統勛次子堪之子也。乾隆四十四年進士。自檢討累遷至戶部尚書，兼領順天府府尹。嘉慶二十二年，上自熱河還京師，鐶之入見。上以順天府奏事稀、捕教匪不時得詰，鐶之不能對，但言方旱災不敢急捕賊。上又問賑災當設粥廠幾所、需米若干，鐶之又不能對。上降旨責其玩愒，命以侍郎候補。復累遷吏部尚書，加太子少保。道光元年，卒，謚文恭。

論曰：明內閣主旨擬，承旨撰敕，其在唐、宋，特知制誥之職。以王命所出入，密勿獻替，遂號為宰相。軍機處制與相類。世謂大學士非兼軍機處，不得為真宰相。勝此任者，非以其慎密，則以其通敏。慎密則不洩，通敏則不滯，不滯不洩，樞機之責盡矣。本，世宗舊臣，由敦、來保、綸、統勛次第入直。由敦左遷而未罷直，統勛罷而復入，尤以決疑定計見契於高宗，許為有古大臣風，亮哉！


\end{pinyinscope}