\article{列傳二十三}

\begin{pinyinscope}
陳泰阿爾津李國翰子海爾圖桑額卓布泰弟巴哈

卓羅四世孫永慶愛星阿子富善遜塔子馬錫泰從弟都爾德

陳泰，滿洲鑲黃旗人，額亦都孫，徹爾格子也。初授巴牙喇甲喇章京。從伐明，攻錦州，明兵自寧遠來援。陳泰先眾直入敵陣，斬執纛者，得纛以歸。天聰三年，從太宗伐明，薄明都，屯德勝門外，攻袁崇煥壘，遇伏，奮擊，多所俘馘。五年，從圍大凌河城，明監軍道張春赴援，陳泰設伏，擒其邏卒，復以步軍戰，殲敵。

崇德元年，從伐朝鮮，與梅勒額真薩穆什喀夜襲破黃州守將營。三年，伐明，敗明兵於豐潤，攻太監馮永盛、總兵侯世祿營，拔之；又以巴牙喇兵三十敗明騎卒百餘。五年，從圍錦州，攻杏山，敗敵兵，獲牲畜。六年，復圍錦州，敗松山兵。我兵出樵採，為敵困，陳泰率兵六援之出，敵襲我後隊，迭戰破敵，遂克其郛。予世職，自牛錄章京進三等甲喇章京。七年，復圍錦州，掘塹困松山。明兵夜犯正黃旗蒙古營，赴援，擊之走。八年，從伐明，敗總兵馬科於渾河，築浮橋濟師。明總督範志完拒戰，擊敗之。下山東，陳泰以偏師克東阿、汶上、寧陽三縣，進世職二等。

順治元年，從入關，擊破李自成，進世職一等。四年，授禮部侍郎。從平南大將軍孔有德征湖廣，戰荊州，擊破流賊一隻虎。時明魯王遣其將鄭彩、阮進等寇福建，先後陷府三、州一、縣二十七。上授陳泰靖南將軍，與梅勒額真棟阿賚率師討之，擊破魯王將曹大鎬、張耀星，克同安、平和二縣。五年三月，復克興化。彩遁入海，復克長樂、連江，獲所置總督顧世臣等十一人，斬之。魯王所陷諸府州縣以次盡復，福建平。師還，授巴牙喇纛章京，進二等阿思哈尼哈番。遇恩詔，累進三等精奇尼哈番兼拜他喇布勒哈番。遷刑部尚書。八年，移吏部尚書，授國史院大學士。以加上皇太后尊號恩詔誤增赦款罷任，並以吏部覃恩升襲過濫，降世職一等阿達哈哈番。九年，起禮部尚書，充會試主考官，授鑲黃旗滿洲固山額真，特命進世職二等精奇尼哈番。

十年，上以湖廣未定，大學士洪承疇再出經略，至軍，疏言：「孫可望等戰湖南，郝搖旗、一隻虎等擾湖北。湖南駐重兵，各郡窵遠，不免首尾難顧。」上授陳泰寧南靖寇大將軍，與固山額真藍拜、濟席哈，巴牙喇纛章京蘇克薩哈等統兵鎮湖南。臨行，上諭之曰：「師行有一定紀律，大小將佐，為國盡力，豈致挫釁？上毋藐視主帥，下當撫勵士卒，能愛眾而得其心，遇敵未有不爭先效命者也。」十一年，復授吏部尚書。十二年，孫可望遣其將劉文秀、盧明臣、馮雙禮等以舟師六萬分犯岳州、武昌。文秀引精兵攻常德，陳泰遣蘇克薩哈設伏以待。甲喇額真呼尼牙羅和當前鋒，挫敵；甲喇額真蘇拜、希福等以舟師迎擊；大軍繼進，三合三勝。敵復列艦拒戰，伏起，縱火焚其舟，敵大敗，別遣兵擊敵德山下。師進次龍陽，敵集二千人來犯，我兵奮擊，潰奔，明臣赴水死。雙禮被創，與文秀並遁。降所置裨將四十餘、兵三千餘。論功，進一等精奇尼哈番兼拖沙喇哈番。未幾，卒於軍。

師還，明年正月，世祖宴諸將，追悼陳泰，揮淚酌酒，諭學士麻勒吉、侍衛覺羅塔大曰：「大將軍班師還，朕將親酌酒以慰勞之。不幸中道棄捐，不復相見。爾等以此觴奠大將軍靈次，抒朕追悼。」諸將及侍從皆感涕。賜祭葬，謚忠襄。乾隆初，定封一等子。

阿爾津，伊爾根覺羅氏。父齊瑪塔，與從子阿山歸太祖，官侍衛。旗制定，與阿山同隸正藍旗。阿山自有傳。

阿爾津積戰功，授甲喇額真，世職二等參將。天聰四年，從固山額真納穆泰等守灤州。納穆泰等引還，論罪，上以阿爾津力戰殺敵，特貰之。九年，伐察哈爾，阿爾津從貝勒岳託駐歸化城。博碩克圖汗子陰結喀爾喀等部貳於明，阿爾津獲其使者，進世職一等甲喇章京。

崇德元年，上自將伐朝鮮，朝鮮國王李倧走南漢山城，阿爾津簡精騎追躡，破其援兵。二年，略鐵山，獲明邏卒。授議政大臣，領巴牙喇纛章京。三年，從豫親王多鐸伐明，過中後所，明將祖大壽發兵追襲，阿爾津為殿，戰不力，所部多戰死者，又棄其骨不收，坐削世職，籍家產之半，仍領巴牙喇纛章京如故。五年，從圍錦州，以離城遠駐，坐罰鍰。六年，攻松山，擊明總督洪承疇軍，克臺一、壘三，殲守臺敵兵，出我師被圍者。上嘉其善戰，復授三等甲喇章京。七年，從伐明，攻寧遠。八年，與巴牙喇纛章京哈寧阿等伐虎爾哈部，下七屯，俘獲無算。

順治元年，從入關，擊李自成，追及於安肅，大破之，進二等甲喇章京，兼半個前程。尋從豫親王多鐸西破潼關，還定江南，進三等梅勒章京。三年，與巴牙喇纛章京鰲拜等徇漢中，擊叛將賀珍，破流賊張獻忠，進攻敘州，所向克捷。五年，進一等阿思哈尼哈番。尋率師定宣化叛兵。八年，與固山額真額克青等發武英親王阿濟格罪狀，語詳阿濟格傳。敘功，遇恩詔，進一等精奇尼哈番兼拖沙喇哈番。九年，授西安將軍，鎮漢中。尋改授定南將軍，移師徇湖廣。十一年，自巴牙喇纛章京遷固山額真。

十二年八月，授寧南靖寇大將軍，與固山額真卓羅等率師駐荊州。時土寇姚黃等據歸州，出沒宜昌、襄陽間，阿爾津督兵搜捕，安集兵民，枝江、松滋諸縣悉定。十三年，與卓羅等率師渡江，十月，克辰州。寶慶、永順諸土司率官吏，具版籍，詣軍前降。時雲南、貴州尚為明守，阿爾津議移常德鎮兵守辰州，別移兵屯常德為應援，自辰州下沅、靖，進取滇、黔。經略大學士洪承疇與異議，事聞，上召阿爾津還京師，以宗室羅託代之。

十五年正月，授信郡王多尼為安遠靖寇大將軍，征雲南，命阿爾津率本旗兵以從。五月，卒於軍，贈太子太保，謚端果。乾隆初，定封三等子。

李國翰，漢軍鑲藍旗人，其先居清河。父繼學，初為商，從明經略楊鎬軍，嘗通使於我。天命六年，克遼陽，繼學來歸，授都司。以副將劉興祚婪賄，劾罷之。屢獲明諜，捕逃人，授世職三等副將。請老，國翰襲世職。事太宗，授侍衛，賜號「墨爾根」。

天聰三年，從伐明，薄明都。還攻永平，戰先眾。五年，圍大凌河，城兵突出，國翰督兵擊之退；明兵自錦州赴援，又擊之，敗走。九年，以善拊循所領人戶，進世職二等梅勒章京。崇德三年，授刑部理事官。從伐明，入邊，明兵千餘據山列陣，國翰督兵奮擊，敗之，獲馬四十；進克墻子嶺，轉戰至山東，克濟南。師還，攻慶都、獲鹿，發砲毀其垣。四年，授鑲藍旗漢軍梅勒額真。五年，從攻錦州，克呂洪山臺。七年，攻下塔山、杏山，擢鑲藍旗漢軍固山額真。八年，從克前屯衛、中後所。世職累進三等昂邦章京。

順治元年，從入關，國翰與固山額真劉之源、祖澤潤等率兵剿饒陽土寇康文斗、郭壯畿等，師進征山西。時李自成走陜西，其黨猶分據太原、平陽諸府，國翰與固山額真葉臣謀曰：「自成新敗，賊無固志，當以大兵直搗太原。太原既下，分道略定諸郡縣，餘賊非降即就馘耳。」乃合兵進拔太原，分道略定諸郡縣。師還，賚白金五百。尋又從大將軍英親王阿濟格征陜西，自成走湖廣，師從之，戰應山，進攻武昌，與固山額真金礪等奪舟數百。

二年，命偕固山額真巴顏率兵下四川，次西安，叛將賀珍自漢中來犯，國翰與駐防西安內大臣和洛輝分兵夾擊，大破之，進世職二等。三年，大將軍肅親王豪格師至，令國翰與巴顏逐捕延安餘寇，寇保張果老崖，掘壕困之，乘夜攻克其寨，殲其渠，獲馬二百餘。遂從肅親王下四川，殲張獻忠，復率兵渡涪江，擊破獻忠將袁韜，進世職一等。

五年四月，授定西將軍，同平西王吳三桂鎮漢中。六年，明宗室硃森滏與其將趙榮貴以萬餘人犯階州，國翰督兵赴援，戰必先眾陷陣。諸將請曰：「將軍任討賊之重，柰何輕身犯鋒鏑？脫有不戒，憂及全軍。」國翰曰：「吾固知此。然賊鋒頗銳，戰不利，勢將蔓延。吾故以力戰挫其鋒。明之失機，率由主兵者怯戰耗時，賊以坐大。覆轍可復蹈耶？」遂戰，陣斬森滏、榮貴；復擊破其將王永強，斬級數千，獲駝馬數百，復宜君、同官、蒲城、宜川、安塞、清澗等縣。上深嘉其勇略，諭以「自後但發縱指示，不必身先士卒」。叛將姜瓖據大同，其將劉登樓、張鳳翼、任一貴、謝汝德、萬鍊等分據附近諸郡縣，國翰遣兵會剿，殲賊甚眾，撫定河東；進克府谷，擒斬所置經略高有才以下三百餘人，降其將郝自德等：進一等伯。

九年，與三桂督兵復成都、嘉定，遣將徇重慶、敘州，皆下。明將王復臣等糾惈儸萬餘人犯保寧，列象陣攻城，國翰自綿州赴援，督兵橫擊敵，陣斬復臣，殲其眾。捷聞，進三等侯，賞紫貂冠服、■H6金甲胄、櫜鞬、鞍馬。十年，以四川平，命與三桂還鎮漢中。十四年，明將譚文等與自成餘黨劉二虎等為寇，陷重慶，使所置都督杜子香守之。十五年，國翰與三桂進討之，自西充下合州，子香迎戰，敗遁，復重慶，道桐梓，趨遵義。明將李定國遣其將劉正國等據險拒戰，擊之潰，自水西走雲南，取遵義及所屬州縣；復進克開州，並招降水西土司。時大將軍羅託、經略洪承疇已取貴陽，國翰還駐遵義，策會師取雲南。七月，卒於軍。喪至京，命內大臣致奠，贈太子太保，謚敏壯，侯爵襲三次，循例改襲三等伯。乾隆中，加封號懋烈。

海爾圖，國翰長子。初從國翰軍擊賀珍，破袁韜，皆在行，授兵部理事官、牛錄額真。擢鑲藍旗漢軍梅勒額真，授戶部侍郎，坐事罷。遷本旗固山額真。康熙初，襲三等侯爵。定西將軍貝勒董鄂討叛將王輔臣，命海爾圖運砲赴軍前，並參贊軍務。尋以運砲遲誤，解參贊，留駐鳳翔。從征雲、貴，二十年，卒於軍。

桑額，國翰第三子。康熙初，自參領擢寧夏總兵。遷雲南提督，未上官，吳三桂反，留駐荊州。改湖廣提督，移守武昌。從攻岳州，師進城陵磯，發砲沈敵艦，加右都督。三桂兵自洞庭湖出，桑額擊之卻，逐至岳州城下，三桂兵引去，收萬容、石首、安鄉諸縣，加左都督。詔趣進師，復以桑額為雲南提督，奏改湖廣提標兵為雲南提標，率之進克辰龍關，克辰州、沅州；復進克鎮遠、平越，下貴陽，趨雞公背。三桂兵焚鐵索橋走，桑額督土司沙起龍等築浮橋濟師。旋從大將軍貝子彰泰攻下雲南省城，其將馬寶、胡國柱自四川還救，桑額與副都統託岱等破寶於楚雄，寶走降；又與都統希福困國柱於永昌，國柱自經死。雲南平。

初，桑額標兵中道有潰散者，上遣左都御史哲勒肯按治，疏言標兵家口在武昌，無資養贍，逃回者千餘人。上切責桑額不恤士卒，部議奪職，命留任，敘功復職。二十五年，卒。

卓布泰，瓜爾佳氏，滿洲鑲黃旗人。父衛齊，費英東第九弟。事太祖，從特爾晉等率兵伐虎爾哈，得五百戶以歸，授世職備御。天聰初，從太宗伐明，略遵化，進世職游擊。上統大軍出征，每令衛齊留守盛京，任八門提督。卒。順治間，追謚端勤。子鰲拜，自有傳。

卓布泰，其次子也。事太宗，授牛錄額真。崇德四年，從承政薩穆什喀、索海伐瑚爾哈部，鐸陳、阿薩津二城以兵四百逆戰，卓布泰與牛錄額真薩弼圖率甲士九十人擊敗之，斬級五十。敵復與索倫部長博穆博果爾合兵以拒，卓布泰率先邀擊，俘六十餘人。五年，擢甲喇額真。六年，從伐明，圍錦州，明總督洪承疇屯山口拒守。卓布泰與梅勒額真翁阿岱迎戰，明兵敗走，大軍合擊，復與翁阿岱力戰破敵。師還，敵躡我後，翁阿岱中創僕，卓布泰還殲敵，掖翁阿岱乘馬歸。七年，從伐明，徇山東至青州，屢敗明兵。明將張登科、和應薦等合八鎮兵來拒，卓布泰率兵奮擊，大破之，復乘夜襲破餘兵。八年，師還，賚白金，兼任兵部理事官。順治元年，偕甲喇額真沙爾瑚達略黑龍江，克圖瑚勒禪城，俘二百餘人。

是冬，從大將軍豫親王多鐸西討李自成，次潼關，與固山額真恩格圖等迭戰破敵。二年，進克西安，自成走湖廣，與巴牙喇纛章京敦拜、阿爾津等追擊，殲敵騎三百。移師下江南，從貝勒博洛徇浙江，敗敵於杭州、於海寧、於平湖，得戰艦百餘。三年，復從徇福建，署梅勒額真。次延平，明唐王聿鍵走汀州，師從之，卓布泰別將兵攻克福州。敘功並考滿，進世職三等阿達哈哈番。

五年，從鄭親王濟爾哈朗下湖廣。六年，復署梅勒額真，與固山額真佟圖賴等自湘潭進克衡州。明將胡一清以步騎萬餘踞城南山岡，列七營，與佟圖賴合攻之，潰走；復進克道州、靖州。師還，優賚，授刑部侍郎。累擢內大臣、鑲黃旗滿洲固山額真，進世職二等阿思哈尼哈番。

十四年，授征南將軍，率師至廣西會湖南、四川兩軍規取雲、貴。十五年九月，師次獨山，與信郡王多尼及吳三桂會約師期，語詳洪承疇傳。卓布泰率兵自都勻進次盤江，明兵聞師至，沉舟，潛匿山谷中。卓布泰用土司岑繼魯言，渡下流取所沉舟，中夜濟師。明將李承爵以萬餘人屯涼水井，師進擊破之，攻雙河口山寨。明將李定國以象陣拒戰，擊潰之。定國悉眾為三十營，列柵固守，卓布泰分軍為三隊，張左右翼以進，再戰皆勝，追奔四十餘里，獲其象、馬。聞明兵尚堅守鐵索橋，乃自普安間道進羅平，會信郡王等軍攻克雲南省城，明桂王奔永昌。十六年二月，從貝勒尚善等進軍鎮南，破白文選於玉龍關，渡瀾滄江，取永昌，明桂王奔騰越，師復進，渡潞江。定國以六千人伏磨盤山，卓布泰分兵為八隊，以火器發其伏，掩擊，斬殺過半，遂克騰越。明桂王奔緬甸，卓布泰乘勝追擊，越南甸至猛卯而還。捷聞，賚蟒服、鞍馬。

康熙元年二月，師還，上命內大臣迎勞。尋追論在軍勘將士功罪不實，與議政王貝勒爭辨語怨望，論絞籍沒，上命寬之，奪世職，罷都統。三年，復世職。八年，復以弟鰲拜得罪，奪世職。十六年，再復世職。十七年，卒，謚武襄。

巴哈，卓布泰弟。事太宗，以一等侍衛授議政大臣。順治初，入關，從肅親王豪格征張獻忠有功，世職累進一等甲喇章京。睿親王討姜瓖，巴哈請從征，王勿許，拂衣起，坐論死，命罰鍰以贖。睿親王攝政，巴哈兄弟獨不附。肅親王卒於獄，子富綬尚幼，尚書宗室鞏阿岱議殺之，巴哈及內大臣哈什屯持不可，乃止。鞏阿岱因與弟錫翰及內大臣西訥布庫等欲構陷以罪，聞上嘉其勤勞，議乃寢。世祖親政，使證鞏阿岱等罪狀，皆坐誅。復命為議政大臣，世職累進一等阿思哈尼哈番，加少傅兼太子太傅，授領侍衛內大臣。鰲拜得罪，坐罷官奪世職。卒。

蘇勒達，巴哈子。事聖祖，授侍衛。累遷鑲黃旗蒙古都統、領侍衛內大臣。上親征噶爾丹，從行，贊議進擊，復扈上巡行塞北，賜內廝馬。卒，謚恪僖。

卓羅，滿洲正白旗人，巴篤理子也。卓羅襲三等副將，兼任牛錄額真。崇德三年，從伐明，薄明都，明太監楊永盛出戰，卓羅以三百人擊敗之，遂進略山東。四年，圍錦州，入其郛，獲守備一。六年，復圍錦州，擊敗明總督洪承疇。八年，授刑部參政。

順治初，從入關，破李自成，進世職一等梅勒章京，擢正白旗梅勒額真。三年，從大將軍順承郡王勒克德渾下湖廣，敗自成黨一隻虎於荊州。師還，賚黃金十兩、白金三百兩。是時明桂王由榔駐武岡，其將王進才等分守長沙、衡州、寶慶。大將軍恭順王孔有德等收湖南諸郡縣，命卓羅及梅勒額真藍拜率師益有德。四年，自岳州趨長沙，進才棄城走，卓羅等追擊敗之。遂與智順王尚可喜共擊敗明總兵徐松節，率舟師還長沙。遣甲喇額真張國柱、札蘇藍等以偏師擊敗明總兵楊國棟於天心湖。卓羅會有德下祁陽，道熊羆嶺，克其城。進攻武岡，擊敗明將劉承胤於夕陽橋，承胤降。明桂王走桂林，遂取武岡。五年，師還，上賚如自荊州還時。累擢吏部尚書，兼鑲白旗滿洲固山額真，進一等精奇尼哈番兼拖沙喇哈番。九年十一月，授靖南將軍，下廣東。旋以廣東垂定，罷。

十二年八月，命與固山額真阿爾津帥師屯荊州，時張獻忠將孫可望、李定國、白文選等降於明，屯辰州。十三年八月，卓羅與阿爾津道澧州、常德，下辰州，可望焚舟夜遁，卓羅與梅勒額真泰什哈、巴牙喇纛章京費雅思哈等率兵渡江攻之，遂克辰州。十四年，可望詣長沙降，定國、文選等從明桂王入雲南。

十五年，規取雲南，吳三桂自四川，征南將軍卓布泰自廣西，卓羅從信郡王多尼自湖南，三道並進。十六年正月，合攻雲南，克之，屢敗文選、定國兵，收永昌、騰越，追擊至南甸。命卓羅守雲南，賚蟒服、鞍馬。明桂王奔緬甸，定國屯孟艮，以印劄招元江土司那嵩。十月，卓羅與噶布什賢噶喇昂邦白爾赫圖等共擊之，克其城，那嵩自焚死。十八年，定西將軍愛星阿與三桂帥師入緬甸，卓羅仍守雲南。緬甸執明桂王詣軍，雲南平。康熙元年，召卓羅振旅還京，進二等伯。七年，卒，謚忠襄。乾隆間，定封號曰昭毅。

永慶，卓羅四世孫。乾隆間，以護軍參領降襲三等伯。旋擢副都統。從征準噶爾有功，加雲騎尉，仍進二等伯。出為烏魯木齊副都統。遷江寧將軍，移綏遠城將軍。召還，擢禮部尚書。罷，授內大臣。嘉慶十年七月，卒，謚敬僖。旋以在綏遠城嘗受賕，事露，奪謚。

愛星阿，滿洲正黃旗人，揚古利孫也。父塔瞻，襲封一等公，卒，愛星阿襲封。世祖念揚古利舊勞，命加給三等阿達哈哈番俸。順治八年，授領侍衛內大臣。

明桂王由榔與其將沐天波等奔緬甸，李定國居孟艮，白文選屯木邦，皆在雲南邊外。上命吳三桂鎮雲南，三桂疏請發兵入緬甸取由榔。十七年，授愛星阿定西將軍，與都統卓羅、果爾欽、遜塔，護軍統領畢力克圖、費雅思哈，前鋒統領白爾赫圖率禁旅會三桂南征。十八年，師行，聞世祖大行，三桂猶豫不進。愛星阿曰：「君命不可棄。」督兵先行，三日，三桂乃發。九月，師次大理，休兵秣馬。逾月，出騰越，道南甸、隴川、猛卯。十一月，至木邦，獲文選將馮國恩，訊知文選屯錫箔江濱，定國與不協，走景線。愛星阿令白爾赫圖等簡精銳，疾馳三百餘里至江濱，文選已毀橋走茶山。大軍至，結筏以濟，遣總兵馬寧、沈應時追之。愛星阿與三桂督師趨緬甸，時緬甸酋盡殺桂王從官天波以下數十人，密使人守之，謀擒以歸我師。十二月，師次舊晚坡，去其庭六十里，緬甸使詣軍前請遣兵薄城，當以桂王獻。愛星阿遣白爾赫圖將前鋒百人進，次蘭鳩江濱；復令畢力克圖等將護軍二百人繼其後，緬甸以舟載桂王及其孥並故從官妻女獻軍前。寧、應時追文選及於猛養，文選度不能脫，遂降。定國走死猛獵。捷聞，聖祖諭嘉獎，命以愛星阿所俘獲畀三桂區處，振旅還京師。加太保兼太子太保，敕書增紀軍功。

康熙三年二月，卒，謚敬康。

子富善，襲。授領侍衛內大臣。聖祖親征噶爾丹，富善將鑲紅旗兵扈上出中路，進次克魯倫河，閱選駝馬，徵輸芻粟，皆當上意。師還，加太子太保。卒。乾隆初，追謚恭懿。

遜塔，滿洲鑲藍旗人，安費揚古孫也。父碩爾輝。安費揚古既卒，太祖以所屬人戶分編牛錄，授碩爾輝牛錄額真。卒，遜塔嗣。太宗嘉其能，予世職牛錄章京。崇德三年，授戶部副理事官。是冬伐明，貝勒岳託將右翼自墻子嶺入邊，遜塔署甲喇額真，從噶布什賢噶喇依昂邦席特庫等擊破明總督吳阿衡軍，遂越明都，略山東。明年春，師出邊，明兵躡我後，遜塔從巴牙喇纛章京圖賴等奮戰卻之。明兵侵喀喇沁營，遜塔移兵赴援，明兵潰走。六年，圍錦州，明總督洪承疇赴援，屯松山，遜塔與甲喇額真藍拜率兵擊之，破三壘。明兵乘陰雨犯我師右翼，復與藍拜步戰卻敵。八年，授甲喇額真。

順治元年，從入關，破李自成，進世職三等甲喇章京。三年，從大將軍肅親王豪格西討張獻忠，道漢中，與固山額真巴哈納等擊破叛將賀珍，進次西充。獻忠率其徒拒戰，遜塔與固山額真李國翰等迭擊破之。五年，師還，兼任刑部理事官。命率師駐防淮安。六年，莒州土寇曹良臣破海州，知州張懋勛、州同李士麟死之。遜塔督兵赴援，良臣走保馬髻山，進擊破之。時設浙淮鹽務理事、兼戶部侍郎銜，上以命遜塔，駐揚州。七年，改督理漕運戶部侍郎，仍駐淮安。八年，官裁，遜塔還京，授鑲藍旗滿洲梅勒額真。遇恩詔，進世職三等阿思哈尼哈番。

十三年，授工部尚書。十五年，監修壇殿工成，進世職二等。尋兼授鑲藍旗蒙古固山額真。十七年，罷尚書，專任都統。旋命從定西大將軍愛星阿率師下雲南，明年十一月，會師木邦，趨緬甸，得明桂王以歸。敘功，進世職一等拖沙喇哈番。四年，調本旗滿洲都統。十二月，卒，謚忠襄。

子馬錫泰，襲世職，授佐領，兼前鋒參領。康熙間，從信郡王鄂札徵察哈爾布爾尼，師次達祿，布爾尼屯山岡，列火器拒戰，馬錫泰率前鋒薄險，四戰皆捷，進世職三等精奇尼哈番。又從討吳三桂，遷本旗滿洲副都統。自湖廣出廣西，下雲南，石門坎、黃草壩諸戰，皆在行間。進破雲南省城，逐賊楚雄，降三桂將馬寶、巴養元等。師還，進世職一等。卒，孫德彞，降襲一等阿思哈尼哈番。乾隆初，定封一等男。

都爾德，亦安費揚古孫。父阿爾岱，以牛錄額真事太宗，駐耀州，御明兵有功。從攻大凌河，戰死，贈世職備御，都爾德襲。順治初，授刑部理事官。從入關，擊李自成，署巴牙喇纛章京。從豫親王多鐸西征，戰陜州，督兵陟山拔其壘，復破敵潼關。尋自河南下江南，逐明福王由崧至蕪湖，截江而戰，大敗之。復從端重親王博洛定浙江，徇福建，偕巴牙喇纛章京阿濟格尼堪攻汀州，破明唐王聿鍵。復從鄭親王濟爾哈朗略湖廣，討李自成餘黨李錦等。師還，真除巴牙喇纛章京，授議政大臣，世職累進一等阿思哈尼哈番。康熙三年，卒，賜祭葬，謚忠襄。

論曰：順治初，取福、唐二王，不再期而定。桂王勢更蹙，以有闖、獻餘眾死寇力戰，支拄十餘年。陳泰定湖北，兵力至常、岳，阿爾津繼之，奄有湖南。李國翰略四川、貴州，卓布泰下雲南，卓羅從信郡王為之佐；愛星阿繼之，遜塔為之佐；與吳三桂合軍，深入緬甸取桂王：明宗至是始盡熸矣。


\end{pinyinscope}