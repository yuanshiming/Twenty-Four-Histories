\article{志四十}

\begin{pinyinscope}
地理十二

△浙江

浙江：禹貢揚州之域。明設布政使司。清初為浙江省，置巡撫，福建置總督。兼轄之。駐福州。順治十五年，置浙江總督。駐溫州。康熙元年移駐杭州。八年裁，尋復。二十五年復裁，兼轄如故。雍正五年，改巡撫為總督。十二年，仍為巡撫。乾隆元年，復置浙江總督。三年，改閩浙總督，自是為定制。順治五年，遣固山額真金礪來杭駐防，掌平南將軍印。康熙初年改將軍，總督駐福州，將軍、巡撫駐杭州。三十六年，舟山置定海縣，以舊縣改置鎮海。雍正六年，增置溫臺玉環。道光二十一年，升定海為直隸。乾隆三十八年，升海寧縣為州，降安吉州為縣。領府十一，直隸一，州一，一，縣七十五。東至海中普陀山；四百九十里。西至安徽歙縣界；三百七十里。南至福建壽寧界；七百八十四里。北至江蘇吳縣界。二百里。廣八百八十里，袤一千二百八十里。北極高二十七度三十五分至三十度五十八分。京師偏東一度五十五分至五度四十分。宣統三年，編戶三百八十八萬八千三百一十一，口一千六百一十四萬九千四百五。其名山：會稽、天目、四明、天臺、括蒼、金華。其大川：浙江、浦陽江、苕溪。天目自餘杭飛翥而入，為黃山三天都之一。

杭州府：沖，繁，難。杭嘉湖道治所。初治嘉興府，今改駐。巡撫，布政、交涉、提學、提法、鹽運各司，糧儲、巡警、勸業各道，及將軍、副都統，織造，同駐。明為浙江布政使司，領縣九。順治初，因明制。乾隆三十八年，升海寧縣為州。東北距京師四千二百里。廣百九十五里，袤百三十里。北極高三十度十七分。京師偏東三度三十九分。領州一，縣八。錢塘沖，繁，難。倚。西：靈隱山，古武林山，西湖源此。北為南北二高峰。西南：天竺山，其東丁家山。瀕湖周三十里。唐刺史白居易、宋守蘇軾導。厥後水淺葑橫，縱成蘇堤，橫成白是。迤西為孤嶼，有行宮，與城內吳山為二。其北聖塘澗水，石函三閘，以時防洩。其東湧金閘，導之入城，曰城河。浙江，古淛河，東南自富陽入。城河出武林門，會西谿入下塘河，一名宦塘河，逕江漲橋。有鹽場司，兼管吳山驛。出北新關，有橋曰拱宸。光緒二十一年與日本約，定為通商埠。抵奉口陡門。左會苕溪。有西谿、瓶窯二鎮。宣統元年移府同知駐瓶窯。有武林驛。城南鹽場司。浙江驛。仁和沖，繁，難。倚。南：鳳凰山。西北：皋亭山。浙江，西南自蕭山、錢塘入，東北流入海。捍海石塘，自錢塘烏龍廟一堡至戚井村十二堡，西防同知治。又東至翁家埠十七堡，中防同知治。城河出候潮門入上塘河，舊名運河，一曰夾官河，北流，右出枝津為備塘河，入海寧。下塘河西自錢塘入，西北流者宦塘河，與苕溪會。其北流者為新開運河，逕塘棲，歧為二，一入德清，一入海寧。苕溪自錢塘緣西北界入德清、武康為界水。有鹽場司。湯鎮、塘棲鎮巡司二。又德勝、臨平二鎮。海寧州疲，繁，難。府東北百七十里。東：黃灣山，臨黃灣浦入石墩山，迤東鳳凰山，並建砲臺。浙江，西南自仁和入，出鱉子亹為大海。自海鹽至此，潮流倒灌，與江水相薄，此為浙西第一門戶，南北二大亹扼其中。潮昔趨南，後改徙北，一線危堤，屢受沖激。自仁和十七堡至南門外三十三堡，東防同知治。又自一堡至十八堡界海鹽，累朝修築。下塘河西北自石門、德清界入，逕永安橋，歧為二。北支為運河，入石門，為長安塘。東支復歧為二，一周王廟塘河，一許公塘河，入海鹽。左出枝津為硤石河，入海鹽、桐鄉為界水。上塘河自仁和入，流為二十五里塘河，合備塘河，會袁花塘河，入海鹽，為招寶塘。有袁花、郭店、硤石、石墩、長安、馬牧港六鎮。長安，州判駐。戴家橋有行宮，有汛。有巡司。許村、西路鹽場二。富陽沖，繁。府西南九十里。東：五洩水。下二洩屬諸暨。洩或作「洩」，洩溪源此。西：貝山。北：桐嶺。富春江，浙江上流，西南自桐廬入，納浦江。湖洑水即壺源江，右合剡浦，左納莧浦，自天目山伏流，入縣西北始出山。錯出復入，流為白洋溪，逕城南，合安吳川，抵漁山埠，北入錢塘，南入蕭山。城河即慶春河，起觀山訖莧浦。陡門二。有漁山、靈橋、場口、湯家、洋波場五鎮。會江驛。餘杭繁，難。府西北七十里。南：由拳山。西北：禹航山。北：獨松嶺，並百丈、幽嶺為三關。南苕溪、中苕溪西自臨安分入而合，會北苕溪，為瓶窯大河。又一支出武康界孔井山入焉。南苕性悍，逼臨城東，廝二瀽以引之，自滾壩洩流為餘杭塘河。其南南湖，北流為黃母港，會苕溪，分上湖、下湖。鎮三：雙溪、石瀨、閑林。臨安簡。府西北百里。西南：臨安山，縣以此名。西：楓樹嶺。天目山，即山海經浮玉之山，苕水出其陰，合董、平、鵠三溪。又東南，右合潘溪，左合馬跑泉，側城北而東，錦溪合南溪入焉。又東為南苕溪，西北為中苕溪。松溪出南黃嶺，其西婁塘，當苕之沖，乾隆五年圮。有青山、亭川、板橋、化龍、橫阪、三口、鶴山七鎮。青山近城。公、姥二山夾鎖苕源，最險要。於潛簡。府西北百七十里。東：石柱山。西北：龍翔嶺。西：天目，上有兩池，若左右目。左屬臨安曰東溪，右曰西溪，出尖頂，合流，逕白鶴橋雙溪口，合虞溪為浮溪。至寮車橋，左合藻溪，右合交溪。紫溪西南自昌化入合之。其上流柳溪。有千秋、白沙、桐嶺、豪千、孔夫諸關。新城簡。府西南百二十里。西：大雷山。西北：青牛嶺。並天目支阜。南：百丈嶺，界餘杭。葛溪出，合武源、里仁二水，出大源橋，右合菖溪，左納槎溪，上承分水廣陵溪為三溪口，逕練頭莊為練頭溪，合松溪為雙港口，曰鼉江。北有塔山堰。有東安鎮。昌化簡。府西二百十里。西南：福泉山，其東蘆嶺。南：楊嶺。西：昱嶺。北：嶠嶺、黃花嶺。並置關。又馬頭嶺，上溪出，合高溪、仁里溪，東流為無他溪。合雲溪，右納頰口溪，逕晚山下為西晚溪，逕城南為雙溪。又南為下阮溪、三溪。伽溪南峽川，上博溪東南納分水青坑溪、覽溪，西南承蕭、浦二水，以達柳溪。其中柯相公潭，與於潛為界水。有手穴手、頰口、柯橋三鎮。

嘉興府：沖，繁，疲，難。隸杭嘉湖道。副將駐。乾隆十五年裁所，並海寧衛為嘉興府。西南距省治百八十里。廣百五十里，袤百里。北極高三十度五十二分。京師偏東四度三分。領縣七。嘉興沖，繁，疲，難。倚。府境之水二派，曰武林、天目，而天目派由石門、秀水入運，則合武林為一。長水塘南自桐鄉、海鹽界入，合練浦塘。海鹽塘東南自其縣入，並匯於南湖，一名鴛鴦湖，東南接滮湖。六里涇承南湖水，歧為二，一魏塘，一漢塘。合王廟、空廟、眾歡諸塘，左出枝津為伍子塘。有王店、新豐、鍾埭、新禮四鎮。王店、新豐有汛。西水驛有丞。有鐵路。秀水沖，繁，難。明宣德四年析嘉興置，同附郭。西南：運河自桐鄉入，合石人涇，左出枝津為新塍南塘，側城西南注南湖。新塍塘西北自江蘇震澤入，納新塍北塘，與南塘合，逕北麗橋。長水、海鹽二塘東南自嘉興注之，是為秀水，縣以是名。東北流，右出枝津北流，瀦為姚涇、楊舍、上馬諸港，分趨南官、北官、連四、梅家、陸家諸蕩，入江蘇吳江。魏塘，東自嘉興入，入嘉善。爛溪，西北自桐鄉入，入震澤、吳江為界水。王江涇，通判駐。舊設同知及東西兩塘協辦同知，並裁。濮院鎮、新塍、九里匯有汛。新城、陸門二鎮。嘉善繁，疲，難。府東北三十里。南：瓶山。魏塘自秀水入，會東郭湖塘，貫西城壕，出東門流為楓涇塘，入江蘇婁縣。伍子塘南自嘉興入，貫南城壕，出北門入祥符蕩。其北沈家、白魚、上白諸蕩，西北烏盆潭、木斜湖、吳家漾，並入江蘇青浦。西北：汾湖潀流匯處，播為南北許蕩、南北夏墓蕩，入吳江。斜塘鎮，縣丞駐。楓涇鎮，主簿駐。天寧莊鎮，有汛。魏塘、陶莊、乾家窯三鎮。海鹽繁，難。府東南八十里。南：秦駐。東南：白塔。西北：獨山。海，東北自平湖入，逕縣城，又南至澉浦。道光二十四年設水師都司。其西長墻山，橫截海灣，建砲臺。捍海石塘，西南接海寧，東北亙平湖。秦駐塢水出秦駐山，歧為三，通曰秦溪，縱橫數十里，貫以招寶、烏坵兩塘。招寶塘西南自海寧入，烏坵塘出長生橋合之，是為嘉興塘。又自興城東海貫城壕出北門流為平湖塘。長水塘亦自海寧入，緣西北界，錯出復入，入嘉興、桐鄉為界水。有鮑郎、海沙二鹽場司。海口、枕蕩二鎮。有汛。石門沖，繁，難。府西南八十里。明為崇德。康熙元年改名。西北：含山。運河，西南自德清入，納海寧下塘枝水。左枝為南界涇，入歸安，右納下塘河、長安塘，並自海寧南注之。左枝為南沙渚塘，入海寧、桐鄉為界水，側城南而北，右出二枝津為中北沙渚塘，又北襟塘，左石人、瓜塔、沙木諸涇，折東環灣如帶，是為王灣。其塘右諸涇、半截運河注塘，左半由含山入歸安。有玉溪鎮。皁林驛。平湖繁，疲，難。府東南五十四里。東南：雅山，又苦竹山，水師戰艦泊焉。迤東羊、許二山，峭立海中，為江、浙分疆處，浙西第三門戶也。海，東南自江蘇金山衛入，又西逕乍浦。雍正二年設水師營，七年，移杭州副都統來駐。道光三年移府海防同知並駐。東西兩海口，北接廣陳汛。自此入澉浦達杭州，為錢塘江口北岸，西人名乍浦灣。漢塘西自嘉興入，分流注當湖。右得平湖塘，西南自海鹽入合之。左得乍浦塘，出東南前黃山，合何陳塘注之。東北流，歧為二，分流復合，入泖湖，其口曰硃洞港。有汛一。廣陳塘右出枝津為鹽船河，出放港為秦河，入泖湖，正渠並入之。鎮五：白門、廣陳、戶浦、新埭、青蓮寺。有白沙灣巡司。蘆瀝、橫浦二鹽場。天後宮、觀山麓、陳山嘴砲臺。桐鄉繁，難。府西南五十里。東：殳山。南：王家山。運河西南自石門入，枝津入震澤界為爛溪，正渠逕永新橋歧為三，南流注永新港，達石人涇，北流注五往涇入爛溪，東流入秀水。石人涇亦自石門入，合瓜塔涇及北沙渚塘，逕屠甸，復合沙木涇。南沙渚塘亦自石門入，合中沙渚塘，入海寧。長水塘自海寧、海鹽緣東南界入海鹽、嘉興為界水。鎮五：濮院、爐鎮、皁林、陳莊，又青墩巡司。

湖州府：繁，疲，難。隸杭嘉湖道。明，領州一，縣五。副將、所千總駐。乾隆三十八年，改安吉為縣。東南距省治百八十里。廣百八十二里，袤百三十八里。北極高三十度五十二分。京師偏東三度二十七分。領縣七。烏程繁，疲，難。倚。南：衡山、金蓋山。西北：弁山。太湖，東北八十里，古震澤，周五百里，匯上游諸水。大小雷山扼其東，西亙長興，北至小雷界吳江。浙源為東西二苕溪。東苕溪東南自歸安入，合西塘河注碧浪湖。山塘溪亦自其縣注之。合妙喜港，左得呂山塘，西北自長興入合之。左出枝津為北塘河，分瀦二十五漊港。西苕溪亦自長興入，合四安溪。左出枝津小梅港及橫港，分瀦十一漊港。正渠與東苕合，是為江渚，匯合瀦大錢港入太湖，三十六漊港並入之。其東，運河自歸安入，合潯溪入震澤。爛溪自歸安、桐鄉緣界，左出枝津為白米塘河，納歸安中塘河並入之。太湖營守備駐，同知駐烏鎮，通判駐南潯溪，並晟舍、大錢、馬要、圓通橋、小梅、青山、伍浦有汛。南潯、大錢湖口二巡司。苕溪驛。歸安繁，疲，難。倚。東南：長超山。西南：梅峰山。東北：太湖。東苕溪，東南自德清入，左出枝津為吳興塘，納石門含山塘注錢山漾。西塘河，南自武康入，洛舍漾逾埭溪注之，與東苕合。逕城南，呂山塘西自烏程注之，右出枝津為菜花涇，播為運河，歷月河為霅溪，抵臨湖水門。自錢山漾至此，與烏程為界水。雙菱鎮，守備駐。縣丞駐射村港鎮；主薄駐菱湖鎮。並涵山、善連有汛。璉巿、埭溪二巡司。長興沖，繁。府西北六十里。西：白石山。西北：碣石山。北：啄木嶺，界江蘇荊溪。東北：太湖。大雷、小雷西南自安吉入，其西四安溪，出硃灣嶺，合罨畫溪。西北箬溪二源合於長安渡，故曰合溪。罨畫溪右出枝津為呂山塘，歧為二：一中橫塘，入烏程；一南橫塘，入北橫塘。正渠逕橫石橋，與北橫塘會。其北顧渚溪，出懸臼嶺，流為紫花澗，瀦於包洋湖，分二十八漊港，南至蔡浦，接烏程小梅港，西至夾浦，為顧渚溪來源。橫溪，出東北橫玉山，分瀦長大、上周、蔣家、金村四港。香山嶺水瀦雙橋港，浮渚嶺水瀦斯圻港，並入太湖。鎮六。夾浦，縣丞駐。有四安、合溪二巡司。並新塘有汛。德清繁，疲，難。府南九十里。東：德清山，本烏山，縣以此名。東北：澉山。西北：白峴山。苕溪南自仁和入，納武康南塘河，逕南水門，曰龜溪。左出枝津入洛舍漾，為歸安、武康界水。正渠貫城壕西北流，東苕溪分運河入之。東塘河，其枝津運河亦自仁和入，緣東南界錯出復入。有錢巿鎮巡司。武康疲，難。府南百二十里。東：封山。西北：草乾。又銅峴山為餘英溪北源，南源出西上郎山，匯於牌頭，逕新塘灘為前溪，會湘溪、後溪。其枝津側城南而東，左得封溪故道，又東北合阜溪，左出枝津注洛舍漾。苕溪自錢塘入，緣東南界合官塘河，北流為餘不溪。鎮二：牌頭、上柏。安吉疲，難。府西南百三十里。明為州。乾隆三十八年降。東南：白楊山。北：金烏山，界長興。東南：獨松嶺，界餘杭。東溪出大溪，即苕溪，西南自孝豐入，逕塔潭。東溪合梅園溪，復納孝豐豐食、吳渚二溪入焉。側城東合丁埠港水，北流，左合理溪，右合魯家溪，逕梅溪。渾水瀆亦自孝豐注之，又北合四公溪。小溪巿、梅溪鎮、遞鋪鎮有汛。乾隆十七年移州判駐南溪。孝豐簡。府西南九十里。西南：天目山，界臨安、於潛。又桃花山。南：廣苕山，苕溪出，合深溪、橫溪。其東大海嶺，東濱溪出，下流為吳渚溪，又東巿嶺，大溪出，下流為豐食溪。梅家山溪出北梅家山，下流為渾水瀆。有天目山巡司。沿乾鎮。

寧波府：沖，繁。寧紹臺道治所。提督駐。康熙二十六年，改定海曰鎮海，移置定海於舟山。宣統三年，增置南田。西北距省治四百四十里。廣二百二十四里，袤二百八里。北極高二十九度五十五分。京師偏東四度五十七分。領縣六。鄞沖，繁，難。倚。西南：四明山。東傍海為鄮山。西南：灌頂、梅園山、海浦、羊求山。海，東南自象山入，逕大嵩水口。順治十七年裁所置游擊。雍正七年設同知。東接瞻崎，南毗鹽場，有司。又北通東錢湖，匯東境諸水，有南北二塘、梅墟石塘。奉化江南自其縣入，鄞江出四明山，合而北流，為甬江。又與慈谿江合，河流縱貫。道光二十三年開租界，與英立約，為五口通商之一。逕白沙巿。左出一枝津，首白沙，訖張家堰，與鎮海為界水。西南：南塘河出四明，歧為二：前港貫城壕，注日月二湖；後港即里弄港，會中塘、西塘及中南二河入江。其東前塘河，三源匯於橫溪，出橫石橋，會中塘、北塘河，逕和安橋，為三河總渠，注大石碶入江。有浙海關。四明水驛。鐵路。橫山嶴、猛港等砲臺。慈谿繁，疲，難。府西北五十里。西南：大寶、句餘。東南：石柱山。海，西北自餘姚入，北抵海鹽。迤東有海王山，又東為松浦港口。港分杜湖水，出三眼橋，界鎮海。慈谿江上流即姚江，自餘姚入，逕丈亭渡，歧為二：前江歷車廄嶺，抵大浹江口，會甬江；後江貫城壕，出東郭，曰管山江，南抵西渡會前江，西抵化紙閘會橫溪。西南：藍溪自龔村匯二十六隩水，出玉女山。西南諸水出四明，入蛟門，北資杜、白二湖。海壖設塘置閘，曰松浦、淹浦、古窯、津浦、洋浦。鎮五：丈亭、洪塘、東埠、松浦有巡司、向頭廢司。鶴鳴鹽場司。車廄驛。有瓜蒂山、東山砲臺。奉化疲，難。府西南八十里。東南：奉化山，縣以此名。又鮚埼山。光緒十年法兵艦來犯砲臺，斃其將孤拔，遂遁。海，東北自鄞入，逕湖頭渡關，又西逕塔山城、應家棚，東接楊村汛，又西為河泊所。其口有懸山。又天門山，下即漢志天門水，南為江彭山，界象山、寧海。縣溪出西南大公隩，七十二曲，硃、白二溪逾趙河注之。抵璡琳碶，歧流為長它江，抵三江口。金溪出東金瓘山，逕白杜河來會。其西剡溪，出六詔嶺，合左溪，納西晦溪，是為奉化江。又東合長它江，迤東北會甬江。塔山城巡司。應家棚守備。有鮚埼鎮。連山驛。祥嶺、董公、桐照等砲臺。鎮海沖，繁。府東北六十里。海，西北自慈谿入，東至澥浦，水師參將駐，為郡北要害。又東逕招寶山抵鉗口門。道光二十一年英兵艦由此登岸。其東蛟門，西虎蹲，並稱天險。又東穿山所，臨黃歧洋。又東崎頭角，臨崎洋。頭長、跳嘴山扼其口，並為郡東要害。轉南至霩［B232］所，南接昆亭汛。迤南撲蛇山，臨雙嶼港。又南至荒嶼，界鄞。外洋各島，其著者，東北七姊妹山，東西霍山，迤東搗杵山。東距金塘水道為大隩子港。轉南有天隍山，東西二嶼，界象山。湧江西南自鄞入，入海口為大浹江口，即古甬句，東自張家堰至此，與鄞為界水。西北諸水瀦為鳳浦、沈窖、靈緒、白沙四湖，播為巨河。夾江河西自鄞分甬江水，逾白沙，歷鷺林，入前大河。中大河上流後江自慈谿入，北流為西河。大閘河上流松浦亦自其縣入，歧為三：一抵澥浦入海，一流為西大河入浹江河，一逕箭港為後大河。其中港貫前、後兩河，並入城河，出頭二閘入海。其東南上河注逕大碶巿，中河逕穿山碶，會蘆江河海。有莊巿、柴埠二鎮。定海關有管界、長山、穿山三巡司。龍頭、穿山、清泉三場。有北城角、威遠、定遠、宏遠、平遠、綏遠、靖遠、鎮遠各砲臺。象山簡。府東南二百七十里。海，西自奉化入，逕西周渡，虎山扼其口，南接泗州頭汛。逕東西塔嘴入，為陳山渡，接海口汛。又東逕前倉所，西接珠溪汛，東對牛鼻山。其東北獵戶角，為南岸盡處。迤南逕爵溪城，青門、羊背諸山扼之，並為郡南要害。其南天目山，東即韭山列島。又南至昌國，順治中裁衛，置水師營都司。又南至石浦，明為所，道光三年移府海防同知駐。南出為東門，與小銅礁對峙。中為銅瓦門，道光二十二年英兵艦來犯，由此門入。過此曰下灣門、金齒門，西為林門、珠門。又南至大田島。光緒初，派開墾委員駐此。宣統三年改為撫民，移府通判、左營游擊駐樊嶴，守備、千總駐龍泉、鶴浦兩塘。島北為石浦港，西即三門灣。轉西至臺寧嶼，界寧海。東大河出王家嶴及旋井、飛鳳諸山，注會源碶。南大河出鳳躍山，自西水門接諸河，注朝宗碶。西大河出郭家諸澗，注靈長碶，並入海。上洋三碶蓄三河水，防洩下洋，下洋永豐諸碶防洩入海。有南田、竹山二巡司。前嶴嶺、高塘山等砲臺。南田簡。舊隸象山。宣統三年新置，治大佛頭山麓。孤峙海中，東、南、西大洋，惟北距石浦較近，水程十有餘里。海中十洲，此為第一。明湯和懼趙宋遺族苞，擬廢象山、棄滃洲，遂徙南田居民。後復有群入墾煎者。道光三年，巡撫帥承瀛奏謂「明與定海、玉環並封禁。嗣定、玉展闢而南田獨否，以彼泥潮而此沙壚，匪船易留，故復徙之」。大小共一百八嶴，南路四十九，北路五十九。

定海直隸：簡。隸寧紹臺道。總兵及同知駐。古句章地。明為衛。康熙二十七年改縣。道光二十一年升直隸。西距省治七百六十里。廣百四十里，袤八十三里。北極高二十九度五十九分。京師偏東五度五十八分。舟山，古翁洲山，即定海山。康熙、道光間陷於英。咸豐間復陷英、法。澳外島嶼屹齒。西洋螺角，東竟留角，對峙若門。洋螺南為螺頭山，西即大榭山，接象山港。口北各島為南險汛。又六橫山西對前倉嘴，牛鼻山扼其中。其東南為桃花山、登步山。桃花東北、登步東南為硃家島，中有烏沙山，曰烏沙門。東岸狼灣，其東普陀山西北嘴對舟山東嘴，中為蓮花洋，西即沈家門，商舶鱗萃。北達蘭秀灣，西北距千覽角，曰龜水道，青山屹立，中為灌門，航路最險。蘭秀以北為官山，中為乩山門。官山以北為岱山，中為高定洋，利停泊。其西北大沙澳，北距長白山，中為長白水道。其西為岑港。西北接大小沙汛。又西即金塘水道。其東北為冊子山，中為西堠門。岱山以西為兩頭洞山。又大漁山、嶼心腦山與乍浦為犄角。以東為竹嶼港。又東曰大小長塗、東西福山，並為北險汛。其東北大衢山，四圍多澳。有岑港、道頭二巡司。瀝港、沈家門二鎮。定遠、振威、永清等砲臺。

紹興府：沖，繁，難。隸寧紹臺道。副將、衛守備駐。西北距省治百四十里。廣三百二十里，袤二百九十里。北極高三十度五分。京師偏東四度四分。領縣八。山陰沖，繁，難。倚。西北：興龍山，南麓本臥龍山，康熙二十七年駐蹕，改。南：龜山、陽臺、蘭渚山、秦望山。西北：塗山、梅山。東北：蕺山。海，自蕭山入，逕三江口，為杭州灣南岸水口，對岸為海寧。南大亹、中小亹扼其中。潮昔趨南，暴岸沖擊，其後海塘東接會稽，西亙蕭山。浦陽江西南自諸暨入。運河西北自蕭山入，合鑒湖枝津北注瓜渚湖。湖分青電湖水入西水門，復合入銅盤湖港，抵港口與西小江會。江分為二，自蕭山古萬安橋入，緣北界，西溪出雞頭山注之。逕錢清鎮，錯出復入，抵三江閘。湘湖自蕭山貫運河來會，又東入海。鑒湖，古鏡湖，周三百五十里，今衹存西溪及會稽，若耶溪為其別源，湘湖為其正源，僅十五里矣。三江城，通判駐，有鹽場司，與錢清為二。有柯橋巡司，蓬萊驛。會稽沖，繁。倚。南：會稽山，有禹陵，縣以此名。其宛委、秦望、天柱，並為支阜。海，東北自山陰入，逕瀝海城，南接蟶浦。西曰西會渚，北與澉浦遙對，為險汛，有防海塘。曹娥江上流剡溪，東南自上虞入，納嵊小舜江，錯出復入，歷曹娥壩，抵宣港入海。運河自曹娥壩分諸溪河水，逕通陵橋，會欑宮河，宋六陵在焉。出五雲門西，有若耶溪出化山注之，入山陰運河。有三江、東江、曹娥鹽場。曹娥巡司。東關驛。纂風鎮。平水關、宣港、臨山砲臺。蕭山沖，繁，難。府西北百十里。東南：大羅山。東北：龕、赭二山。浙江西北自富陽入，浦陽江西南自諸暨入，合於漁浦街。古時浦陽與浙江閡，後開磧堰始通。抵中小亹，出南大亹入海。海潮自鱉子亹入，為龕、赭所束，洪濤奔突，捍以危堤二十餘里。西小江，古潘水，出臨浦巿山，歷麻溪壩，貫運河，入山陰，下至三江口入海。運河自西興渡引浙江水，逕望湖橋，湘湖匯西南諸山水貫之，又東南入山陰。臨浦鎮，縣丞駐。有漁浦、河莊山二巡司，義橋鎮汛。西興水驛有丞。錢清課場。有西陵、漁臨兩關。北祇菴砲臺。諸暨簡。府西南百十里。東：紫薇、鐵崖山。西：洞巖、雞冠、五洩山。北：銀冶、杭烏山。浦陽江南自浦江入，一名上西江，合酥溪，東北流，合上瀨溪，與上東江會。江出東陽界東白山，曰孝義溪，合開化溪，流為洪浦江，合下瀨溪注之，是為浣江。逕城東，歧為二，東曰下東江，合楓橋港諸溪，西曰下西江，合五洩諸溪，分而復合，亦曰大江，並入蕭山。有楓橋鎮。長清關。餘姚疲，繁，難。府東北百十里。南：大吳山。西：龍泉山，古緒山。北：歷山。東北：四明、石匱山。海，北自上虞入，逕臨山衛。康熙八年移廟山巡司駐。四十七年移瀝海守備並駐。北臨山港，東泗門港，為濱海要口。逕破山浦，有防海塘、利濟塘。外砲臺七所。其西南姚江，出太平山及菁山，古句章渠水，錯出復入，納上虞馬渚橫河，貫兩城間，抵竹山潭，合蘭塑港，逾姜家渡，納慈谿官船浦，是為丈亭江。鎮四：梁壽、眉山、廟山，其三山有巡司。石堰、鳴鶴二鹽場。中村、北溪、梁衕、周巷、周家路有汛。姚江驛，康熙九年並入縣。上虞繁，疲。府東百二十里。南：覆卮山。西南：象田山。西北：夏蓋山，南臨夏蓋湖，匯白馬、上妃二湖水，周百五里。北枕海，西北自會稽入，逕瀝海所，有四衛、施湖二隘。其塘外為沙塗。上虞江即曹娥江，古柯水，亦曰東小江，上流剡溪，西南自嵊入，納會稽小舜江，逕梁湖堰，其東為運河。外有通水河，逕百官渡，其東為馬渚橫河，抵備塘。自梁湖堰至此，與會稽為界水，有曹娥驛，康熙元年裁丞。其側鹽場二。梁湖鎮巡司。嵊沖，繁。府東南百八十里。東：金庭山。西南：五龍、真如二山。分水岡，剡溪出，合大小白山水，東南流，右合珠溪，左合籮松溪，逕白楊村，納富潤、江田二溪，側城東南，有潭遏溪、寶溪注之，是為剡溪。黃澤溪亦自其縣入，合北莊溪注之。又西北，合丫溪、強口溪、嵊溪，入上虞為曹娥江，即古浦陽江也。東北西梅溪，出大屏山，入奉化。鎮三：浦口、長樂、三界。有汛。新昌簡。府東南二百十里。東：天姥山：東南：關嶺。東北：蘇木嶺。東港溪自天臺入，合洩上山溪、潛溪，下流為潭遏溪。西港溪上流夾溪，西南自東陽入，合三洲譚溪，下流為寶溪。北港溪出奉化界蔡嶴山，歷巖頭嶺，別源自寧海緣界合為黃澤溪。彩煙鎮。黃渡有汛。

臺州府：疲，難。隸寧紹臺道。海門鎮總兵駐。原名黃巖鎮，總兵駐黃巖。光緒二年移此。西北距省治五百九十里。廣三百七十里，袤二百七十里。北極高二十八度五十三分。京師偏東四度三十九分。領縣六。臨海繁，疲，難。倚。西南：括蒼山。東：了倭山。南：蓋竹山，道書「十九洞天第二福地」也。東蔡嶺、西石松山，並築石城。海，東自寧海入，逕坡壩江，白岱山扼其口。納上流花橋港，南逕泗淋汛，納上流洞港，又南逕有殿角，南對白梳角，曰清塘門。桃渚港出東大羅山，合矩溪入之。其★C9順治十八年廢，康熙十一年復，守備駐。自白梳角迤南至白沙山，為臺州灣口北岸，迤南至前所城，游擊及巡司駐。南對海門，順治十七年裁衛，總兵駐。其西家子鎮，同知駐，是為椒江口。口外群島聯群，迤南為竇門山、麂青山。臨海江二源，北為始豐溪，自天臺入，合大石溪、歸溪為百步溪，出三江村，西南永安溪，合黃沙溪、芳溪來會，是為靈江。逕雙港口，合大田港，逕三江口，會永寧江，是為椒江。又東，合章安、東邏二浦入海。鎮二：蛟湖，其花橋縣丞駐。有杜瀆鹽場司。赤城驛。牛頭頸、外沙、小圓山砲臺。黃巖疲，繁，難。府東南六十里。東：永寧山。南：委羽山，道書「第二洞天」。西：黃巖山，縣以此名。海，東自臨海入，逕浪磯山，為臺州灣口南岸，有丁進、洪輔兩塘，長六十餘里，內為鹽地，北接臨海，南亙太平。西北：永寧江出西塵山，別源出黃巖山，合流為大橫溪，逕大砩頭為寧溪。逕烏巖為烏巖溪，合柔極、小坑二港為長潭。又東南合官嶴水、茅畬溪，逕山頭洲為斷江。逕後垟，合西江，是為澄江。逕東浦，外東浦即東官河，側城東北，合里東浦，為黃林港，下流為永寧江。南官河匯沙埠、九峰諸水，南支接太平金清港，北支貫城壕，左出枝津，分流復合，入西江。又北流為里東浦。烏巖鎮，縣丞駐。有長浦巡司。黃巖鹽場司。丹霞驛。烏巖三港口、沙埠、寧溪、洋嶼、白湖塘有汛。天臺簡。府西北九十里。北：天臺山，周八百里，支阜赤城，有玉京洞，道書「第六洞天」。始豐溪西南自東陽入，合寒、明二巖，鷓鴣諸山水，側城西，左得青溪，合桃源瀑布、關嶺溪壑注之，東抵鳳凰山下，合寶華及螺歡、倒靈諸溪，折南又合大小淡溪。西北：福溪出天臺山西麓，混水溪出南麓，其東泳溪出蒼山東北麓。又界溪出龍鳴山。有清溪鎮。桑洲驛。仙居疲，難。府西九十里。西南：韋羌山、景星巖。北：羅城巖。西北：蒼嶺，一名風門。西南：大溪，南源出永嘉界坑山，曰永安溪，左出枝津抵安仁嶺下，曰安仁溪，入縉雲。西源自縉雲入，曰金坑水，合仙人溪，逕四都，與南源會。逕洋山潭，合里溪。又東北，右得馬嶺溪、大陳山水，左得珠母、韋羌、南溪諸水。又東北，納萍溪。上流櫸溪，西北自永康入合之，逕城東，合白水溪、彭溪，抵塔山西，合硃溪，入臨海。有皤灘鎮汛。寧海簡。府東北百有八里。水師參將駐。西北：龍須山。北：天門山。海，東北自奉化入，逕浮溪口，納上流鐵江，轉東逕黃墩港，納上流白渚溪，錯出為象山港南岸。又自石浦入，逕臺寧嶼，又西逕茶院港，分出東北許家、雙坑二山，合流為柞浦溪，逕龍口塘。又西逕白嶠港，上流白溪，西南自天臺入，別源出西桃花山，合逕亭頭渡來會，西南逕清溪口，上承天臺泳溪，逕旂門渡。又南為亭旁、海游二溪口，一承天臺界溪，一出西南分水嶺，合逕連蛇渡。又西南逕健跳所，守備駐，臨健跳江。上流橫渡溪，合小白溪來會。外有健陽塘，東北對石浦城，是為寧海灣口門。群島錯峙，其著者為田灣島，島東為青門山，臨牛頭洋，北為五嶼門，外硃門洋，內蛇蟠洋，並險汛。鎮四：海嶴、越溪、亭旁，其海游，縣丞駐。有長亭鹽場司。硃嶴驛。太平簡。府東南百四十里。水師參將駐。南：石盤山。西南：靈山。西：溫嶺。海，東南自臺州灣入，逕金星門，又南道士冠山、盤馬山。其東白巖山，中為搗臼門。又東沙鑊山，東南積穀山，東北即臺州群島。其著者上下大陳山，轉南逕松門城，置守備，臨松門港，松門山扼其口，中有窄水道。其東牛山島，又東蘇丹島，東南三蒜島。轉西逕隘頑寨，群峰刺天，慢游嶺尤嶮仄。中有大海灣，錯出溫州府境，逕天澳、木杓諸山，轉西北逕楚門城。西北：白漿渚溪，正源大溪與別源小溪合流為雙溪，北流折東為新建河，合桃溪、溫嶺溪，逕大溪口。西南西溪出梅嶺來會，是為金清港，北通黃巖官河。又東逕新河城為迂江，縣丞駐，又東入海。閭溪一名練溪，並入之。有蒲岐、溫嶺二鎮。松門巡司。鳳尾、盤馬、沙角、寺前鎮、石塘、金清、箬裏有汛。

金華府：沖，繁，難。隸金衢嚴道。副將駐。明初為寧越府，後復改。東北距省治四百五十里。廣三百四十里，袤二百四十四里。北極高二十九度十分。京師偏東二度二十一分。領縣八。金華沖，繁。倚。北：金華山，縣以此名，古曰常山。東南：至道山，康熙二年，耿逆遣兵踞此。東陽江自義烏入，曰東港，合航慈溪，東南流，納孝順溪、薌溪、赤松溪，逕城南，合城中七寶渠。南港自武義入，西北流，抵燕尾洲，與東港會，是為婺港，一名雙溪。又西北，桐溪、白沙溪並自湯溪入，抵柵頭，有盤溪承徐公湖、九龍山水，流為黃煙溪注之，此北渠也。古時南渠與衢港會，今淤狹。有孝順鎮。雙溪驛。蘭谿沖，繁，難。府西北五十里。東：銅山。西：硯山，界龍游、壽昌。婺港東南自金華入，合黃煙溪，逕城西南。衢港自龍游入，納壽昌游埠溪，錯出復入，左得永昌溪，逕蘭陰山下，會楊子港，是為蘭港。又北合虎溪、乾溪、香溪、抵施家灘，納浦江大梅溪。有黃湓堤，康熙、雍正間屢修築。鎮三：平渡、香溪，又女埠有廢司。瀔水驛。東陽繁，難。府東北百里。東南：大盆山，界天臺。東：玉山，一名封山。東北有東西白山，接太白山。東陽江二源：南源定安溪，即歌溪，出大盆墨嶺，合金蒙坑、茅洋諸水，逕雙溪口；北源上白溪，出東白山，會西白山水，南流，合白峰溪、渼沙溪來會，西流，右得筧竹溪、蟠溪，左得龍化溪、泗渡溪，又西合雅溪、郎坑溪。畫溪出大盆西麓，始豐溪出南麓，其東上夾溪出尖山巿，下夾溪出天笠山。有白坦、永寧二鎮。白峰、夾溪汛。義烏疲，難。府東北百十里。南：淡雲、八保。北：黃山。東江，古烏傷溪，自東陽入，合廿三里諸溪，折西南會瑞雲溪、麟溪。又西南，右合繡湖，左合占溪及善溪，逕江灣巿，會畫溪，又南納吳溪，入金華。其北航慈溪，出覆釜山，會仙洪巖水，緣西北界入。素溪出西南古寺坑。北酥溪出清潭山。又洪巡溪出西北綢巖。鎮四：龍祈、酥溪、佛堂、廿三里溪。有汛。永康疲，難。府東南百十里。東：方巖。東南：靈巖。南：絕塵山。永康港二源：北源華溪，出密浦山，逕社山下為鶴鳴溪，合酥溪，出仁政橋；南源南溪，即建陽溪，自縉雲入，右合盧溪，左合橫坑溪，逕水崢巖，右合李溪，逕雙溪口，兩源相合，是為永康港。又西，合西門、烈橋、高坑諸溪，入武義。東北：雙牌溪，出八盆嶺，下流為靈溪，入縉雲。又東櫸溪，出大嶺，下流為萍溪，入仙居。櫸溪村，府都司及縣丞駐。有孝義、里溪汛。華溪驛。武義疲，難。府東南七十五里。東：百義山，又烏牛山，界永康。西：銅釜山。武義港上承永康港，東自其縣入，合清溪、郭衕溪，側城東北，左得熟溪，西南自宣平入，合諸溪水匯焉。西北流，右合東溪、硃吳溪，左合桃溪，入金華。其南日溪自麗水入，合洩溪，入宣平。西：梅溪自宣平入，入金華。東北：素溪，出大撈箕山，自金華錯入，仍入之。浦江簡。府東北百十里。東：半壁山、五路嶺。西北：深褭山，湧泉為深褭溪，浦陽江源此。別源出西並硎嶺，東流為吳溪來會。又合諸溪水，側城南，有東、西二溪夾流注之，是為南江。合澄、左二溪，又東北，右得大溪，即演溪，東南自義烏入，合流逕康侯山下，為潮溪。又東，右合深溪、白麟諸溪入諸暨。南：梅溪，出雷公、城竇諸山，西流入蘭溪。西北：湖源溪出石楂嶺，逕五洩山，錯出復入浦江，下流為湖洑水。潢溪、胡公、斤竹有汛。湯溪簡。府西南五十里。西北：湯塘山，縣以此名。南：銀嶺。東南：輔倉山，白沙溪出。瀔江即衢港，西自龍游入。古無「瀔」字，當即漢志穀水。東北流，合莘版溪。又東北，左得雙溪，上流永安溪枝津，北自蘭谿入合之。右得潦溪，上流游埠溪，亦自其縣入合之。是為三港口。又東北合羅埠溪，入遂昌。白沙溪，南自遂昌入，合諸溪水。堰三十六，而金華得其十。

衢州府：沖，繁，難。金衢嚴道治所，總兵駐。明洪武初改龍游府，明年復改，屬浙江布政使司。順治八年，浙閩總督移此。康熙二十三年裁。東北距省治五百四十里。廣二百二十五里，袤二百二十里。北極高二十九度二分。京師偏東二度三十五分。領縣五。西安沖，繁。倚。南：爵豆山。北：銅錢嶺。西北：銅山。衢港二源：南源文溪，即江山港，自其縣入；北源信安溪，即常山港，亦自其縣入，會於雙港口，亦曰西溪。側城西北，合柘溪、青岡溪，東抵雞鳴山下。右得東溪，南自遂昌入，出石室堰來會，古曰定陽溪。又東北，合銀坑、羅張、勝塘諸溪，逕屏風灘，合芝溪。又東逕馬葉埠，入龍游。樟樹鎮，縣丞駐。有金旺巡司，巖剝、柏固二廢司。上航驛。上方、新橋街、杜澤、朝京埠有汛。龍游沖，難。府東北七十里。西：龍山，又岑山。北：烏石山、大乘山，八十里梅嶺。北有龍游港，即衢港，西自西安入，合金村源水，逕下溪灘，右得靈山港，南自遂昌入，合桐溪、小蓮嶺水來會。又東，右得鬥潭溪，北自壽昌入合之。又東合築溪，錯出復入者再，又東北入湯溪。有湖頭鎮巡司。亭步驛。溪口前巿汛。江山沖，疲。府西南七十五里。仙霞嶺，南百里，上置五關，其楓嶺為浙、閩分疆處，順治十一年置游擊駐二十八都，縣丞並駐。康熙九年並入福建。十三年仍隸兩省。又江郎山，即隋書江山。大溪一名鹿溪，出仙霞諸嶺，匯東角、箬坑、白石諸水，逕城東，合三橋溪、逸溪，入西安。西有文溪，分出，復匯於禮賢鎮東北，與大溪會，是為江山港。其北石崆溪，出斜馱山。又峴山溪出大寨山東峰。峽石鎮，同知駐。有清湖鎮巡司，兼管廣濟水驛。順治十年自常山來隸。並靈谷山、官溪、外村有汛。常山沖，繁。府西八十里。東有常山，縣以此名。南；峴山、巖嶺。北：三衢山。馬金溪北自開化入，合馬尪溪，逕源口，合謝源水，逕疊石，為金川。逕儻溪橋，合諸山水，逕清水潭，廝以官壩，外紫港，內廣濟港。昔時文溪自江山入，達金川，為三合水，注內港。後湖涸，水道徙南。又東石硿溪、峴山溪並自江山注之。又東合虹橋溪、芳枝溪，入西安。有草坪鎮巡司。球川鎮。馬車曹、會關有汛。有鎮平、甘露二鎮。開化簡。府西北百六十里。東：鴉金嶺，界常山。北：礦山，又馬金、金竹二嶺。馬金溪二源：一出汪公嶺，即馬金支阜；一出西北際嶺，會於辛田渡，東南流，合金竹嶺水，側城東南，左得汪邊溪，出北謳歌嶺，貫城壕，出南門合之，西會白沙溪達華埠。左得池淮溪，逕藤巖下，曰池淮阪。逕星口巿，為星口溪，合流入常山。是為常山港。西北：洪源溪，入江西德興。鎮二：馬金、華埠。金竹嶺巡司。

嚴州府：簡。隸金衢嚴道。副將駐。乾隆二十五年裁衛，並入杭州。東北距省治二百九十里。廣三百七十里，袤百七十五里。北極高二十九度三十七分。京師偏東三度三分。領縣六。建德簡。倚。東：高峰山。西：銅官山。北：烏龍山。新安江西自淳安入，右納艾溪，東北流，合洋溪、下涯溪、西溪，側城南。蘭港東南自蘭谿入，合三合溪、大小洋水來會，是為浙江南源，一名丁字水。又東北合佘浦、苔溪，逕七里瀧，左合胥溪，又東北合岔柏溪。清渚港東北自桐廬錯入，會杜息溪，並入桐廬注之。東湖出烏龍山，合建安山水，由佘浦出口。康熙十一年築壩，水漲，繞江家塘注西湖入江。有安仁、乾潭、三都、洋溪、大溪五鎮。東烏石關，東南三河關。有富春驛。淳安簡。府西北六十五里。東：龜鶴山。南：雲濛山。西南：雉山。前溪出西北塘塢山。新安江自歙縣入，一名徽港，左得蜀口溪，東南流，合富至源、雲源溪，又東合桐梓溪，折南合景溪。逕南山東麓，左得東溪上流進賢溪，匯諸山水注之，逕城南，合雲濛溪。又東南，右得武強溪。又東南，合商家源、洋溪、錦溪，入建德。羅伍溪出東北白坑嶺，羅溪出東塢山，龍溪出西北官山尖。鎮四：威坪、茶園、街口、港口有汛。桐廬簡。府東北九十五里。東北：桐廬山，縣以此名。西北：雞籠山。西：富春山。新安江西自建德入，為七里瀨，即富春渚，合蘆茨溪，逕麻車山麓，左得清水港，西北自分水入，合琴溪，錯出復入，逕桐君山下，西會分水港，是為桐江。又東曰下淮，江流扼要處。又東北合窄溪，東梓溪。湖源溪東南自浦江入，仍入之。有芝廈、舊縣、柴埠、窄溪、翽岡五鎮。桐江驛。遂安簡。府西南百八十里。西南：洪洞山。西：白石山，又百漈嶺，界安徽休寧。武強溪出，合雙溪、仙溪、華溪，東南流，左合大連嶺水，右合前後溪，側城南，合連溪、靈巖溪。折東，右得龍溪，北自淳安注之。逕寺前村，有鳳林港合東西港注之。又東北，合罟網、東亭二溪，入淳安。有鳳林、橫沿、郭村、安陽、東亭五鎮。壽昌簡。府西南九十里。南：硯山，亙金、衢二郡。西：萬松山。壽昌溪出鵝籠山，合大小源、松坑二溪，東北流，合交溪，為大同溪。又東北，合梅溪、曹溪，自城西而東，曰艾溪，東北逕城南，至淤堨，為淤堨溪。又東北至湖岑阪，為湖岑溪，北抵羅桐埠，入建德。有大同、新巿二鎮。分水簡。府西北百二十三里。東：獅、象二山。南：胥嶺、設峰。西南：雲梯嶺、銅橋山，最險要。天目溪一名分水港，上流虞溪，東北自於潛入，逕印渚渡，為印渚溪。右得前溪，西南自淳安入，合羅伍溪及羅溪，匯於雛溪。東南流，合塘源水、夏塘溪，抵畢浦，左合文嶺、良梅諸山水，右合斜尖山水。其南歌舞溪，出歌舞嶺，會直塢、海高塢諸水，下流入建德，為清渚港。有畢浦、百江二鎮。

溫州府：沖，難。溫處道治所。總兵駐。明領縣五。雍正六年，增置玉環。西北距省治八百九十里。廣百六十里，袤五百里。北極高二十八度。京師偏東四度二十一分。領一，縣五。永嘉沖，繁。倚。城有九斗山，內華蓋，道書「第十八洞天」。西北：大若巖，即赤水山，「第十二福地」。東南：大羅山。南：吹臺山。西：甌浦山。北：孤嶼山，橫亙江中，英領事署在焉。海，東自樂清入，為甌江口，南逕龍灣陡門，又南逕寧村所。康熙九年改寨置游擊。海口曰溫州灣，靈昆島扼之。甌江上流大溪，西南自青田入，東流，合菰溪及韓埠、上戍二港。側城西北。右得會昌湖，分出郭、瞿、雄三溪，合流逕望江門外。光緒二年煙臺之約，立租界。逕陡門橋北，右合塘河，抵永樂界，為館頭江。其右合雙井、茶山二河，又東南合瑤溪、白水溪入海。枬溪鎮，縣丞駐。有西溪巡司，永嘉鹽場司，窯嶴鎮兼驛。沙頭、碧蓮、韓埠、楓林、雙溪有汛。有龍灣山、茅竹嶺、狀元橋砲臺。瑞安沖，繁。府南八十里。水師副將駐。東：龍山。北：集雲山、大小二洋山。海，東北自永嘉入，逕梅頭城，又南逕海安所，又南逕飛雲江口，有關。其外洋鳳凰山與西江橫山對峙，曰鳳凰門。迤北大小丁山。迤東南齒頭山。東：長帶山。迤北南策山，與東策、北策相望。北策以西，與永嘉大瞿以東，稱佳澳焉。飛雲江上流大溪西自泰順入，合桂溪，逕山口村，右合洄溪。又東合九溪、方坑溪。又東北，左得漈門溪，匯諸溪水，折東南，合半溪，左納南岸塘河入海。有大山、江岸二巡司，雙穗鹽場。黑城、宋埠有汛。樂清沖，繁，難。府東北八十里。水師副將駐。北：雁蕩山。東：窯嶴山。西：章嶴山，與沙角、黃華並置寨。黃華有關，追臨海口，為第一門戶。海，東北自太平入，逕大荊城，游擊駐。轉西南逕鏵鍬埠，北接大嵩汛。又西南逕蒲岐，至城南，為甌江口。自木杓山至此，曰樂清灣。東北：新巿河，東源出白龍山，西源出玳球、赤巖、硐坪諸山，合流為黃雙塘溪。北，梅溪出左原諸山，流為石埭河，並匯萬橋港入海。東：芙蓉川，分出長蛇嶺及西中奧四十九盤嶺，合流為清江，北接蔡嶴汛，南接光巖汛。又白溪出雁蕩東麓，逕靈巖，流為凈名溪。東北：蒲溪，二源，一出石門潭，合南閤、北閤諸水，一出荊潭，合桐垟隘、門嶺諸水，匯於水漲，並入海。城河即東溪，出縣治東北諸山。左出諸枝河，並通西城河。河即西溪，逕下馬橋，與東溪合，是為運河，西南入館頭江。東逕磐石，都司及巡司駐。南接天妃汛，與龍灣對峙，為第二門戶。又東至白沙嶺入海。自此逕曹田汛，抵歧頭山，即海口也。有館頭鎮，嶺店驛。縣丞駐大荊城。有長林鹽場。東門、西山嶺、鎮甌、歧頭砲臺。平陽沖，繁。府南百三十里。水師副將駐。西：雁蕩山，對樂清曰南雁蕩。其東焦溪、天井洋、赤巖諸山。西南：分水嶺，泉出瀧上，東西分流，以限閩、浙。海，東北自瑞安入，逕沙園城，南逕鰲江口，又南逕金鄉營，東北接舥艚汛。又南為大濩海口，官山島扼之，分南北水道。西南：鰲江，古曰始陽江。南港二源，一平水，一燥溪，歧為東西溪。北港二源，一順溪，一梅溪，兩港會於蕭家渡西，合逕羅源山下為橫陽江。逕錢倉鎮為錢倉江。又東合東塘河，抵墨城汛入海。城河分出西南毗巖嶺諸山，入城為腰帶水，匯於抗雲橋，一出東郭入海，一出北郭為城北運河。其夾嶼橋河在南夾嶼下，下匯城南諸水，歧為二，一西塘河，一東塘河，分趨入海。南運河出東南金獅山，合直浹河，赤溪出西南礬山，並入之。二鎮：仙口、錢倉。蒲門巡司。天富鹽場。下垟諸砲臺。泰順簡。府西南百三十里。東：飛龍山。南：石嶺。西：雙港嶺。仙居溪出西北諸山，逕洪口渡，洪溪會葛溪注之，古曰漁溪。東北流，左得三插溪，東北自景寧入，會左溪。又東北，右合莒岡溪，左納青田下窄口溪，古曰龍溪。其北太平溪，出上莊，貫城壕，出南門，合白溪，錯出復入，緣界抵赤水坑口，會雙港溪。溪自壽寧入，逕五步，合棠坪水，逕石竹洲，合周邊諸水，抵交溪村，會四溪及仕陽、龜伏二溪，與福建霞浦、福安為界水。有甌西第一、分水、桂峰、武嶺頭鎮南諸關，排嶺、牛頭上下排、龍巖嶺、分水排諸隘。池村、三魁二鎮。有巡司。墩頭隘、吳家墩、洋岡、後街有汛。玉環簡。府東北二百里。參將及同知駐。坎門、釣艚隩勢險要。釣艚東即鷹捕隩。北車首頭與東北木杓山斜對，中為棧頭港，東通靈門港，外列虎叉、雞冠、羊嶼諸山。東南至鹿門。外洋虎叉以東為披山。外洋以北為白馬嘴，嘴東有沙角、鐙臺、茅草諸山。西有花巖浦。西北接後交汛。進此曰漩門，兩山崟束，一水中流，航路最險。其西為分水山，北為苔山。分水以東為楚門港，以南為烏洋港，西接浦歧港。又南為西青嶼、烏巖。北為大青、小青。迤西為茅峴山。又西江廷山。其南大烏、小烏。又南為蓮嶼。西南為大門、小門。迤東南為黃大嶴，中有重山。黃大嶴之西，重山之北，中曰天門。又東南為狀元隩，為三盤山。東北為鹿棲山。西北至大巖頭。又北接梁灣汛，東南即黃門。門東為南排山。北教場隩、里隩。巾嶴寨鎮，玉環巡司，蛇嶼砲臺。

處州府：簡。隸溫處道。總兵及衛守備駐。北距省治一千九十八里。廣四百九十里，袤四百十里。北極高二十八度二十五分。京師偏東三度二十五分。領縣十。麗水簡。倚。都司駐。道光二十八年改守備。東：銀場山、楊梅岡。北：麗陽山，縣以此名。大溪，西南自雲和入，左得松陰溪，西自松陽來會，為大港頭。又東合松阮水，為郭溪。又東合通濟渠，折北，左得畎溪。西北自宣平入，合西岸溪來會。西北稽勾溪，納宣平小溪，是為三港口。逕溪口，合麗陽水，環城南為洄溪。又東，左得好溪，東北自縉雲入，合嚴溪注之。鎮二：寶定，其碧湖，縣丞駐。十八都、蓬蒿嶺、皁阮、庫頭、卻金館、沙溪有汛。有保定鎮。括蒼驛。青田簡。府東南百五十里。北：青田山，縣以此名，一曰大鶴山，道書「第三十六洞天」。西：石門山，「第三十七洞天」。南：方山。大溪出西南龍須山，上承洄溪，西北自麗水入，合海溪、芝溪、中坑、石藤諸水。又東南，右納小溪，上承山溪，自景寧入，流為浣紗溪，復流為雙溪來會。左合石溪，側城西南。折東合顧溪，入永嘉為甌江。西南：浯溪出蒲斜嶺，下流為下窄口溪。又南田坑水出天馬山，入瑞安，下流為泗溪。大溪七十二灘，在青田者都三十有三。黃亶鎮，縣丞駐。有芝田驛，黃亶、淡洋二廢巡司。縉云簡。府東北九十里。東：括蒼山。西南：馮公嶺，古桃枝嶺，上有桃花隘。好溪出東大盤山，逕大皿為九曲溪，合黃檀、潤川二水，逕冷水三港口，合虯里溪，右得靈溪，北自永康入合之。又西南，合棠、赤二溪，出賢母橋，合管溪，逕岱石，會訪溪，逕城南。左合荊坑水，右合貞溪，為南港溪。又西入麗水，下達溫州入海。其北南港溪，出雪峰山，合建洋溪，逕縣北，匯梅、龜二溪。又北為黃碧溪，入永康，下會蘭溪入浙江。西南：巖溪，出紗帽嶺，合芳溪，亦入麗水。又龍溪，出分水，仰納仙居安仙溪，下流為金坑水。有丹峰驛。松陽簡。府西北百二十里。西南：箬簝山。南：白峰、尖山。北：竹客嶺，勢險仄。松陰溪西北自遂昌入，合東湖山水，逕卯酉山下，合霏溪、侖溪，逕青龍堰，右得大竹溪，分出西南香乳、玉巖二山，會為夏川，合南岱、亞岱水為中隩川，又合小竹溪，三臺水來會。又東南，右得竹客溪，北支入宣平，南支與松陰合，逕城西合循居溪。又東南，合蛤湖、石倉源，會裕溪、小槎溪入麗水。東白岸溪，出桐鄉山。有舊治鎮。乾隆二十八年移汛於此。遂昌簡。府西北百八十里。西南：君子山。東：尹公山。西：奕山、湖山。北：兌谷山、金石巖。南：貴義嶺，前溪出，南支入龍泉，北支逕城南，出東關橋，會後溪上流柘溪，東流為好川，匯梅山二水，是為雙溪。又東為航川。其西蔡溪上流住溪，西南自龍泉入，合碧隴源，出宏濟橋，合關川為鐘溪。逕周公村，左得東川，上承福建浦城罟網水入之。抵龍鼻頭隘，右出枝津為梭溪，即柘溪上流。正渠入西安，為烏溪港。北官溪出侵雲嶺，右得馬戍源，出湯溪界銀嶺，入為桃溪，合白水源，下流為靈山港。有高平、關堂二隘。龍泉疲，難。府西南二百四十里。南：豫章山。又琉華山，下有琉田，土宜陶，有烏赩窯、青赩窯，今曰龍泉窯。北：黃鶴嶺。大溪西南自慶元入，曰秦溪，合小梅溪，錯慶元復入，會山溪。逕查田巿，又東北至獨田灘，蔣溪合桑溪來會。合豫章川，逕南大垟村，瀦為劍池湖。出披雲橋，合錦川。逕城南，中阻槎洲，分流復合。右合大貴溪，左合鐵杓溪，東北流。右得白雁溪，上流前溪，西北自遂昌入合之。又東北合道太、安仁二溪，錯出復入者再。其西南住溪，自福建浦城入，東北入遂昌。下流為蔡溪，碧隴源亦自其縣入。一溪出南九漈山，東南入景寧。安仁莊，縣丞駐。查田廢司。五都、洋村有汛。慶元簡。府西南四百里。南：赤摶嶺。東：九臺山。西北：蠻頭山，秦溪出，下流為大溪。山溪出東源頭山，小梅溪出北大拗嶺，並入龍泉。東北鈐高山，南洋溪出。東南雞冠山，魚頭溪出，並入景寧。其東光石山，蓋竹溪出，合濛洲溪、交劍水，逕城北為大溪。左合竹坑溪，右合焦坑溪，逕八都鎮。右得蕓洲溪，西南自福建政和入合之，是為槎溪，循棘蘭西入福建松溪。其西北竹口溪，出雷風山，合下水祭、新窯二溪並入之。舉溪出東南棠廕山，入政和。有汛。伏石、大澤二關。雲和簡。府西南百二十里。東南：白龍山。北：牛頭山。南：前溪山，兩山竦峙，勢險要。西：巖山。北：石鏡巖，大溪逕其南，自龍泉入，錯出復入，右合烏椹源，左合麻、梅二洋，復錯出，自洽川口入，合洽川及硃坑、烏龍坑水，折東南，會浮雲溪。溪出西南黃棧坑，合硃源水，出利濟橋，有霧溪合新溪注之。環城而東，右合黃溪，左合雙溪，為戈溪。又合諸坑水，為規溪，入麗水。豐源水出西南豐源山、入景寧。宣平簡。府西北百二十里。東：岱石山。南：俞高山。西：竹喀嶺。雙溪二源：東源分出龍樊嶺，上坦、小妃匯岡山下，曰東溪，亦曰午溪；西源出礱坑山，合新錦溪，曰西溪，亦曰申溪。兩源匯於綠巖潭。東南流，納松陽竹客溪，又東南，右納歐澗水，上流日溪，東自武義入合之。左合石浦水，又東南，右納松陽白石溪，入麗水為畎溪。北：梅溪出黃塘山，東流入武義。汛五：曰竹客、玉巖山、陶村、和尚田、式河頭。景寧簡。府南百四十里。東：羅岱山。西南：豸山。北：莘田嶺。山溪上流南洋溪，西自慶元入，左得英川，即定度溪，上流一溪西自龍泉來會，東南流，合標溪，逕新亭村，右得豐源水，西北自雲和來會，折東北，右得鶴沐溪，會塵溪入焉。又合大小順坑水，入青田為小溪。南白鶴溪，出梨樹嶺，下流為三插溪。有龍首、龍匯、白鹿諸關。


\end{pinyinscope}