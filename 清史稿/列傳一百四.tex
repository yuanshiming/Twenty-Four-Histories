\article{列傳一百四}

\begin{pinyinscope}
王無黨吳進義譚行義李勛樊廷武進升馬負書

範毓皛

王無黨，直隸萬全人。康熙五十一年武進士，授藍翎侍衛。累遷廣西梧州協副將。貴州臺拱九股苗為亂，無黨率師討定之，擢左江鎮總兵。九股苗復為亂，無黨馳抵古州，分兵赴八寨督剿。經略張廣泗檄無黨分攻臺拱大臺雄，克之。平交上等三十餘寨，擒其渠巴利，會收牛皮大箐。乾隆元年，署貴州提督。從廣泗撫定上下九股諸苗從為亂者。二年，真除。疏陳黔省急務，請籌積貯，築城垣，整墩臺塘房，禁掠賣人口，下部議行。定番州屬姑盧寨苗視險強肆，廣泗與無黨遣漢、土官兵三千餘，分道毀寨搜箐，擒其渠老排，十餘日而定，上褒其妥協。四年，陛見，賜孔雀翎。

六年，移湖廣提督。黑峒苗為亂，大學士鄂爾泰以無黨在貴州久，熟苗事，留使戡定乃上官。八年，上以湖廣軍政廢弛，無黨至官未有所整理，下詔詰責。十三年，坐提標兵救火攘衣物，兵部論無黨徇庇，當奪官，命詣京師引見，左授湖南沅州協副將。遷雲南楚姚鎮總兵。內擢鑾儀使。復外授福建漳州鎮總兵。遷浙江提督。以目疾乞罷。卒，謚壯愨。

吳進義，字子恆，陜西寧朔人。父開圻，康熙二十七年一甲三名武進士，官至雲南元江副將。進義入伍，從振武將軍孫思克征噶爾丹，劄署守備，發江南借補千總。累遷江南壽春鎮總兵。擢江南提督，疏言：「太湖界江、浙，漁船奸良難辨。請照海洋例巡哨，支河小汛，飭兩省陸路兵巡查，則聲勢聯絡，奸宄斂跡。」有旨嘉獎。久之，移浙江，再移福建，復還浙江。時有偽為孫嘉淦疏稿語訐上，進義與浙閩總督喀爾吉善以聞。上令究所從來，語連提督廨胥吏，喀爾吉善劾進義隱諱，命解官聽讞。進義力辨未嘗隱諱，其幕客證進義已見稿。浙江巡撫雅爾哈善論進義當重闢，上愍其老，命貰罪。復以疏稿未得作偽主名，令江蘇巡撫莊有恭會鞫。有恭疏陳進義實未見稿，浙江承審諸吏牽合附會。事下軍機大臣覆訊，得實。上以進義無辜廢斥，召來京，命以提督銜署直隸宣化鎮總兵。未幾，授古北口提督。進義請限操演火藥，增設河屯協弓兵，皆允行。二十三年，加太子少保。二十七年，卒，年八十四，加太子太保，謚壯愨。

進義家世多武功，從祖坤，貴州永北總兵，嘗徵四川苗及金川有功。坤子開增，自武舉官至浙江溫州總兵。

譚行義，四川三臺人。康熙時，以武舉授陜西西寧衛千總。雍正初，從軍平青海，再遷河南城守營參將。河東總督田文鏡劾行義送陜西軍馬疲瘦，奪官，上令來京引見，召對稱旨，賜編刻上諭、貂皮、香珠，復原官。再遷廣東高雷廉總兵。總督鄂彌達檄行義將五千人協剿貴州亂苗，進擊滾縱、高表諸寨。經略張廣泗令赴援上江，攻烏婆、擺吊諸險要地，搜牛皮大箐，獲其魁。歷福建漳州、湖南鎮筸諸鎮。

乾隆四年，授廣西提督，帥師會討楚、粵亂苗。宜山縣土蠻恃險劫掠，行義與總督馬爾泰、署巡撫安圖令游擊楊剛討之。破白土、丘索二村，執其渠，斬以徇。忻城土縣外八堡有劇盜曰藍明星，恃險焚劫。行義檄副將畢映捕治，明星遁入山，搜捕得之。有黃順者，匿湖北、廣東錯壤處，謀為亂。貴州人黎阿蘭與相應，散旗印，將起事。行義詗知之，督兵攻克賊巢，擒斬首從七十餘，事乃定。柳州兵皆居草舍，患火。行義請發白金四千貸兵建瓦屋，分三年還帑，從之。又有李彩者，糾眾聚遷江石版村謀犯縣城，行義既捕治，請城北設汛。尋以擅發倉穀貸於兵，左授登州鎮總兵。十一年，遷江南提督。十四年，移浙江提督。十六年，再移福建陸路提督。十八年，卒，謚恭愨。

李勛，貴州鎮遠人。入伍，稍遷守備。從征臺拱九股生苗，廣泗檄同剿羊吊、洞里、羊色諸地，搜牛皮大箐，勛亦在行間。累遷湖廣提督。緬甸亂，移雲南提督。疏請自普洱馳往孟艮捕治亂渠召散，上以其老，不勝瘴癘，命還普洱。勛已至孟艮，督總兵劉德成、華封等葺堡寨，防要隘，得召散兄猛養等。勛還，卒於途。加太子太保，謚莊毅。

樊廷，陜西武威人。初入伍，更姓名王剛。從征烏蒙、青海、西藏，積功累遷甘肅肅州鎮總兵。自陳復姓名，改籍四川潼川縣。準噶爾犯科舍圖卡倫，盜駝馬，其眾二萬餘。廷率副將冶大雄等將二千人御之，轉戰七晝夜，與總兵張元佐等軍合，殺賊無算，盡還所盜。時提督紀成斌護寧遠大將軍印，聞上，詔褒廷以寡敵眾，忠勇冠軍，賜白金萬，一等輕車都尉世職。授陜西固原提督、都督僉事。入覲，請從軍，命從署寧遠大將軍查郎阿出師屯南山。副將軍張廣泗偵賊伏烏爾圖水，檄廷將千五百人自鹼泉子進剿，至哈洮遇賊，奪據山梁，連敗之。越噶順抵鄂隆吉大阪，殺賊四百，擒三十六，收其糧械。

乾隆初，上從查郎阿請，發甘、涼諸鎮兵五千人駐哈密，置總統提督，以授廷。廷至軍，疏言：「烏爾克為極西第一要隘，兵出偵洮賴大阪北蘆草溝、噶順溝東亂山子及烏爾圖水，夜輒有火光。守隘兵寡，請量增。」又疏言：「哈密兵在山南煙墩溝諸地牧駝馬，請分山北防兵巡護。」皆用其議。在邊二年，以病乞罷，命還固原治疾，遣醫往診。尋卒於哈密。遺疏論防邊事甚切，上深愍之。命查郎阿經紀其喪，歸葬涼州。贈都督同知，謚勇毅。

子經文，官至廣東右翼總兵。經文子繼祖，官湖北副將。繼祖子從典，請改籍湖北恩施。從典子燮，官湖南永州鎮總兵，同治中，坐事罷。

武進升，山西寧鄉人，其後改籍江南江寧。初以張姓入伍。稍遷浙江溫州鎮標守備。雍正初，閩浙總督滿保疏薦，引見，授三等侍衛，屬怡親王允祥。尋外授江寧游擊。累遷福建陸路提督。言：「閩省不習騎射，加意督率，弓力漸增。馬兵出馬收馬較前改觀。」高宗諭以「如此方不負任使，然亦不可欲速，尤貴為之以實，要之以久」。進升與總督喀爾吉善忤，疏言：「喀爾吉善外似和平，心實剛愎。令臣密察水師提督張天駿營伍，臣辭以水師非所轄。督臣正言厲色，必令臣密察。及察知水師陋規，告之督臣，督臣置不問，反與天駿契合。臣察漳州營馬值，總兵馬負書為督臣舊部，巧為徇私。令臣無地自容。」又疏言喀爾吉善衰憊狀，上斥進升支離狂率。喀爾吉善亦劾進升徇所屬，縱兵行竊。因左授江南狼山鎮總兵，進升疏謝，諭曰：「汝無他過，祗好勝多事，故左授示薄懲。若不知改，或遂委靡，一切姑息，皆不可也。」居數月，擢江南提督，以老罷。再起，終浙江提督。卒，年八十餘，謚良毅。

馬負書，漢軍鑲黃旗人。乾隆元年一甲一名武進士，授頭等侍衛。累遷福建漳州鎮總兵。疏言：「漳州民好鬥，有所謂『闖棍』，結黨肆行，土豪養為牙爪，請嚴治之。」上下其章喀爾吉善，令體察懲治。歷瓊州、金門、臺灣、狼山諸鎮。署古北口提督，疏言：「兵習陣法，無濟實用。應於秋冬收穫後，擇地成列，為仰攻旁擊勢。分合進退，以金鼓為節。常月教場演習，仍依營制。」得旨允行。授福建陸路提督。卒，謚昭毅。

範毓皛，山西介休人。範氏故巨富。康熙中，師征準噶爾，輸米餽軍，率以百二十金致一石。六十年，再出師，毓皛兄毓馪請以家財轉餉，受運值視官運三之一。雍正間，師出西北二路，怡親王允祥薦毓馪主餉，計穀多寡，程道路遠近，以次受值，凡石米自十一兩五錢至二十五兩有差，累年運米百餘萬石。世宗特賜太僕寺卿銜，章服同二品。寇犯北路，失米十三萬餘石，毓馪斥私財補運，凡白金百四十四萬。師既罷，米轉運近地，戶部按近值核銷，故所受遠值，責毓馪追繳，凡白金二百六十二萬，復出私財採蓡，市銅供鑄錢以償。

毓皛以武舉授衛千總，以駝佐軍，擢守備。累遷直隸天津鎮總兵。自河南河北鎮移廣東潮州，疏請令潮州營兵如河北例，兼習長槍、短棍、連接棍諸藝。世宗命與總督鄂彌達、提督張溥商榷。鄂彌達等上言：「廣東山海交錯，軍械惟鳥槍最宜，次則弓箭、藤牌、挑刀、大砲。毓皛所議與廣東不甚宜。」上韙鄂彌達等議，仍諭毓皛初至，當嘉其肯言。嘉應、潮陽遇颶，海岸決。毓皛以聞，命加意撫綏。乾隆初，署廣東提督。故事，市舶至，詣海關納稅。或遇風未至所往地，中道暫泊，亦論稅如例。毓皛慮民避屢稅，遇風不敢泊，致傾覆，疏請商舟寄泊，非即地市易不徵稅，上命待審察。毓皛以憂歸，服終，授直隸正定鎮總兵。湖廣總督阿爾賽請移任苗疆，上不允，諭以「毓皛富家子弟，謹慎無過。苗疆事重，不能勝也」。上巡五臺，毓皛言兄毓馪子清注具羊千、馬十備賞賚，上卻之。尋以老罷。卒。

論曰：提鎮雖專閫，然受制於督撫，所轄兵散處諸營汛，都試肄武，虛存其制耳。無黨、進義皆能勤其官者，行義捕盜，廷屢從戰，皆有勞。進升齗齗不欲曠其職。毓皛與其兄出私財助軍興，幾傾其家而不悔，求諸往史，所未有也。

列傳一百四

王無黨吳進義譚行義李勛樊廷武進升馬負書

範毓皛

王無黨，直隸萬全人。康熙五十一年武進士，授藍翎侍衛。累遷廣西梧州協副將。貴州臺拱九股苗為亂，無黨率師討定之，擢左江鎮總兵。九股苗復為亂，無黨馳抵古州，分兵赴八寨督剿。經略張廣泗檄無黨分攻臺拱大臺雄，克之。平交上等三十餘寨，擒其渠巴利，會收牛皮大箐。乾隆元年，署貴州提督。從廣泗撫定上下九股諸苗從為亂者。二年，真除。疏陳黔省急務，請籌積貯，築城垣，整墩臺塘房，禁掠賣人口，下部議行。定番州屬姑盧寨苗視險強肆，廣泗與無黨遣漢、土官兵三千餘，分道毀寨搜箐，擒其渠老排，十餘日而定，上褒其妥協。四年，陛見，賜孔雀翎。

六年，移湖廣提督。黑峒苗為亂，大學士鄂爾泰以無黨在貴州久，熟苗事，留使戡定乃上官。八年，上以湖廣軍政廢弛，無黨至官未有所整理，下詔詰責。十三年，坐提標兵救火攘衣物，兵部論無黨徇庇，當奪官，命詣京師引見，左授湖南沅州協副將。遷雲南楚姚鎮總兵。內擢鑾儀使。復外授福建漳州鎮總兵。遷浙江提督。以目疾乞罷。卒，謚壯愨。

吳進義，字子恆，陜西寧朔人。父開圻，康熙二十七年一甲三名武進士，官至雲南元江副將。進義入伍，從振武將軍孫思克征噶爾丹，劄署守備，發江南借補千總。累遷江南壽春鎮總兵。擢江南提督，疏言：「太湖界江、浙，漁船奸良難辨。請照海洋例巡哨，支河小汛，飭兩省陸路兵巡查，則聲勢聯絡，奸宄斂跡。」有旨嘉獎。久之，移浙江，再移福建，復還浙江。時有偽為孫嘉淦疏稿語訐上，進義與浙閩總督喀爾吉善以聞。上令究所從來，語連提督廨胥吏，喀爾吉善劾進義隱諱，命解官聽讞。進義力辨未嘗隱諱，其幕客證進義已見稿。浙江巡撫雅爾哈善論進義當重闢，上愍其老，命貰罪。復以疏稿未得作偽主名，令江蘇巡撫莊有恭會鞫。有恭疏陳進義實未見稿，浙江承審諸吏牽合附會。事下軍機大臣覆訊，得實。上以進義無辜廢斥，召來京，命以提督銜署直隸宣化鎮總兵。未幾，授古北口提督。進義請限操演火藥，增設河屯協弓兵，皆允行。二十三年，加太子少保。二十七年，卒，年八十四，加太子太保，謚壯愨。

進義家世多武功，從祖坤，貴州永北總兵，嘗徵四川苗及金川有功。坤子開增，自武舉官至浙江溫州總兵。

譚行義，四川三臺人。康熙時，以武舉授陜西西寧衛千總。雍正初，從軍平青海，再遷河南城守營參將。河東總督田文鏡劾行義送陜西軍馬疲瘦，奪官，上令來京引見，召對稱旨，賜編刻上諭、貂皮、香珠，復原官。再遷廣東高雷廉總兵。總督鄂彌達檄行義將五千人協剿貴州亂苗，進擊滾縱、高表諸寨。經略張廣泗令赴援上江，攻烏婆、擺吊諸險要地，搜牛皮大箐，獲其魁。歷福建漳州、湖南鎮筸諸鎮。

乾隆四年，授廣西提督，帥師會討楚、粵亂苗。宜山縣土蠻恃險劫掠，行義與總督馬爾泰、署巡撫安圖令游擊楊剛討之。破白土、丘索二村，執其渠，斬以徇。忻城土縣外八堡有劇盜曰藍明星，恃險焚劫。行義檄副將畢映捕治，明星遁入山，搜捕得之。有黃順者，匿湖北、廣東錯壤處，謀為亂。貴州人黎阿蘭與相應，散旗印，將起事。行義詗知之，督兵攻克賊巢，擒斬首從七十餘，事乃定。柳州兵皆居草舍，患火。行義請發白金四千貸兵建瓦屋，分三年還帑，從之。又有李彩者，糾眾聚遷江石版村謀犯縣城，行義既捕治，請城北設汛。尋以擅發倉穀貸於兵，左授登州鎮總兵。十一年，遷江南提督。十四年，移浙江提督。十六年，再移福建陸路提督。十八年，卒，謚恭愨。

李勛，貴州鎮遠人。入伍，稍遷守備。從征臺拱九股生苗，廣泗檄同剿羊吊、洞里、羊色諸地，搜牛皮大箐，勛亦在行間。累遷湖廣提督。緬甸亂，移雲南提督。疏請自普洱馳往孟艮捕治亂渠召散，上以其老，不勝瘴癘，命還普洱。勛已至孟艮，督總兵劉德成、華封等葺堡寨，防要隘，得召散兄猛養等。勛還，卒於途。加太子太保，謚莊毅。

樊廷，陜西武威人。初入伍，更姓名王剛。從征烏蒙、青海、西藏，積功累遷甘肅肅州鎮總兵。自陳復姓名，改籍四川潼川縣。準噶爾犯科舍圖卡倫，盜駝馬，其眾二萬餘。廷率副將冶大雄等將二千人御之，轉戰七晝夜，與總兵張元佐等軍合，殺賊無算，盡還所盜。時提督紀成斌護寧遠大將軍印，聞上，詔褒廷以寡敵眾，忠勇冠軍，賜白金萬，一等輕車都尉世職。授陜西固原提督、都督僉事。入覲，請從軍，命從署寧遠大將軍查郎阿出師屯南山。副將軍張廣泗偵賊伏烏爾圖水，檄廷將千五百人自鹼泉子進剿，至哈洮遇賊，奪據山梁，連敗之。越噶順抵鄂隆吉大阪，殺賊四百，擒三十六，收其糧械。

乾隆初，上從查郎阿請，發甘、涼諸鎮兵五千人駐哈密，置總統提督，以授廷。廷至軍，疏言：「烏爾克為極西第一要隘，兵出偵洮賴大阪北蘆草溝、噶順溝東亂山子及烏爾圖水，夜輒有火光。守隘兵寡，請量增。」又疏言：「哈密兵在山南煙墩溝諸地牧駝馬，請分山北防兵巡護。」皆用其議。在邊二年，以病乞罷，命還固原治疾，遣醫往診。尋卒於哈密。遺疏論防邊事甚切，上深愍之。命查郎阿經紀其喪，歸葬涼州。贈都督同知，謚勇毅。

子經文，官至廣東右翼總兵。經文子繼祖，官湖北副將。繼祖子從典，請改籍湖北恩施。從典子燮，官湖南永州鎮總兵，同治中，坐事罷。

武進升，山西寧鄉人，其後改籍江南江寧。初以張姓入伍。稍遷浙江溫州鎮標守備。雍正初，閩浙總督滿保疏薦，引見，授三等侍衛，屬怡親王允祥。尋外授江寧游擊。累遷福建陸路提督。言：「閩省不習騎射，加意督率，弓力漸增。馬兵出馬收馬較前改觀。」高宗諭以「如此方不負任使，然亦不可欲速，尤貴為之以實，要之以久」。進升與總督喀爾吉善忤，疏言：「喀爾吉善外似和平，心實剛愎。令臣密察水師提督張天駿營伍，臣辭以水師非所轄。督臣正言厲色，必令臣密察。及察知水師陋規，告之督臣，督臣置不問，反與天駿契合。臣察漳州營馬值，總兵馬負書為督臣舊部，巧為徇私。令臣無地自容。」又疏言喀爾吉善衰憊狀，上斥進升支離狂率。喀爾吉善亦劾進升徇所屬，縱兵行竊。因左授江南狼山鎮總兵，進升疏謝，諭曰：「汝無他過，祗好勝多事，故左授示薄懲。若不知改，或遂委靡，一切姑息，皆不可也。」居數月，擢江南提督，以老罷。再起，終浙江提督。卒，年八十餘，謚良毅。

馬負書，漢軍鑲黃旗人。乾隆元年一甲一名武進士，授頭等侍衛。累遷福建漳州鎮總兵。疏言：「漳州民好鬥，有所謂『闖棍』，結黨肆行，土豪養為牙爪，請嚴治之。」上下其章喀爾吉善，令體察懲治。歷瓊州、金門、臺灣、狼山諸鎮。署古北口提督，疏言：「兵習陣法，無濟實用。應於秋冬收穫後，擇地成列，為仰攻旁擊勢。分合進退，以金鼓為節。常月教場演習，仍依營制。」得旨允行。授福建陸路提督。卒，謚昭毅。

範毓皛，山西介休人。範氏故巨富。康熙中，師征準噶爾，輸米餽軍，率以百二十金致一石。六十年，再出師，毓皛兄毓馪請以家財轉餉，受運值視官運三之一。雍正間，師出西北二路，怡親王允祥薦毓馪主餉，計穀多寡，程道路遠近，以次受值，凡石米自十一兩五錢至二十五兩有差，累年運米百餘萬石。世宗特賜太僕寺卿銜，章服同二品。寇犯北路，失米十三萬餘石，毓馪斥私財補運，凡白金百四十四萬。師既罷，米轉運近地，戶部按近值核銷，故所受遠值，責毓馪追繳，凡白金二百六十二萬，復出私財採蓡，市銅供鑄錢以償。

毓皛以武舉授衛千總，以駝佐軍，擢守備。累遷直隸天津鎮總兵。自河南河北鎮移廣東潮州，疏請令潮州營兵如河北例，兼習長槍、短棍、連接棍諸藝。世宗命與總督鄂彌達、提督張溥商榷。鄂彌達等上言：「廣東山海交錯，軍械惟鳥槍最宜，次則弓箭、藤牌、挑刀、大砲。毓皛所議與廣東不甚宜。」上韙鄂彌達等議，仍諭毓皛初至，當嘉其肯言。嘉應、潮陽遇颶，海岸決。毓皛以聞，命加意撫綏。乾隆初，署廣東提督。故事，市舶至，詣海關納稅。或遇風未至所往地，中道暫泊，亦論稅如例。毓皛慮民避屢稅，遇風不敢泊，致傾覆，疏請商舟寄泊，非即地市易不徵稅，上命待審察。毓皛以憂歸，服終，授直隸正定鎮總兵。湖廣總督阿爾賽請移任苗疆，上不允，諭以「毓皛富家子弟，謹慎無過。苗疆事重，不能勝也」。上巡五臺，毓皛言兄毓馪子清注具羊千、馬十備賞賚，上卻之。尋以老罷。卒。

論曰：提鎮雖專閫，然受制於督撫，所轄兵散處諸營汛，都試肄武，虛存其制耳。無黨、進義皆能勤其官者，行義捕盜，廷屢從戰，皆有勞。進升齗齗不欲曠其職。毓皛與其兄出私財助軍興，幾傾其家而不悔，求諸往史，所未有也。


\end{pinyinscope}