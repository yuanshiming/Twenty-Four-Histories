\article{列傳二百七十六}

\begin{pinyinscope}
忠義三

宗室恆斌倪國正趙文哲王日杏汪時孫維龍吳璜吳鉞等

曹永訚何道深沈齊義陳枚吳躭等溫模邵如椿李南暉

湯大奎周大綸壽同春李喬基熊恩紱宋如椿趙福劉升滕家瓚

蕭水清劉大成王翼孫王行儉王銑汪兆鼎左觀瀾董寧川

韓嘉業葉槐陸維基毛大瀛張大鵬白廷英楊繼曉

楊堂等曾艾曾彰泗羅江泰霍永清強克捷趙綸等

宗室奕湄景興陳孝寬等王鼎銘呂志恆邵用之等

楊延亮師長治王光宇

宗室恆斌，字絅文，太宗第十子輔國公韜塞後。授三等侍衛。父薩喇善，官吉林將軍，緣事命戍伊犁。方臥病，恆斌陳請代奏以身從父往，詔許之，而以沽名褫其職。恆斌在途侍疾，至廢寢食，父每怒其愚，無幾微怨。既抵伊犁，父疾以瘳，將軍阿桂大賢之。會哈薩克新附，遣使入貢，有旨擇賢員伴送，阿桂即命恆斌充伴送官。途間馭陪臣忠信得大體，召見慰藉，復其官，令留京供職。恆斌請畢伴送事仍往伊犁侍父，允之。擢二等侍衛。會烏什回叛，恆斌隨將軍明瑞由伊犁倍道進剿，戰屢捷。領左翼兵陣城南山下，賊麕至，恆斌奮勇擊之，所向披靡。賊懼，隱城壕誘敵。怒馬而前，萬鏃齊發，不及御，陣亡。事聞，褒恤，而宥其父罪還京。

倪國正，字懋功，四川成都人。康熙舉人。雍正十年，揀發廣西，授義寧縣知縣。義寧東北曰雙江，苗、民雜處，與湖南城步、綏寧二邑紅苗接壤，計千餘里。隘口十，堡七十二，大小寨凡數百。不通教化，僅設雙江巡檢羈縻之。乾隆六年，楚匪黃順等煽粵苗，偽稱名號。國正計擒黃順，中道被劫，還合楚苗為奸。國正牒文武諸大府請兵，撥駐四百名，苗稍靖。時大府意在招撫，知府張永熹、巡檢蔡多奇迎合其意，遂撤駐兵，而檄國正與多奇及縣丞吳嗣昌同往。國正將行，嘆曰：「此所謂投虎以肉，徒肆其噬耳！」

行數日，抵苗巢，苗挾兵出迓，氣囂甚，多奇易衣遁，眾失色。或告國正：「不去，禍將及！」國正曰：「吾固知犬羊之性，不先以威，不可以德化也。今日之事，有死而已。」付健役縣印，令間道馳還，正襟坐待之。苗突至，取官弁及隨行隸三十餘人，盡掊殺之。禁國正土窯，絕粒六日，縛至烈日中，去其衣，掘土埋足至膝，脅之降，不屈。授以紙筆，令「省中以萬金為贖，可不死。」國正擲筆裂紙，大罵。苗怒，擊其齒，血流被衣，聲益厲。齒盡，截其舌。國正猶噴血作罵狀，遂擊死，沉尸深潭。事聞，帝為之輟食。國正為諸生時，書押則云「為國盡忠」，案頭玉尺，亦刻「丹心捧日」，蓋報國之志，本素定云。

趙文哲，字升之，江蘇上海人。生有異稟，讀書數行下。同時青浦王昶，嘉定王鳴盛、曹仁虎皆以能詩名，獨心折文哲。為人瘦不勝衣，而意氣高邁，由廩生應乾隆二十七年南巡召試，賜舉人，授內閣中書，在軍機章京上行走。以原任兩淮鹽運使盧見曾查抄案通信寄頓，褫職。時大軍征緬甸，署云南總督阿桂奏請隨軍。阿桂由緬至蜀，將軍溫福方督師征金川，見文哲，與語，大悅之。時溫福與阿桂分兵，文哲遂入溫福幕。溫福重文哲，片時不見，輒令人覘文哲何作。已而連克金川地，三十七年十月，遂剿平美諾。以功復中書，又授戶部主事，仍隨營治事。三十八年，兵至木果木，六月，小金川降者叛，與金川合抄後路，師將潰，在軍者逆知賊大至，相率逃竄，文哲毅然以為：「身為幕府贊畫，且疊荷國恩，詎可舍帥臣而去！」卒與溫福同死。

同時遇害者：刑部主事王日杏、新繁縣知縣徐瓚、酆都縣知縣楊夢槎、合州吏目羅載堂。其在各臺站遇害者：潼川府通判汪時、漢州知州徐諗、內江縣知縣許椿、大竹縣知縣程廕桂、秀山縣巡檢郭良相、納溪縣典史許濟。其沿途被害者：候補從四品王如玉，候補知縣孫維龍、張世永，布政司照磨倪鵬，候補縣丞倪霖，秀山縣典史周國衡。先後殉難者：又有重慶府知府吳一嵩，原任貴州大定府知府鍾邦任，刑部主事特音布，原任湖南澧州知州吳璜，原任浙江雲和縣知縣彭元瑋，四川崇慶州知州常紀，原任廣西越巂通判吳景，納溪縣知縣章世珍，營山縣典史吳鉞。幕客同與難者：硃南仲、楊紹沂、熊應飛、田舒祿、顧佐、岳廷栻、周煒、鄭文、許國、長炳、王鳴鏞十一人。事定，四川成都府、金川崇化屯先後建祠祀之，均建慰忠祠碑。

日杏，字丹宸，江蘇無錫人。善書，於魏、晉以降書跡臨摹畢肖。官中書，行走軍機處。每扈從行圍，遇公事旁午，坐馬上盤一膝，置紙膝上，信筆作小楷，疾如飛。有官中書者，見機要大臣，跽一足請事，日杏怒詈之，謂為非人。知銅仁府，民以王青天稱之。

汪時，浙江錢塘人。時駐岱多喇嘛寺，寺破，罵賊死。官軍收復小金川，見血影濺涅壁間，尚漉漉如濕焉。

程廕桂，浙江仁和人。與其子烈同遇害。

孫維龍，字普田，寄籍宛平。先官安徽黟縣知縣，創立書院，延劉大櫆教士。又建石橋於漁亭鎮，通浙、楚往來，行旅稱之。

吳璜，字鑒南，浙江會稽人。父爚文，舉博學鴻詞科。璜為商盤甥，早以詩名。

常紀，字銘勛，奉天承德人。以進士選授西充縣，有治行。嘗興建關神武祠，殉難後，縣民即關祠肖紀像祀之。

吳鉞，字炳臣，河南固始人。賊犯木果木時，鉞守澤耳多糧站，去大營六十里，大營以東，澤耳多以西，松林溝、赤裏角溝，俱為賊奪。事急，有勸鉞走者，鉞奮然曰：「吾奉命守此，與站存亡，分也！與我共殺賊者，吾骨肉也！」因拔佩刀立木城旁，曰：「敢言走者斬！」眾心稍定。賊至，鉞率兵役禦之，眾寡不敵，火器環擊木城，猶徒手抵賊，卒被戕。

曹永訚，字文甫，浙江金華人。雍正七年武舉人，補江南大河衛千總，洊擢四川海寧營參將。御士卒嚴而有恩，多樂為用。乾隆三十六年，隨溫福征小金川，提督董天弼檄守牛廠石卡，旋為賊據，天弼自劾，並請治永訚罪。上念小金川事棘，置未問。永訚乃與阜和游擊宋元俊獻三策：一自斑斕山探小金川，擊其首；一自美諾趨甲金達，擊其中；一自約咱進取僧格宗，擊其尾。用其言頗效。永訚善謀，謀定而戰，元俊諳地利，進退有度，軍中曹、宋齊名。不數月，悉復明正侵地，前後十餘捷。

三十七年，隨攻克布朗郭宗、底木達，執僧格桑父澤旺以獻。明年，師以賊扼險不得進，別取道攻昔嶺，移營木果木。未嚴備山後要隘，而賊突薄大營，劫糧臺，奪砲局，會運糧士卒數千爭避入營，溫福堅壁不納，轟而潰，賊蹂入，溫福遂遇害。是時，永訚軍距稍遠，聞砲聲，遽嚴甲起，飛騎至，曰：「大營失矣！」問：「大將軍安往？」曰：「不知。」傍一騎至，曰：「宜速退！」叱曰：「大將軍不知所往，吾將焉往？」即蹀血進，殞於陣。同時殉難者，參將惠世溥以下四十七人。

何道深，字會源，山西靈石人。由武進士、乾清門侍衛出為貴州提標游擊。乾隆三十二年，兵部尚書明瑞總督云、貴，進討緬甸，集諸道兵。明瑞聞道深訓練營卒可用，檄至永昌，果整練冠他軍。三路出師，以道深所統自隨。從取木邦，破錫箔，逾天生橋，大戰蠻結。賊立十六寨，豎木柵，列象陣力拒。道深冒矢石，攀柵先登，火槍中右額，紀功第一。

又從入窮乍，去賊巢阿瓦城益近。賊斷木壘石守隘，官軍糧少，火藥鉛丸垂盡，將旋，賊抄其後。道深為之殿，遇山谷險厄，必奮戰，俾全師得度至猛育。未至猛育前二日，道深中鳥槍，夜息，部下校進曰：「傷重矣。賊至日眾，道險，難與敵。盍稱病且逸歸乎？」道深曰：「賊眾，乃將卒致力時也。」叱之退。明日，戰益力。初，明瑞將中軍趨錫箔，別將分左右軍，異路約會師。及至猛育，兩軍渝約，前阻大山，賊盡塞蹊隘，環圍數重，軍殺馬以食。三十三年二月，明瑞令夜拔營，以次沖出。平明，賊來邀截，道深立高岡指揮拒之，他軍士得從旁脫出。道深自晨戰至日中，被數創，始僕。

道深撫士嚴而有恩，其始聞檄調也，令二日即行，凡無子、無兄弟者皆弗從。歿後，軍皆悲涕，以其帶、發還，詔賜葬本邑。

沈齊義，字立人，浙江烏程人。乾隆九年舉人，大挑用知縣，發山東。歷權冠、汶上、費、齊東等縣，題補泗水。齊義有吏能，初往鉅野辦賑，慮吏胥作奸，親自登記，歷數十里皆然。冠有翦辮訛言，謂妖人翦人辮發，能以咒語攝其魂，令移他處錢物入己，被翦者數日即死。訊無實，悉縱去。他縣獄上，皆獲譴，人服其識。汶上為入都孔道，東門外石橋久圮，撤而新之。南旺、蜀山、馬踏三湖，為漕渠水櫃。堤壞，出貲修築，工固而民不擾。泗水多閒田，而民間畜蠶者少，悉令栽桑飼蠶，自此隙地皆桑，繭絲之饒甲他邑。費有冤獄，特緩其事，或以吏議懼之，齊義謂與其令民以冤死，毋寧被劾以去官。

三十七年，改授壽張。縣境趙王河湮三十餘年，大雨至，水無所洩，禾麥皆淹死，民多逃去。請募夫開濬，凡三十餘里，上引範、濮諸水，悉達諸五空橋，自是南鄙無水患，民皆復業。故明籓府私田賦極輕，入清謂之「更名地」。部議加賦，壽張更名地二千四百餘頃，先於雍正間，歸入籽粒地，加賦，而舊名猶存。乃檢尋故牘，以原委達大府，削除之。故事，歲辦河工稭料及解京黃蠟，分里購買，吏用為奸，為往他所買解，民得免累。所至求民利病，若其身事。

三十九年八月二十八日夕，陽穀縣黨家店奸民王倫糾眾突起為亂，入壽張。齊義聞變，即衣冠出蒞宅外，斥曰：「吾非贓吏，爾等劫我何為？」賊伏拜曰：「知公廉，民等亦素沐公恩。但須及早從順，順則生，逆則死！」齊義駭曰：「爾等不顧赤族誅耶？」大罵之。賊謂齊義不知生死，麾眾退，令自為計。齊義即入，解其印，令掘坎埋之。復出，家人及賓友挽其臂，揮去，趨宅外，僕又牽馬至，請上省告急，齊義曰：「若將使我蒙面見上官耶？」批其頰斥之。須臾，賊復至，有泣拜求請者。齊義大怒，拳足交下。賊擬以兵，齊義毒罵不絕口，遂攢殺之。先數日，齊義聞陽穀有妖人聚眾，遣人四出偵刺，賊懼禍及，首劫壽張，故齊義罹於難。賊既破壽張，遂掠陽穀。堂邑縣奸民王聖如亦劫殺村落應倫，權縣事陳枚死之。

枚，字元幹，廣西全州人。由舉人揀發山東，用知縣。聞聖如亂作，即馳往搜捕，盡逮賊黨妻子系獄，而聖如以倫眾數千至。邑無城守具，人情恟懼。枚本攝任，將受代，或勸枚引去，枚指天日自誓，與城存亡。城陷，被執，怒目視賊。賊曰：「攝令為令清，赦勿殺。」枚愈怒，發豎眥裂，罵曰：「汝輩罪不赦，乃敢雲赦吾耶！」脅以刃，不屈。其弟元樑奔救，手刃數賊，賊縛枚及元樑至王倫屯，偪令跪，仍不屈。賊先斷枚兩足，又斷兩手，旋支解元樑，弟兄同時死。

堂邑訓導吳躭，福山人。年七十餘矣，攜侄文秀及僕王忠到官。賊劫學署，見其老，置不問，躭叱之，詞甚厲。賊怒，殺躭及文秀與忠。陽穀縣丞劉希燾、典史方光祀、壽張營游擊幹福、調守陽穀莘縣汛把總楊兆立、堂邑汛把總楊兆相等，亦先後被害。

溫模，字孫朗，福建長樂人。入貲為吏目，發甘肅，借補通渭縣典史。乾隆四十九年，鹽茶逆回田五倡新教作亂，聚石峰堡，遂犯通渭。模以回民馬世雄預告，知賊計，為之備。知縣王慺恇怯不任事，模乃與縣署幕客邵如椿、縣紳李南暉同時城守。模率兵民登陴禦賊，凡七晝夜，士皆用命。糧盡，請開倉給守者，慺持不可。城將陷，馳返官廨，正衣冠北向拜，鍵戶自經死。世雄戰死。

如椿，浙江紹興人。父以申韓術游陜西，因占咸寧籍，補諸生。如椿就慺聘，事急，乃立城闉，袒而大呼曰：「好男子！當從我守城殺賊。」應者數千人。令壯者執刀矛，老弱運甓石，並集城上，而身率猶子曾燮登西墉，以當賊沖。城庳薄，賊蟻附上，手短刀格鬥。良久，力不支，被執。賊方肆戮，猶大言曰：「首議守城者，我也！何多殺他人為？」凡被十三創，曾燮被十一創，均罵不絕口死。

南暉，由舉人於乾隆三十年任四川威遠縣知縣，以疾告歸。先於逆回蘇十三肆擾通渭，有守御功。至是又率子思沆、猶子師沆召募壯夫百五十人助城守，累擲大石殺賊。城陷巷戰，與子思沆同罵賊死。師沆自經死。安定縣典史費元燈，亦以奉檄偵賊被害。

湯大奎，字緯堂，江蘇武進人。乾隆二十八年進士，授福建鳳山縣知縣。五十一年冬，臺灣賊民林爽文作亂，起彰化，其黨曾伯達等應之，南竄鳳山。縣故無城，僅土垣三尺許。時大奎已秩滿候代，屬賊勢蔓延，乃率僚佐募鄉勇，日夜守御。賊來攻，與參將瑚圖裏擊卻之。瑚圖里馳馬逐賊去，大奎聞城北有警，捕內應四賊，斬以徇。方獎勵兵役，賊突進北門，入縣治，典史史謙死之。大奎朝服坐事，手劍擊賊，賊刃交下，猶瞋目詈不止。長子荀業從之官，先以父詩文稿畀其戚，令遠避，身佩刀蔽父不去，同遇害。大奎初喪其元，城復後，有僕識大奎系發線，形容亦約略可辨，因並入棺。孫二，貽汾自有傳。

謙，字昭和，順天宛平人。先遣子善戰奉大母出避，乃與大奎同城守。死後亦喪其元，為百姓竊埋之，賊退始改殮。

周大綸，字理甫，直隸天津人。乾隆二十年，由貢生捐職州同，發福建，補臺灣府彰化縣丞。數年，知民頑，憂形於色，屢言於上官，斥不信。任滿，將引見，假公事滯諸諸羅。亂作，大綸奮入縣治，縣令懦，甘以身殉。大綸曰：「國家建官，命能守，不命能死。坐致民逆，死以塞責，小丈夫也。」激之，弗應，為謀所以禦賊計。夜，賊入，據縣治，有見大綸者，縛去不殺，而勸之降。大綸大罵之，賊摑其頰，撫頰大哭曰：「此污乃為賊污！」首觸柱，額裂。囚數日，卒遇害。大綸僕陳德以護主不去，大綸死，以頭椿賊，支解死。

壽同春，名星，以字行，浙江諸暨人。習文法，客臺灣淡水同知程俊署，年七十餘矣。竹塹城陷，俊先以出捕賊遇害。俊子攜印走，同春為賊執，佯為所用，賊留其黨三十六人守城，而自出掠。同春客淡水久，胥徒皆熟習，士民皆信服，潛為糾合甚眾，出不意，就同知事駢斬留賊，即日閉城門，為朝廷守。賊聞大駴，悉眾返攻，同春部勒其眾，日夜登陴。樵蘇既斷，發屋掘鼠為食，得間，輒出選鋒擊賊。相持數日，賊稍引卻。道通，署同知徐夢麟始以印至，次第招撫附近脅從者，夢麟一切倚同春辦治。是時，首逆負嵎，據大里杙自固，官軍環營其外，疑莫敢入。同春草書與夢麟，令上軍門，速攻之。久乃得報，合六路進剿。同春率官軍從西路入，而鹿港之兵，遷延失期。既入，無援，馬蹶，被獲。賊恨同春久，至是喜得報，攢刃支解之。

又廣東嘉應州人李喬基者，名安善，以字行。善少林拳術。客臺灣，見土豪嘯聚相仇殺，嘆曰：「亂將作矣！」乃簡僑寓南北莊人團練之。亂作，郡城大震。召諸健兒曰：「賊眾一閧而出，遂破彰化、淡水、諸羅三城，所不即取郡城者，懼粵人躡其後耳。吾出兵牽制之，賊至則守，去則擊，相持久，則援師且至，賊不足平矣。」集萬餘人，莊為柵，里為臺，計畝以為糧。一莊有賊，諸臺應之。賊數至，皆不得逞。十二月，率三千人從知縣張貞生復彰化，已而糧盡，士卒多散去，城復陷。明年正月，復從總兵柴大紀復諸羅。自起義兵與賊二十餘戰，斬馘萬計，賊銜之，以萬金購喬基首。二月，喬基與從子舉柏率健兒數百人赴鹿港請火藥，為賊所偵。還至青堈，伏發，御之，殺數百人。賊大至，矢石交下，突圍出，失舉柏。喬基三入賊中，傷左股，被獲，諸健兒皆戰死。賊誘喬基降，罵賊，賊斷其舌，縛而射之，猶不屈，乃磔焉。至是白衣冠哭者萬餘人，皆誓不與爽賊俱生也。是役也，死事之烈，以喬基為最。

熊恩紱，字隆輔，廣西永康州人。乾隆十七年進士。父疾，意不在試，以訛脫列下等，歸本班選用，選授直隸永安縣知縣。累遷永平府知府。四十三年，高宗東巡，召對稱旨，擢霸昌道，改大順廣兵備道。為政務持大體，尤慎刑罰，時語人曰：「慮囚，但久跪索供，感寒濕即病足，或發他疾，皆足致死，豈獨三木能斃人也？」

始單縣有劉某者，習八卦教，煽惑鄉里，官捕而殺之，械其子於獄。人復就獄中傳其術，從者益眾。自山東、河北、直隸境無慮數萬人。而段文經故胥吏，以事斥革家居，性險詐，屢挾數以役人，群服其黠，奉以為帥。立期劫單縣獄，圖攻奪州郡。恩紱聞之，下元城令密捕所在匪黨，而郡縣吏皆通賊，多為耳目者。走白賊云：「將屠滅汝等。」賊駴且恚，突於五十一年閏七月十四日夜半毀道署，入，殺恩紱。恩紱聞讙聲，疑失火，旋知有變，亟還。令人守庫，舉印授妻繆氏，挺身出，大罵。賊攢刃斫之。

賊固與其黨有成約，以先期起事，不及應。戕恩紱後，即散劫郡縣署，皆以有備不獲逞，故鄰境得以次擒獲。恩紱被害，尸面如生，兩手猶作搏賊狀。家人以守庫被殺者六人，印以繆氏匿之，得無失。恩紱逆折賊謀，不至如三省教匪蔓延不已，躬犯大難，論者多之。

宋如椿，漢軍鑲紅旗人。以寶慶通判權乾州同知。乾隆六十年正月，黔、楚苗石柳鄧、石三保等叛，苗響應，居民爭避竄。如椿召諭之曰：「若屬先人丘壟皆在，不可棄。同知地方官，當為若效死守。」皆許諾。已而賊勢張甚，棄去者大半。如椿被發徒跣，周走號呼，勸之守，自旦至夕，不絕聲，訖不聽。賊旋攻西門，如椿仗劍出御，傷左腿，歸，北向再拜自刎。從人張忠在側，固遣之，弗去，亦被創死。方賊攻急，如椿度不能支，呼巡檢江瑤佩印，令赴辰州求援。瑤出城，遽遇賊，死。其子朝棟挈印送辰，歸，覓父尸，與家屬俱遇害。

趙福，湖南零陵人。由行伍隨征金川，有功，累擢至鎮筸中營守備。逆苗滋事，駐守淥溪口，淥溪為鎮筸糧道，約士卒嚴，民安之。五月，官軍從狗腦巖潰歸，賊眾近萬人，謀絕糧道，攻之急。時守兵先抽調其半，民請福避去，福曰：「兵衛民，將統兵，爾輩可去，吾奉命守淥溪，去一步，即失職。苗至，福怒馬奮槊當先拒之，殺數十人。苗分番更戰，民以福不得食，為納橐饘，福揮去之。且曰：「賊之不遽追戮者，以我在也。我死，合力追汝，無焦類矣！」民泣涕去。麾下五十人，感福義，無一逃者。戰一晝夜，溪橋被撤，卒死且盡，手過山槍三發，斃苗數十人，指掌焦爛，不能持，身被數創，投溪死，民隔溪望者，咸痛哭。苗旋散去，難民數千賴之全活，後架數椽祀之，曰趙將軍廟。

劉升，邵陽人。寶慶協把總，從副將某征苗，副將逗留不前，升於眾中出謾語，某銜之。師至狗爬崖，令率百人為前鋒，約舉白旗為後援。升策馬轢陣，賊不能支，偵無後繼，復悉銳搏戰。升連舉白旗，旗失，復解所服白衵招之，某故按兵不發，升戰死，百人殉焉。死極慘，首體糜粉，無可收瘞者。後祀昭忠祠，主入時，旋風暴起，吹氣作血腥，襲眾幾僕。時以鄉團死最烈者，有滕家瓚。

家瓚，湖南麻陽人。諸生。有膂力，能負鐵砲擊賊。捐布政司理問職銜，居高村，與乾州苗接壤。乾隆六十年，逆苗掠麻陽，家瓚同兄監生家瑞、弟武生家瑤，悉出家財鉅萬，設卡堵御，有功。自正月至四月，共打仗十八次，殺賊八十餘名，賊恨之。總督福康安寵異家瓚，家瓚為畫破賊策甚備。一日，家瓚率眾守溪口，賊驟圍其居，曰：「出家瓚，禍可已。」族弟武生家泰挺身出，語其村人曰：「豈可惜一身而害一村？」遂大罵賊，自承為家瓚。賊剝家泰皮，至死不更一辭。又執其家口，始知非家瓚也，全家被害。家瓚聞而馳救，無及，請官兵援助，官軍忌其能，不助一卒，且檄調鄉兵他去。家瓚復往溪口，與眾共守，賊急攻之，力鬥死。

蕭水清，字廣銓，廣東平遠人。以監生納捐，發湖北，補保康縣典史。嘉慶元年二月，白蓮教謀反，姚之富、齊王氏起襄陽，曹海揚、祁中耀起房竹，王蘭、曾世興起保康，眾各數萬。齊王氏掠州郡，與王蘭會保康之白溪溝，賊黨楊昭為內應，水清計擒之，徇於眾，賊銜之。時守城兵以剿苗他調，縣令畏賊他往，城中空虛。水清給印札曉諭四鄉，激以忠義。賊遽至，縣城故庳薄，水清拒守，殺賊過當，歷五日夜不懈。遣勇健詣郡乞援，為賊得，圍益急。水清知不可為，旋署，語其妻曰：「吾義不屈，爾其自為計！」妻誓先殉，子其馨等及家人皆原從死。遂出，城已陷，遇賊縣治前，罵賊，死焉。教官黃義峰、吳珍義，子其馨、其芳，族子祚超，妻弟林鳳良同殉之。妻林氏、子婦韓及孫女與僕婦、婢女等，皆闔戶自刎。水清死後，鄉勇始集，皆頭插小青箬為識，以別賊，從援軍擒賊首王蘭、曾世興。小青箬者，即水清印札之號令也。

賊旋犯竹山。竹山縣知縣劉大成，江西新昌人。乾隆四十六年進士，選授蒞任。縣界萬山中，故有專營駐防，亦以剿苗他調，留者僅百名。大成先捕得賊黨，有「約期搶據竹山」語，即飛牘告急，且與僚屬謀，曰：「吾守具未完，為賊乘，必困。不如出據險要，相機堵御。」方派撥間，賊已據保康。乃以典史吳國華、守備孫掄魁分守縣治及隘口，而自守武陽堡，當其沖。納縣印於懷，據險設伏，遴健足偵探，終夜無少休。賊突越後嶺，入縣焚掠，國華、掄魁俱不支，先後至武陽。大成復率以赴剿，槍斃十數。賊來益眾，遂退往武陽。國華、掄魁方出點兵，大成乃遣親信出探隘口。比反，大成已肅衣冠佩印北向自縊矣。國華、掄魁踵至，愕然，亦殉焉。別股賊犯襄陽呂堰驛，巡檢王翼孫亦以拒戰死。

翼孫，江蘇長洲人。呂堰當驛道之沖，無城可守。翼孫聞變，募鄉勇戒備，而賊已大至。翼孫率眾迎擊，殲先鋒三人，遂登大橋御之。賊來益眾，鄉兵潰，又手刃數賊。賊矛環刺，受傷重，跳而投於水。賊以鉤起之，攢刃毀其尸。翼孫初至任，預立禦賊章程，一鄉勇十，設頭目一，頭目十，設總頭目一，各相鈐制，統於巡檢司。附近村落，單丁獨戶，皆遷於鎮。選壯者充鄉勇。設哨探，定功過，儲糧秣，練刀仗，禁飲博，其區畫為甚備云。

王行儉，江蘇溧陽人。由舉人大挑知縣，發陜西，補南鄭縣。以承審命案不實，褫職。嘉慶元年，投效軍營，二年，教匪竄汝河，以平利縣防守嚴，向東南偪白土路營。時行儉帶兵六百名，偕都司趙禧御之，賊分股前後夾攻，禧中刀傷歿。行儉罵賊不撓，身被矛傷十餘處，陣亡。以離任文員，帶兵協剿，罵賊捐軀，詔深恤之。

王銑，字麗可，江蘇武進人。以四庫館謄錄勞，授華陰縣丞。性介，不合上官。先調守山陽豐陽砦，糾義勇八百餘人，皆鋒銳可用。銑被豐陽知縣檄入城共守御，義勇以所將非人，被殲。銑為建祠山陽南關，勒石志名姓，哭之。三年，調至洵陽佐理撫恤事。縣令圖與銑分吞賑款，嚴斥之。縣令恚，圖中傷銑，以行臺省需餉，急薦銑。行至雒南廟溝坡，坡高二里，銑已北下坡，家人甫押後隊逾坡脊，賊高均德大隊至坡南。探騎二，縱轡馳上。家人大呼，速銑下馬避賊，銑不應。探騎至坡脊，馳下夾銑去，幾一里，復馳回，一騎以矛剔銑面，一騎就刺胸及肋，皆洞穿而死。同以運餉死者，四川省有汪兆鼎。

兆鼎，字子元，武進人。亦以四庫館勞，授直隸棗陽縣丞，以事褫職。赴四川軍營投效，未用。四年，同郡硃向隆為達州巡檢，有解餉之役，邀兆鼎偕。至東鄉縣太平石岸遇賊，向隆逃，眾謂兆鼎非蜀官，盍亟避，兆鼎弗應。乃各奔，兆鼎獨守餉，罵賊被害。

左觀瀾，字繡川，江西永新人。由舉人大挑知縣，發陜西，權五郎通判。五郎扼要川、陜，無城。觀瀾蒞任，既募鄉勇訓練，即牒大府，捐廉雇役，築土城，躬自督之。半月工竣，三日而教匪至，悉精銳啟城追剿，斬獲甚眾。數日，賊突出別道，薄城，眾寡不敵，請援又不至，觀瀾乃召子承廕等勵之，皆泣對曰：「原從死。」即分兵乘城，夜多燃炬束，老弱大呼譟。賊不知虛實，引去。將軍德楞泰、明亮至，詢狀驚嘆，遣守備率兵駐城中，聽觀瀾節制，城守益堅，民樂為用。

以勞補安定縣，西安府啟巡撫留之，巡撫悟，立止毋去任，而賊果悉眾至。見觀瀾立城堙，咸錯愕。觀瀾諭賊降，次日二百餘人至，觀瀾納之；守備欲殲以要功，觀瀾不聽。乃庭集降者曰：「汝等欲終從賊，即聽去。」降者稽首謝不敢。以後至六人，不可信，令降者自別之，果於里衣得賊黨所以為識者，即斬之，投六首城外，賊駭遁去。

三年，賊復大至，觀瀾舁大砲城上為御，手發砲斃賊無算，觀瀾亦以砲裂傷砲，負痛，解佩刀付承廕，舁歸署，亟遣人間道請代，乃卒。後二百，援兵至，承廕泣叩軍門，原復仇，總督那彥成哀而壯之，俾隨官軍剿賊。四年十月，躡賊沙溝口，力戰陣亡，猶手父佩刀不可拔。父子俱歿王事，賜恤尤厚。觀瀾事繼母以孝稱。兄觀海，官上思州知州。時有兄弟爭財者，適得思州書，念弟甚，引蘇軾「世世為兄弟」句，觀瀾讀而泣下，付訟者兄弟令閱。訟者感悔，泣謝去。

董寧川，直隸永寧人。由武舉選授貴州鎮遠鎮標守備，隨剿苗匪。嘉慶元年，累擢至湖北興國營參將。三年，隨總兵諸神保等軍剿教匪，賞健勇巴圖魯名號。復隨副都統額勒登保進剿終報山，偕都司張廷楷等自西入，奮勇奪山隘。官軍魚貫上，並力攻擊，擒首逆覃加耀等。股匪劉成棟、張漢潮、張添倫分擾巫山、荊門及撲鬧楊坪邊隘，先後擊敗之。四年五月，股匪高均德竄雲路溝邊隘，偕游擊姚國棟合攻，賊奔梓桐埡，復偕都司劉應世由瓘坪迎截，殲二百餘名，餘匪潰。寧川見有騎馬二賊目，追益力。至樹林中，賊棄馬遁。寧川令弁兵圍山腰，自率弁兵數十，下馬追入深林，賊並隊轉鬥，寧川中矛傷，仍手刃十餘人，斃騎馬賊一人，力竭，歿於陣。事聞，詔曰：「董寧川下馬擊賊，至被戕害，似此忠勇之臣，不能承受國恩，為之墮淚！」命直隸總督胡季堂贍寧川母，命湖廣總督倭什布送寧川子及家屬歸原籍，皆出異數云。

韓嘉業，字健庵，甘肅武威人。父增壽，官涼標千總，隨征金川戰死。嘉業誓報父仇，入伍有功，累擢至陜甘督標游擊。

嘉慶元年，四川教匪滋事，陜西興安府屬地相接，奸民乘機蠢應，踞安嶺為巢穴，憑高恃險，立木城；又於高廟山設立大卡，形勢陡峻。嘉業奉檄率兵由羊毛子堰進克之。復會他將進偪安嶺，遣健卒潛燒木城，賊驚潰，乘勝取大卡，擒戮無遺，擢參將。四年，嬍敗李樹之股匪，追出班鳩嶺，賊竄六道河，嘉業循河右追賊至廟子壩，賊遁入川境。未幾，賊又由川界老林入南鄭，時嘉業循江防守，聞之，亟率兵前駐法慈院，堵其北竄。賊將就淺涉嘉陵江，而沔縣賊三四千人，由阜川偪近官莊，陜甘總督松筠令嘉業偕直隸守備麻允光擇要迎擊。賊全數出磚峒子，嘉業馳馬首先沖入，賊分兩翼繞馬家嶺自上壓下，四面合圍。嘉業力戰突擊，馬蹶，復箭殺執旗賊。賊以矛直刺，甘肅鎮標把總高騰蛟從旁格之，遂殺持矛賊，而群賊競進，嘉業中矛僕，遂死。騰蛟以身蔽其上，亦死，允光亦戰歿。事聞，優恤，謚武烈。後嘉業兄莊浪協副將自昌，亦陣亡盩厔，命共建一祠，賜名雙烈。

葉槐，字廕階，浙江錢塘人。父文麟，官陜西，權孝義同知。教匪躪秦中，槐聞警省父，即具牒軍門自效。嘉慶二年正月，奉檄率鄉勇剿賊於光頭山，賊旋由河南盧氏竄商州，與孝義接壤，隨父乘障搘拄，賊不敢入。別股賊復由漢中東竄，將由鎮安、五郎逼孝義，復佐父堵御。凡團練首領可用者，必傾身交接，以是豪健依附者甚眾。西鄉急，請援，槐選其鋒赴之。比至，賊即北竄。城固、洋縣有警，又率以往，賊遁入山。部分其眾，守通棧要路，而自逐賊，入虢川等處，陣斬賊，獲騾馬器械均無算。

賊東奔大峪口，孝義在重山中，無城郭，槐慮不能當，請援孝義，大府不許。槐不自安，拔營東追，果遇賊。會別部兵至，謂遇賊得捷，賊未必再犯孝義，阻其返。槐終慮孝義被困，復言於大府，謂「不發兵，即單騎行矣」。詞氣激昂，聞者色變。大府乃許撥鄉勇一千六百人隨槐行，抵孝義，賊果至。乃據險結營，令四山放號火，以張聲勢。西南賊尤勁，鄉勇人人思鬥，遂破賊前隊，斬其酋三人，賊稍卻。大隊來攻，復並力沖殺，賊無可乘，乃解去。

大府調其父權富平，槐亦入貲為縣丞，當就選，戀父不行，留大營司偵候事。會賊渡漢江，偪洋縣，醴泉縣知縣陸維基請行，舉槐為助，慨然偕往。維基帶勇練登手扳崖，至巔，遇賊，罵賊死。槐數突圍不得進，左旋至山梁，力竭，賊矛刺腰，大創死。僕四人皆從死。槐以衛父至，而卒死於兵，時皆壯之。維基，順天大興人。

毛大瀛，字海客，江蘇寶山人。少以能詩名，為「練川十二才子」之一。由附監生充四庫館謄錄，用州同，發陜西，累為河南巡撫畢沅、山東巡撫惠齡調用。大兵征廓爾喀，惠齡督四川，辦理濟嚨糧務，檄大瀛赴西藏差遣，事竣，留川補用。借補潼川府經歷，以軍功擢授中江縣知縣。嘉慶元年，檄赴湖北軍營隨剿教匪，復以軍功擢授四川簡州知州。時惠齡由湖北入川，沿路剿賊，大瀛從之。四年，回簡州任。五年，股匪張子聰竄潼河，擾三臺、中江地，官軍分路截剿，賊復分擾遂寧、樂至等處，由金堂之廣元寺，肆行焚掠，及簡州境。大瀛率鄉勇前往堵御，行抵土橋溝，馬步賊蜂至，力戰遇害。大瀛屢入督撫幕府，工箋奏，業此者二十年。山東巡撫國泰為在京舊交，國泰性暴戾，獨敬事大瀛。國泰被嚴譴，大瀛盡始終之誼，為時所稱。恤世職，孫岳生襲。岳生亦以詩文名一時。

張大鵬，陜西紫陽人，子楚常、希賢、紹堂，孫應朝、應邦、應選，皆諸生，餘皆布衣。家世以忠義為教。嘉慶元年，賊犯紫陽洞、汝二河，官軍未集，大鵬率子孫、出家財，募鄉勇八百餘人，助有司守御。賊掠龍形、響水二溝，楚常率眾進擊之，殺三人，遂前攻賊寨。山峻霧作，中傷歸。後三日，賊至大水溝觀音堂地，紹堂殺賊魁六十餘人。又三日，希賢與賊戰桃園，復殺三十一人。當賊之起，勢猛銳，官軍亦避其鋒。至是運見殺傷，大憤，遂率黨數千人至，希賢首出逆戰，中槍死。紹堂據險隘，復為賊殺。大鵬氣益奮，更率其孫應達、應祿、應愷、應試等持械深入，沖突躍呼，所殺傷甚眾。卒以眾寡不敵，皆戰死。初，張氏父子及孫凡十二人，自賊之興，戰死者七人，溺死者一人，傷者二人。陜西以鄉團死者，又有興平人白廷英。

廷英，縣舉鄉飲賓。嘉慶二年，教匪由蜀渡漢江而北，眾十餘萬，終南近山無完村，廷英督鄉人築村後張家寨避之。三年二月，賊自城東窺寨，寨人不二三百，賊急攻，槍矢雨下，丁壯悉潰。賊蟻附而登，廷英罵賊死，弟廷才、廷揚從死，賊俱焚之。次子筐廷英頭去，賊逐之，筐倒，頭落山下，後得於谷底，尸則焦爛不可辨矣。廷英年七十五，凡以守寨死者八十餘人。

是年，四川各鄉團之死難者，為廣元人楊繼曉，世居高城堡。繼曉姙十三月而生，既壯，以氣力伏一鄉。捐職州同知，隨父璽蘇州督糧同知任所。聞教匪擾蜀，歸省母。時巴州已破，繼曉與同縣貢生楊哻等倡議團練。罄家財，得千餘人，請縣令給劄為守御，縣官不省，散去。賊破南江，距縣境長池數十里，縣令始速繼曉出御。以烏合一散不易集，議先虛聲撓賊，作高城堡、人自相要約語，列名至多，書投賊營，賊果遲疑不遽進。會陜賊姚之富等數萬人穿老林出，將至德山，木門賊亦以數千人將至通坪。通坪居高城後，德山亙其肋，長池枕其前。繼曉謀於眾，攻長池者，縣官自御之，而自任後路。夕漏三下，與族人楊冕率眾出木門之橫江梁，遇賊先鋒，斗之。賊大隊至，不可敵，乃據險趣哻濟師。賊登山，了知兵少，無繼，合圍擊之。繼曉手刃數十人，力竭被執。至九曲坡，欲誘降之，大罵不屈，賊刳其腹而焚之，從戰者皆被戕。哻以三百人來援，至則皆歿，楊氏一門亦盡殲。

楊堂、梁崇、李培秀，皆廣東嘉應州人。堂官四川蒼溪縣典史，崇官陜西咸陽縣典史，培秀官陜西試用典史。嘉慶三年，王三槐擾蜀，大軍追剿急，亡命四竄。堂守永興場，士卒譁曰：「賊至矣！」皆欲走，堂手劍叱曰：「賊未至而棄糧，法當死，孰若守糧而死也！」賊至死之。三年，大軍駐鎮安剿張漢潮，崇率鄉勇剿鳳皇嘴賊，散，解囚回省。至孝義，遇賊。崇釋囚七人，曰：「若曹於法當死，然死於賊則枉，吾不忍也，可速去，毋從賊。餘義不可逃，死其所矣！」賊至，被執，不屈死。五年，培秀從大軍挽粟至四川大寧縣，與賊遇，盡委輜重於河，遣其僕曰：「速報大營，賊不得糧，必掠東郊，截而擊之，可盡覆也。吾死不及見矣！」大軍果破賊，訊俘，言培秀死時，賊不得糧，被二十一創云。初，崇所釋囚七人，皆歸獄，報崇死事狀，曰：「吾不負梁典史也！」至是，七人皆赦。

曾艾，字虎卿，湖南新化人。嘗割左臂療父疾。以例貢考授州同，發江西，署安福等縣。艾夙為嘉勇貝子福康安所知。辰州苗變，隨福康安軍令守麥地汛，從克諸砦有功。嘉慶元年，補貴州永豐州分防州同。州隸南籠，故苗地。州同駐冊亨，在萬山中，尤險遠難治。艾督各砦守本業，民、夷悉安。二年，遣人迎眷口，甫至，而南籠仲苗七柳須等遽叛。艾聞警，約駐防把總外委堅守，並諭四鄉亭目，招集良苗，繕城治械，令出肅然。賊至，部分守御，自出城奮擊，往來策應。城中婦女，亦改裝登埤。相持半月，援兵卒不至。賊眾數萬，圍益急，手發矢斃執旗賊魁。北門火起，率隊趨救，還賊城西隅，巷戰，中槍死。僕九人從死，兩妾聞訊皆自刎。次子為其戚攜出，號泣曰：「吾父母皆死，何以生為？」賊尾及之，亦中槍而殞。事聞，皆予恤。改南籠為興義府，永豐為貞豐州。

艾同族彰泗，字孔林。以拔貢生朝考用知縣，發陜西，授延川縣。嘉慶十年，權洋縣。時教匪被剿勢衰，以終南山為窟穴，搜捕不易。朝議改五通通判為同知，添設寧陜鎮總兵，募兵六千，改十大營鎮之，而以積年立功無業可歸之鄉勇充伍。以善後計，名曰「新兵」。新兵素難御，司儲者又誤扣米折，於是陳先倫、陳達順等於十一年二月作亂，戕官，連破營城十九處，偪洋縣，彰泗拒守七晝夜，援兵阻河不能至，城陷，彰泗死之。民保其眷屬潛出，故不及於難。

羅江泰，字靜波，浙江黃巖人。家貧，習賈。去賈投營，由外委歷擢游擊，皆在浙；由參將至副將在閩，總兵又在浙。前後與提督李長庚相左右，而在閩功特顯。長庚銳意剿海寇蔡牽，專意外洋，凡閫內事均以屬江泰。賊船高大，官軍仰攻失利，檄江泰造霆艇。艇成，陵賊船，賊大困，南走福建。江泰於白犬洋、四礵嶼、頭東各役俱有功，護海壇總兵。遂赴南洋，合金門總兵何定江截牽去路，橫擊於銅山，追至浮鷹洋。賊沖礁走，匿山上。江泰搜山，擒賊目王硃，又焚賊船於仰月橫山，賊皆墮水死。在閩逾年，凡十擊賊，號「敢死軍」。賊見江泰軍，輒引去。擢總兵，鎮金門。九年，移鎮定海。是時牽南竄臺灣，長庚正總閩、浙水軍，同心戮力，誓殺牽。十年九月，牽船泊道頭，忽遁去。江泰從甌洋會八總兵追之，至盡山，失牽所在。黑雲起海上，亟令移港，風驟至，白波山立，群舟相擊觸，頃刻破碎。江泰大船帆重不可下，下及尺，船遽不知所終。朝命沿海各省探訪，久之無得者，葬衣冠黃巖。

霍永清，字肇元，廣東南海人，居瀾石鄉。膂力絕人。嘉慶十四年，海氛未靖，大吏行封港策，海賊無所得食，相率蹂躪傍海各鄉，漸入內地，所過焚掠，怯懦者遂以款賊為得計。八月，賊聯數十艘由陳村、平洲、小圃直抵瀾石，眾議款之，永清曰：「彼恃舟楫為利，今深入重地，自取死耳。好男子從我殺賊，何為低首求免乎？」主款者陽受約，賊至，從壁上觀。永清獨率鄉勇堵御，相持一日夜，賊稍卻。明日，督勇再戰，而款賊者導賊從村後掩入，腹背受敵，力不支，中砲僕地，左右五人並死之。鄉人以永清以死勤事，建祠祀之，名祠曰愍義。

強克捷，陜西韓城人。嘉慶十三年進士，即用知縣，發河南，補滑縣。十八年九月，教匪李文成謀亂，期十五日與伏京城賊林清中外同起事。克捷初蒞滑，有退吏某方訟系，為白其誣出之。吏詗文成等逆謀，告克捷，歷申於守，不應。初六日，突執文成，嚴詰謀叛狀，笞斷其脛，及黨二十四人，鐍之獄。夜半，其黨牛亮臣突劫文成出，攻某吏，屠其家，踞城以叛，克捷及家屬俱死之。後文成焚死輝縣，林清伏誅京城，詔：「克捷首先訪獲逆黨，俾二逆失約敗謀，後先授首，實屬功在社稷。」優恤，謚忠烈，祀京師昭忠祠。於韓城、滑縣皆建專祠，與難者均予附祀。並以前大學士王傑同隸韓城，士風淳茂，永廣文武學額各五名。

在城者老岸鎮巡檢劉斌、教諭呂秉鈞、典史陳實勛同時預難；把總戚明彰以拒賊陣亡：均闔門殉節。逆黨赴硃村說降，諸生硃繼連不屈，率村人戰歿。滑縣變作，黨徐安國起長垣，知縣趙綸；又黨硃成貴起曹縣，知縣姚國旃；陷定陶，知縣賀德瀚：均死之。

綸，浙江錢塘人。國旃，安徽歙縣人。林清將為亂，金鄉縣令廉知其謀，即羽檄各縣，皆不之信。國旃以幕友吳星萃力陳利害，乃為緝捕計。以吏役多通賊，故賊攻縣治，急求星萃甘心，先國旃攢刺數十創死。

德瀚，長沙寧鄉人。事急，令家丁賚印赴府告變，幕友硃樹堂等皆死於難。在籍洙泗學院學錄孔毓俊等則率鄉勇助官剿賊，戰死奮義村。

林清果於九月十五日率逆黨持械闌入禁城，頭等侍衛那倫應值太和門，聞警趨入，有勸其緩行者，不聽，曰：「國家世臣，當此等事，敢不急趨所守耶？」至熙和門，門閉，賊蜂至，被戕。那倫者，前太傅明珠後也。

宗室奕湄，鑲藍旗人。由筆帖式累擢至內閣侍讀學士。道光四年，命以頭等侍衛為和闐辦事大臣。六年七月，回部逆裔張格爾入卡滋事，勾結喀什噶爾回眾為內應。帝以和闐附近，命加意嚴防。八月，賊分擾葉爾羌，命揚威將軍大學士長齡帶兵往剿，取道和闐，奕湄派綠營弁兵前往策應，諭奕湄：「隨時查探彼處實在情形，如葉爾羌現在被圍，當令迅速相機前進，仍嚴防後路，毋墮賊計。否則即留兵和闐防堵，以壯聲威。」旋以葉爾羌失守，賊四出滋擾，奕湄仍回和闐駐守。賊偪城下，援兵未至，城兵僅八十餘名，奕湄晝夜嚴防，力竭城陷，死之。幫辦大臣桂斌同與於難。

景興，李佳氏，滿洲鑲紅旗人，駐防伊犁。官佐領。嘉慶二十五年，喀什噶爾卡倫外布魯特滋事，伊犁將軍慶祥以景興熟悉回情，奏派馳往查看。經參贊大臣永芹奏留署協領事。道光六年六月，張格爾復率布魯特滋事，慶祥又令馳往偵訪，設法進剿。旋與七品伯克帕塔爾生擒奇比勒迪之子侄，縛解來城，伏誅。又探得張格爾與從前滋事汰劣克一處居住，即乘其未備，剿殺逆回百餘名，生擒楚滿一名。奏入，帝嘉之。是年八月，喀什噶爾城陷，與防禦佟善等皆力戰陣亡。喀什噶爾城圍攻兩月有餘，以城中回匪響應，穴地道而進，遂致不守。文員則七品小京官銜陳孝寬，以戍員派辦文案在城，與巡檢陳天錫、未入流陳德隆均死之。

王鼎銘，字新之，山東嶧縣人。由廩貢官中書，除湖南新田知縣。道光九年蒞任，先投城隍廟，誓於神。治事甚勤。夏旱，跪禱烈日中，有應，以是得民心。十二年正月，江華瑤匪趙金龍亂作，湖南提督海陵阿進剿。鼎銘慮煽邑瑤，即冒雪步歷瑤棚戒諭。復召瑤長，曉以國法。與教官率紳士練鄉勇以守。突聞海陵阿等被戕池塘墟，即督眾御賊。城外賊偪甚，將往諭賊，居民泣阻之。或報曰：「賊至！」城民驚竄，鼎銘朝服坐堂皇待之，書於幾曰：「仇我當殺我，勿傷我百姓。」指三尺練曰：「城亡，吾以此死。」以賊蹤尚遠，徐之。近縣寧遠、桂陽民感鼎銘之能死守，集萬人請帶剿，於是四路同進。賊分隊出，斃之無算。越日，桂陽之臨泰、大富等鄉復集二萬人，鼎銘身先策馬出城南，誓大創之。賊突以槍砲抵拒，死甚眾。先是賊密約邑瑤供送藥丸，瑤未肯負鼎銘，不與。賊乘夜脅取，故火器復烈。眾潰，鼎銘殿後，賊追至，大肆殺戮。鼎銘四顧慟曰：「奈何殺我百姓？」中砲落馬，剜兩目，身首異地。邑人得而攢之，越九十二日始改斂，面如生。

鼎銘殿後時，馬蹶，邑武生鄭奇光以所乘馬授之，鼎銘不可，強扶而上，鞭馬使疾馳。回身舞刀捍賊，受重創，死之。

呂志恆，江蘇陽湖人。由監生捐縣丞，發福建，累擢至臺灣府知府。道光十二年，嘉義縣賊匪張丙等糾眾滋事，焚掠各莊，志恆率署知縣邵用之分路剿捕，用之行至店仔口被戕。志恆復帶兵擊賊於大排竹，以眾寡不敵遇害。先是逆匪輒以貪官汙吏妄殺無辜為詞，帝疑有激變事，下福州將軍瑚松額等查奏無據，如例予恤。

方振聲，順天大興人。由供事選授福建巡檢，升嘉義縣斗六門縣丞。賊逼斗六門，振聲樹柵濬渠，率兵勇防堵。賊首黃城率匪黨攻撲，與署守備馬步衢等協力守御。賊夤夜縱火，蜂擁入柵，振聲持刀巷戰，戮數賊，力竭遇害。幕友沈志勇等同死之。妻女皆被戕甚慘。步衢與把總陳玉威亦同時陣歿。

楊延亮，字菊泉，湖南長沙人。嘉慶十六年，舉鄉試第一，成進士，用知縣，發山西。道光元年，補趙城縣。十五年，推升雲南南安州知州。時趙城有奸民曹順，以治病為名，傳習先天教，與其黨謀為不軌。斂錢造械，約八月分往平陽府、霍州、洪洞縣同時起事。三月，延亮尚未謝趙城任，偵得其狀，即飭兵役緝之。賊知謀洩，即糾黨潛入城，夤夜放獄囚，焚縣治，延亮死之，母妻子女及幕友楊成鼎同時遇害。事聞，詔用強克捷例予恤，特謚昭節。

師長治，字理齋，韓城人。由舉人捐內閣中書，改知縣，選浙江上虞。道光二十一年，再選湖北崇陽，蒞任甫百日而及於難。先是，縣胥役催徵錢漕，久為鄉民害。生員鍾人傑、金太和等起而包輸納，不數年皆驟富，與縣胥分黨角立。前令折錦元憒不治事，一惟胥役所為，致兩次閧漕。援巡撫伍長華批牘「漕石加徵一斗」語制扁送縣，毀差房。武昌知府明俊務調停姑息，於是奸民日肆。錦元旋劾罷，以金雲門權縣事，擒太和置武昌獄，勢少戢。

其年九月，長治至，人傑聞上游檄捕急，疑其仇生員蔡紹勛所譖，糾黨數百人篡取之。至則紹勛遁入城，躡追抵城，門閉，內外鼎沸。長治登城諭，不退，持竟夜，質明，人益眾。逾缺入，大索紹勛，不得，迫長治申狀，言紹勛作亂，人傑倡義捕反者，並請釋太和。時明俊以事至蒲圻，距崇陽一日程，長治先期遣長子懷印潛出，請明俊蒞縣鎮撫，而明俊急返武昌。眾益張，長治罵不屈，遂遇害。妾吳氏及侄女皆自經。家丁曹彬被殺。時十二月十二日也。

人傑以長治始至，無可歸罪，乃槥斂而哭祭之，言己以報仇倉卒，誤戕良吏，事不獲已，遂據城叛。脅眾逾萬，陷旁近數縣。明年正月，人傑等伏誅，恤世職。弟長鑣，官參將。於咸豐七年，援剿安徽，與賊戰婺源之橫槎，陣亡。

王光宇，字溥泉，興寧人。以未入流分湖北，歷權典史、巡檢事，治盜有聲，補崇陽典史。變作，衣冠自經死。


\end{pinyinscope}