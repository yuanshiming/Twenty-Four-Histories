\article{志七十八}

\begin{pinyinscope}
○輿服二

皇帝冠服皇后冠服太皇太后皇太后附皇貴妃以下冠服

皇子親王以下冠服皇子親王福晉以下冠服

文武官冠服命婦冠服士庶冠服

崇德二年，諭諸王、貝勒曰：「昔金熙宗及金主亮廢其祖宗時冠服，改服漢人衣冠。迨至世宗，始復舊制。我國家以騎射為業，今若輕循漢人之俗，不親弓矢，則武備何由而習乎？射獵者，演武之法；服制者，立國之經。嗣後凡出師、田獵，許服便服，其餘悉令遵照國初定制，仍服朝衣。並欲使後世子孫勿輕變棄祖制。」乾隆三十七年，三通館進呈所纂嘉禮考，於遼、金、元各代冠服之制，敘載未能明晰。奉諭：「遼、金、元衣冠，初未嘗不循其國俗，後乃改用漢、唐儀式。其因革次第，原非出於一時。即如金代朝祭之服，其先雖加文飾，未至盡棄其舊。至章宗乃概為更制。是應詳考，以徵蔑棄舊典之由。衣冠為一代昭度，夏收殷冔，不相沿襲。凡一朝所用，原各自有法程，所謂禮不忘其本也。自北魏始有易服之說，至遼、金、元諸君浮慕好名，一再世輒改衣冠，盡去其純樸素風。傳之未久，國勢浸弱。況揆其議改者，不過雲袞冕備章，文物足觀耳。殊不知潤色章身，即取其文，亦何必僅沿其式？如本朝所定朝祀之服，山龍藻火，粲然具列，皆義本禮經，而又何通天絳紗之足雲耶？」蓋清自崇德初元，已釐定上下冠服諸制。高宗一代，法式加詳，而猶於變本忘先，諄諄訓誡。亦深維乎根本至計，未可輕革舊俗。祖宗成憲具在，所宜永守勿愆也。茲就乾隆朝增改之制，以類敘次，而仍以初定者附見於篇。

皇帝朝冠，冬用薰貂，十一月朔至上元用黑狐。上綴硃緯。頂三層，貫東珠各一，皆承以金龍四，餘東珠如其數，上銜大珍珠一。夏織玉草或藤竹絲為之，緣石青片金二層，裡用紅片金或紅紗。上綴硃緯，前綴金佛，飾東珠十五。後綴舍林，飾東珠七，頂如冬制。

吉服冠，冬用海龍、薰貂、紫貂惟其時。上綴硃緯。頂滿花金座，上銜大珍珠一。夏織玉草或藤竹絲為之，紅紗綢裡，石青片金緣。上綴硃緯。頂如冬吉服冠。

常服冠，紅絨結頂，不加梁，餘如吉服冠。

行冠，冬用黑狐或黑羊皮、青絨，餘俱如常服冠。夏織藤竹絲為之，紅紗裏緣。上綴硃氂。頂及梁皆黃色，前綴珍珠一。

端罩，紫貂為之。十一月朔至上元用黑狐。明黃緞里。左、右垂帶各二，下廣而銳，色與里同。

袞服，色用石青，繡五爪正面金龍四團，兩肩前後各一。其章左日、右月，萬壽篆文，間以五色雲。春、秋棉、袷，冬裘、夏紗惟其時。

朝服，色用明黃，惟祀天用藍，朝日用紅，夕月用月白。披領及袖皆石青，緣用片金，冬加海龍緣。繡文兩肩，前、後正龍各一，腰帷行龍五，衽正龍一，襞積前、後團龍各九，裳正龍二、行龍四，披領行龍二，袖端正龍各一。列十二章，日、月、星、辰、山、龍、華、蟲、黼黻在衣，宗彞、藻火、粉米在裳，間以五色雲。下幅八寶平水。十一月朔至上元，披領及裳俱表以紫貂，袖端薰貂。繡文兩肩，前、後正龍各一，襞積行龍六。列十二章，俱在衣，間以五色雲。

龍袍，色用明黃。領、袖俱石青，片金緣。繡文金龍九。列十二章，間以五色雲。領前後正龍各一，左、右及交襟處行龍各一，袖端正龍各一。下幅八寶立水，襟左右開，棉、袷、紗、裘，各惟其時。

常服褂，色用石青，花文隨所御，裾左右開。

行褂，色用石青，長與坐齊，袖長及肘。

常服袍，色及花文隨所御，裾四開。行袍同。

行裳，色隨所御。左右各一，前平，後中豐，上下斂。橫幅石青布為之，氈、袷惟時。冬用鹿皮或黑狐為里。

雨冠之制二：冬頂崇，前簷深；夏頂平，前簷敞。皆明黃色，月白緞里。氈及油綢、羽緞惟其時。

雨衣之制六，皆明黃色：一，如常服褂，而長與袍稱。自衽以下加博。上襲重衣。領下為襞積。無袖。斜帷相比，上斂，下遞豐。兩重俱加掩襟，領及鈕約皆青色。一，以氈及羽緞為之，月白緞里。不襲重衣。餘制同。領及鈕約如衣色，油綢為之，不加里。鈕約青色。一，如常服褂而加領，長與袍稱。氈羽緞為之，月白緞里。領及鈕約如衣色。一，如常服袍而袖端平，前施掩襠，油綢不加里。領用青羽緞，鈕約青色。外加袍袖如衣色。一，如常服褂，長與坐齊。氈、羽緞為之，月白緞里。領及鈕約如衣色。一，如常服袍而加領，長與坐齊。油綢為之，不加里。袖端平，前加掩襠，領用青羽緞，鈕約青色。

雨裳之制二，皆明黃色：一，左右幅相交，上斂下遞博。上前加淺帷為襞積。兩旁綴以紐約，青色。腰為橫幅，用石青布，兩末削為帶系之。一，前為完幅，不加淺帷，餘制同。

朝珠，用東珠一百有八，佛頭、記念、背雲、大小墜雜飾，各惟其宜，大典禮御之。惟祀天以青金石為飾，祀地珠用蜜珀，朝日用珊瑚，夕月用綠松石，雜飾惟宜。絳皆明黃色。

朝帶之制二，皆明黃色：一，用龍文金圓版四，飾紅藍寶石或綠松石，每具銜東珠五，圍珍珠二十。左右佩帉，淺藍及白各一，下廣而銳。中約鏤金圓結，飾寶如版，圍珠各三十。佩囊文繡、燧觿、刀削、結佩惟宜，絳皆明黃色，大典禮御之。一，用龍文金方版四，其飾祀天用青金石，祀地用黃玉，朝日用珊瑚，夕月用白玉，每具銜東珠五。佩帉及絳，惟祀天用純青，餘如圓版朝帶之制。中約圓結如版飾，銜東珠四。佩囊純石青，左觿、右削，並從版色。

吉服帶，用明黃色，鏤金版四，方圓惟便，銜珠玉雜寶各從其宜。左右佩帉純白，下直而齊。中約金結如版飾。餘如朝帶制，常服帶同。

行帶，色用明黃，左右佩系以紅香牛皮為之，飾金花文■J4銀鐶各三。佩帉以高麗布，視常服帶帉微闊而短，中約以香牛皮束，綴銀花文佩囊。明黃絳，飾珊瑚。結、削、燧、雜佩各惟其宜。初制，皇帝冠用東珠寶石鑲頂，束金鑲玉版嵌東珠帶。康熙二十三年，定凡大典禮祭壇廟，冠用大珍珠、東珠鑲頂，禮服用黃色、秋香色、藍色五爪、三爪龍緞。雍正元年，定禮服用石青、明黃、大紅、月白四色緞，花樣三色，圓金龍九，龍口珠各一顆。腰襴小團金龍九。周身五彩雲，下八寶平水、萬代江山。

皇后朝冠，冬用薰貂，夏以青絨為之，上綴硃緯。頂三層，貫東珠各一，皆承以金鳳，飾東珠各三，珍珠各十七，上銜大東珠一。硃緯上周綴金鳳七，飾東珠九，貓睛石一，珍珠二十一。後金翟一，飾貓睛石一，珍珠十六。翟尾垂珠，凡珍珠三百有二，五行二就，每行大珍珠一。中間金銜青金石結一，飾東珠、珍珠各六，末綴珊瑚。冠後護領垂明黃絳二，末綴寶石，青緞為帶。

吉服冠，薰貂為之，上綴硃緯。頂用東珠。

金約，鏤金雲十三，飾東珠各一，間以青金石，紅片金里。後系金銜綠松石結，貫珠下垂，凡珍珠三百二十四，五行三就，每行大珍珠一。中間金銜青金石結二，每具飾東珠、珍珠各八，末綴珊瑚。

耳飾，左右各三，每具金龍銜一等東珠各二。

朝褂之制三，皆石青色，片金緣：一，繡文前後立龍各二，下通襞積，四層相間，上為正龍各四，下為萬福萬壽文。一，繡文前後正龍各一，腰帷行龍四，中有襞積。下幅行龍八。一，繡文前後立龍各二，中無襞積。下幅八寶平水。皆垂明黃絳，其飾珠寶惟宜。

朝袍之制三，皆明黃色：一，披領及袖皆石青，片金緣，冬加貂緣，肩上下襲朝褂處亦加緣。繡文金龍九，間以五色雲。中有襞積。下幅八寶平水。披領行龍二，袖端正龍各一，袖相接處行龍各二。一，披領及袖皆石青，夏用片金緣，冬用片雲加海龍緣，肩上下襲朝褂處亦加緣。繡文前後正龍各一，兩肩行龍各一，腰帷行龍四。中有襞積。下幅行龍八。一，領袖片金加海龍緣，夏片金緣。中無襞積。裾後開。餘俱如貂緣朝袍之制。領後垂明黃絳，飾珠寶惟宜。

龍褂之制二，皆石青色：一，繡文五爪金龍八團，兩肩前後正龍各一，襟行龍四。下幅八寶立水。袖端行龍各二。一，下幅及袖端不施章採。

龍袍之制三，皆明黃色，領袖皆石青：一，繡文金龍九，間以五色雲，福壽文採惟宜。下幅八寶立水，領前後正龍各一，左右及交襟處行龍各一。袖如朝袍，裾左右開。一，繡文五爪金龍八團，兩肩前後正龍各一，襟行龍四。下幅八寶立水。一，下幅不施章採。

領約，鏤金為之，飾東珠十一，間以珊瑚。兩端垂明黃絳二，中貫珊瑚，末綴綠松石各二。

朝服朝珠三盤，東珠一，珊瑚二，佛頭、記念、背雲、大小墜珠寶雜飾惟宜。吉服朝珠一盤，珍寶隨所御。絳皆明黃色。

採帨，綠色，繡文為「五穀豐登」。佩箴管、縏袠之屬。絳皆明黃色。

朝裙，冬用片金加海龍緣，上用紅織金壽字緞，下石青行龍妝緞，皆正幅。有襞積。夏以紗為之。

太皇太后、皇太后冠服諸制與皇后同。初制，皇后冠服，凡慶賀大典，冠用東珠鑲頂，禮服用黃色、秋香色五爪龍緞、鳳皇翟鳥等緞。太皇太后、皇太后冠服，凡遇受賀諸慶典，冠用東珠鑲頂，禮服用黃色、秋香色五爪龍緞、繡緞、妝緞。

皇貴妃朝冠，冬用薰貂，夏以青絨為之。上綴硃緯。頂三層，貫東珠各一，皆承以金鳳，飾東珠各三，珍珠各十七，上銜大珍珠一。硃緯上周綴金鳳七，飾東珠各九，珍珠各二十一。後金翟一，飾貓睛石一，珍珠十六，翟尾垂珠，凡珍珠一百九十二，三行二就。中間金銜青金石結一，東珠、珍珠各四，末綴珊瑚。冠後護領垂明黃絳二，末綴寶石。青緞為帶。吉服冠與皇后同。

金約，鏤金雲十二，飾東珠各一，間以珊瑚，紅片金里。後系金銜綠松石結，貫珠下垂，凡珍珠二百有四，三行三就。中間金銜青金石結二，每具飾東珠、珍珠各六，末綴珊瑚。耳飾用二等東珠，餘同皇后。朝褂、朝袍、龍褂、龍袍、採帨、朝裙皆與皇后同。

領約，鏤金為之，飾東珠七，間以珊瑚。兩端垂明黃絳二，中貫珊瑚，末綴珊瑚各二。

朝服朝珠三盤，蜜珀一，珊瑚二。吉服朝珠一盤。絳明黃色。

貴妃冠服袍及垂絳皆金黃色，餘與皇貴妃同。

妃朝冠，頂二層，貫東珠各一，皆承以金鳳，飾東珠九，珍珠十七，上銜貓睛石。硃緯。上周綴金鳳五，飾東珠七，珍珠二十一。後金翟一，飾貓睛石一，珍珠十六，翟尾垂珠，凡珍珠一百八十八，三行二就。中間金銜青金石結一，飾東珠、珍珠各四，末綴珊瑚。冠後護領垂金黃絳二，末綴寶石。青緞為帶。吉服冠頂用碧■。餘同貴妃。

金約，鏤金雲十一，飾東珠各一，間以青金石，紅片金里。後系金銜綠松石結，貫珠下垂，凡珍珠一百九十七，三行三就。中間金銜青金石結二，每具飾東珠、珍珠各六，末綴珊瑚。耳飾用三等東珠。餘同貴妃。朝褂、朝袍、龍褂、龍袍、領約、朝裙、朝珠皆與貴妃同。

採帨，繡文為「雲芝瑞草」。餘與貴妃同。

嬪朝冠，頂二層，貫東珠各一，皆承以金翟，飾東珠九，珍珠十七，上銜子。硃緯。上周綴金翟五，飾東珠五，珍珠十九。後金翟一，飾珍珠十六，翟尾垂珠，凡珍珠一百七十二，三行二就。中間金銜青金石結一，飾東珠、珍珠各三，末綴珊瑚。冠後護領垂金黃絳二，末綴寶石。青緞為帶。吉服冠與妃同。

金約，鏤金雲八，飾東珠各一，間以青金石，紅片金里。後系金銜綠松石結，貫珠下垂，凡珍珠一百七十七，三行二就。中間金銜青金石結二，每具飾東珠、珍珠各四，末綴珊瑚。耳飾用四等東珠。餘與妃同。

朝褂，與妃同。龍褂，繡文兩肩前後正龍各一，襟夔龍四。餘同妃制。朝袍、龍袍俱用香色。餘與妃同。

朝服朝珠三盤，珊瑚一、蜜珀二。吉服朝珠一盤。絳用金黃色。領約、朝裙皆與妃同。採帨不繡花文。餘同妃制。初制，皇貴妃、貴妃、妃、嬪冠服，凡慶賀大典，皇貴妃、貴妃冠頂用東珠十二顆，妃冠頂用東珠十一顆。禮服用鳳凰、翟鳥等緞，五爪龍緞、妝緞、八團龍等緞。至黃色、秋香色，自皇貴妃以下，概不許服。嬪冠頂用東珠十顆，禮服用翟鳥等緞，五爪龍緞、妝緞、四團龍等緞。

皇子朝冠，冬用薰貂、青狐惟其時。上綴硃緯。頂金龍二層，飾東珠十，銜紅寶石。夏織玉草或藤竹絲為之。石青片金緣二層，裡用紅片金或紅紗。上綴硃緯。前綴舍林，飾東珠五。後綴金花，飾東珠四。頂如冬朝冠，吉服冠紅絨結頂。

端罩，紫貂為之，金黃緞里。左右垂帶各二，下廣而銳，色與里同。龍褂，色用石青。正面繡五爪金龍四團，兩肩前後各一，間以五色雲。

朝服之制二，皆金黃色：一，披領及裳俱表以紫貂。袖端薰貂。繡文兩肩前後正龍各一，襞積行龍六，間以五色雲。一，披領及袖俱石青，片金緣，冬加海龍緣。繡文兩肩前後正龍各一，腰帷行龍四，裳行龍八，披領行龍二，袖端正龍各一。下幅八寶平水。蟒袍亦金黃色，片金緣，繡文九蟒，裾左、右開。

朝珠不得用東珠，餘隨所用，絳皆金黃色。

朝帶，色用金黃，金銜玉方版四，每具飾東珠四，中銜貓睛石一，左右佩絳如帶色。吉服帶亦色用金黃，版飾惟宜，佩絳如帶色。

雨冠、雨衣、雨裳，均用紅色，氈、羽紗、油綢，各惟其時。初制，皇子冠服，凡慶賀大典，冠用東珠十三顆鑲頂，禮服用秋香等色，五爪、三爪龍緞，滿翠八團龍等緞，束金鑲玉嵌東珠帶。

親王朝冠，與皇子同。吉服冠，冬用海龍、薰貂、紫貂惟其時。夏織玉草或藤竹絲為之。紅紗綢里。石青片金緣。上綴硃緯。頂用紅寶石，曾賜紅絨結頂者，亦得用之。

端罩，青狐為之，月白緞里，若曾賜金黃色者，亦得用之。補服用石青色，繡五爪金龍四團，前後正龍，兩肩行龍。朝服、蟒袍藍及石青隨所用，若曾賜金黃色者，亦得用之。餘與皇子同。

朝珠、朝帶、吉服帶、雨冠、雨衣、雨裳，均與皇子同。崇德元年，定親王冠頂三層，上銜紅寶石，中嵌東珠八。前舍林，嵌東珠四。後金花，嵌東珠三。帶用金鑲玉版四片，嵌東珠四。順治九年，定冠頂共嵌東珠十，舍林、金花各增嵌東珠一。帶四片，每片嵌東珠四。服用五爪四團龍補、五爪龍緞、滿翠四補等緞。

親王世子朝冠，頂金龍二層，飾東珠九，上銜紅寶石。夏朝冠前綴舍林，飾東珠五。後綴金花，飾東珠四。吉服冠、端罩、補服、朝服、蟒袍、朝珠皆與親王同。

朝帶，色用金黃，金銜玉方版四，每具飾東珠三。左右佩絳如帶色。吉服帶與親王同。順治九年，定親王世子冠頂三層，共嵌東珠九。帶用金鑲玉版四片，每片嵌東珠三。服與親王同。

郡王朝冠，頂金龍二層，飾東珠八，上銜紅寶石。夏朝冠前綴舍林，飾東珠四。後綴金花，飾東珠三。吉服冠、端罩皆與親王世子同。

補服，用石青色，繡五爪行龍四團，兩肩前後各一。朝服、蟒袍、朝珠皆與親王世子同。

朝帶，色用金黃，金銜玉方版四，每具飾東珠二，貓睛石一。佩絳如帶色。吉服帶與親王世子同。崇德元年，定郡王冠頂三層，上銜紅寶石，中嵌東珠七。前舍林，嵌東珠三。後金花，嵌東珠二。帶用金鑲玉版四片，嵌綠松石四。順治九年，定冠頂共嵌東珠八，舍林、金花各增嵌東珠一。帶四片，每片嵌東珠二。服與親王同。

貝勒朝冠，頂金龍二層，飾東珠七，上銜紅寶石。夏朝冠前綴舍林，飾東珠三。後綴金花，飾東珠二。吉服冠、端罩皆與郡王同。

補服，色用石青，前後繡四爪正蟒各一團，朝服通繡四爪蟒文，蟒袍亦如之，均不得用金黃色，餘隨所用。朝珠絳用石青色。餘同郡王。朝帶色用金黃，金銜玉方版四，每具飾東珠二。佩絳皆石青色，吉服帶色用金黃，版飾惟宜。佩絳亦皆石青色。崇德元年，定貝勒冠頂三層，上銜紅寶石，中嵌東珠六。前舍林，綴東珠二。後金花，綴東珠一。帶用金鑲玉版四片，嵌寶石四。順治九年，定冠頂共嵌東珠七，舍林、金花各增嵌東珠一。帶四片，每片嵌東珠二。服用四爪兩團龍補及蟒緞、妝緞。

貝子朝冠，頂金龍二層，飾東珠六，上銜紅寶石。夏朝冠前綴舍林，飾東珠二。後綴金花，飾東珠一。吉服冠頂用紅寶石。皆戴三眼孔雀翎。孔雀花翎有三眼、雙眼、單眼之分，遇賞均得戴用。端罩制同貝勒。補服色用石青，前後繡四爪行蟒各一團。朝服、蟒袍、朝珠皆與貝勒同。

朝帶，色用金黃，金銜玉方版四，每具飾東珠一。吉服帶與貝勒同。崇德元年，定貝子冠頂二層。上銜紅寶石，中嵌東珠五。前舍林，後金花，各嵌東珠一。帶用金鑲玉版四片，每片嵌藍寶石一。順治九年，定冠頂共嵌東珠六，舍林增嵌東珠一，餘如舊。帶四片，每片嵌東珠一。服與貝勒同。

鎮國公朝冠，頂金龍二層，飾東珠五，上銜紅寶石。夏朝冠前綴舍林，飾東珠一。後綴金花，飾綠松石一。吉服冠，入八分公頂用紅寶石，未入八分公用珊瑚，皆戴雙眼孔雀翎。端罩紫貂為之，月白緞里。補服前後繡四爪正蟒方補。朝服、蟒袍、朝珠與貝子同。

朝帶，金銜玉方版四，每具飾貓睛石一。吉服帶與貝子同。崇德元年，定鎮國公冠頂二層，上銜紅寶石，中嵌東珠四。前舍林，嵌東珠一。後金花，嵌綠松石一。帶如貝子。順治九年，定冠頂共嵌東珠五，餘如舊。帶四片，每片嵌貓睛石一。服用四爪方蟒補。餘與貝勒同。

輔國公朝冠，頂金龍二層，飾東珠四，上銜紅寶石。餘皆如鎮國公。崇德元年，定輔國公冠頂二層，上銜紅寶石，中嵌東珠三。前舍林，嵌綠松石一。後金花，嵌寶石一。帶如鎮國公。順治九年，定冠頂共嵌東珠四，舍林、金花、帶、服色俱與鎮國公同。

鎮國將軍朝冠，頂鏤花金座，中飾東珠一，上銜紅寶石。吉服冠頂用珊瑚。補服前後繡麒麟。餘皆視武一品。崇德元年，定鎮國將軍冠頂上銜紅寶石，帶用金鑲圓版，嵌紅寶石四。順治九年，定冠頂中節嵌東珠，帶用金鑲方玉版，各嵌紅寶石一。補服繡麒麟，餘與鎮國公同。

輔國將軍朝冠，頂鏤花金座，中飾小紅寶石，上銜鏤花珊瑚。吉服冠頂亦用鏤花珊瑚。補服前後繡獅。餘皆視武二品。崇德元年，定輔國將軍冠頂上銜藍寶石，帶用圓金版。順治九年，定冠頂改銜紅寶石，中節嵌小紅寶石一。帶如鎮國將軍。補服繡獅。餘與鎮國公同。

奉國將軍朝冠，頂鏤花金座，中飾小紅寶石一，上銜藍寶石。吉服冠頂亦用藍寶石。補服前後繡豹。餘皆視武三品。崇德元年，定奉國將軍冠頂上銜水晶石，帶用玲瓏■J4金方鐵版。順治九年，定冠頂上銜紅寶石，中節嵌小藍寶石一。帶用起花金圓版。補服繡豹。餘與鎮國公同。

奉恩將軍朝冠，頂鏤花金座，中飾小藍寶石一，上銜青金石。補服前後繡虎，餘皆視武四品，惟衣裾四啟。帶用金黃色，凡宗室皆如之，覺羅用紅色。順治九年，定奉恩將軍冠頂上銜藍寶石，中節嵌小藍寶石一。帶用起花金鑲銀圓版。補服繡虎，餘與鎮國公同。

固倫額駙吉服冠，頂用紅寶石，戴三眼孔雀翎。吉服帶用金黃色。餘與貝子同。崇德元年，定固倫額駙冠服與貝子同。順治八年，定冠頂嵌東珠六。舍林嵌東珠二。金花嵌東珠一。帶用金鑲玉圓版四片，每片嵌東珠一。

和碩額駙吉服冠，頂用珊瑚，戴雙眼孔雀翎。朝帶色用石青或藍，金銜玉圓版四。餘與鎮國公同。崇德元年，定和碩額駙冠服與超品公同，如封爵在公以上者，仍照本階服用。順治八年，定冠頂嵌東珠四，舍林嵌東珠一。金花嵌綠松石一。帶用金鑲玉圓版四片，每片嵌貓睛石一。

郡主額駙朝帶，用鏤金圓版四，每具飾綠松石一。餘視武一品。崇德元年，定郡主額駙冠頂上銜紅寶石，嵌東珠一。帶用金圓版四片，嵌綠松石四。順治八年，定冠、帶與侯、伯同。康熙元年，定用四爪蟒補服。

縣主額駙冠服，視武二品。崇德元年，定縣主額駙冠頂上銜紅寶石。帶用金圓版四片，每片嵌紅寶石四。

郡君額駙冠服，視武三品。崇德元年，定郡君額駙冠頂上嵌藍寶石。帶用金圓版四片。

縣君額駙朝帶，用■J4金方鐵版四。餘與武四品同。崇德元年，定縣君額駙冠頂上銜水晶石。帶用■J4金方鐵版四片。

鄉君額駙朝帶，用■J4金方鐵版四。餘與武五品同。崇德元年，定鄉君額駙冠用金頂。帶用■J4金圓鐵版四片。並按固倫額駙若爵在貝子以上、和碩額駙爵在鎮國公以上者，冠服各從其品。郡主額駙以下皆如之。

民公朝冠，冬用薰貂，十一月朔至上元用青狐。頂鏤花金座，中飾東珠四，上銜紅寶石，夏頂制同。吉服冠頂用珊瑚。

端罩，貂皮為之，藍緞里。補服，色用石青，前後繡四爪正蟒。

朝服，藍及石青諸色隨所用。披領及袖俱石青，片金緣，冬加海龍緣。兩肩前後正蟒各一，腰帷行蟒四，中有襞積。裳行蟒八。十一月朔至上元，披領及裳俱表以紫貂，袖端薰貂。兩肩前後正蟒各一，襞積行蟒四，皆四爪。曾賜五爪蟒緞者，亦得用之。蟒袍，藍及石青諸色隨所用，通繡九蟒。

朝珠，珊瑚青金綠松蜜珀隨所用，雜飾惟宜。絳用石青色，朝帶色用石青或藍，鏤金玉圓版四，每具飾貓睛石一。佩帉下廣而銳，吉服帶佩帉下直而齊，版飾惟宜。雨冠、雨衣、雨裳俱用紅色。崇德元年，定民公冠頂上銜紅寶石，中嵌東珠一。帶用金圓版四片，嵌綠松石四。順治二年，定冠用起花金頂，上銜紅寶石，中嵌東珠三。帶用金鑲圓玉版四片，各嵌綠松石一。八年，定冠頂嵌東珠四，帶片各嵌貓睛石一。

侯朝冠，頂鏤花金座，中飾東珠三，上銜紅寶石。朝帶鏤金銜玉圓版四，每具飾綠松石一。餘皆如公。

伯朝冠，頂鏤花金座，中飾東珠二，上銜紅寶石。朝帶鏤金銜玉圓版四，每具飾紅寶石一。餘皆如侯。

子朝冠，頂鏤花金座，中飾東珠一，上銜紅寶石，補服前後繡麒麟。餘皆視武一品。

男朝冠，頂鏤花金座，中飾小紅寶石，上銜鏤花珊瑚。補服前後繡獅。餘皆視武二品。順治二年，定侯、伯冠用起花金頂，上銜紅寶石，中嵌東珠一。帶用金鑲方玉版四片，每片嵌紅寶石一。六年，定冠頂嵌東珠二，帶改用圓玉版。八年，定侯冠頂東珠三。帶片各嵌綠松石一。

皇子福晉朝冠，頂鏤金三層，飾東珠十，上銜紅寶石。硃緯。上周綴金孔雀五，飾東珠七，小珍珠三十九。後金孔雀一，垂珠三行二就。中間金銜青金石結一，飾東珠各三，末綴珊瑚。冠後護領垂金黃絳二，末亦綴珊瑚。青緞為帶。吉服冠頂用紅寶石。

金約，鏤金云九，飾東珠各一，間以青金石，紅片金里。後系金銜青金石結，貫珠下垂，三行三就。中間金銜青金石結二、每具飾東珠珍珠各四，末綴珊瑚。耳飾左右各三，每具金雲銜珠各二。

朝褂，色用石青，片金緣。繡文前行龍四，後行龍三。領後垂金黃絳，雜飾惟宜。吉服褂色用石青，繡五爪正龍四團，前後兩肩各一。朝袍用香色，披領及袖皆石青，片金緣，冬加海龍緣。肩上下襲朝褂處亦加緣，繡文前後正龍各一，兩肩行龍各一，襟行龍四，披領行龍二，袖端正龍各一，袖相接處行龍各二。裾後開。領後垂金黃絳，雜飾惟宜。蟒袍用香色，通繡九龍。

領約，鏤金為之，飾東珠七，間以珊瑚。兩端垂金黃絳二，中貫珊瑚，末綴珊瑚各二。採帨月白色，不繡花文，結佩惟宜。絳皆金黃色。朝裙片金緣，冬加海龍緣，上用紅緞，下石青行龍妝緞，皆正幅，有襞積。夏以紗為之。

朝服朝珠三盤，珊瑚一，蜜珀二。吉服朝珠一盤。珍寶隨所御。絳皆金黃色。

親王福晉吉服褂，繡五爪金龍四團，前後正龍，兩肩行龍。餘皆與皇子福晉同。側福晉冠頂等各飾東珠九。服與嫡福晉同。並按崇德元年，定親王嫡妃冠頂嵌東珠八，側妃嵌東珠七。順治九年，定嫡妃冠頂增嵌東珠二。服用翟鳥四團龍補、五爪龍緞、妝緞、滿翠四補等緞。側妃冠頂增嵌東珠二。服與嫡妃同。

世子福晉朝冠，頂鏤金二層，飾東珠九，上銜紅寶石。硃緯。上周綴金孔雀五，飾東珠各六。後金孔雀一，垂珠三行二就。中間金銜青金石結一，飾東珠各三，末綴珊瑚。冠後護領垂金黃絳二，末亦綴珊瑚。青綴為帶。

金約，鏤金雲八，飾東珠各一，間以青金石。後系金銜青金石結，垂珠三行三就。中間金銜青金石結二，每具飾東珠珍珠各四，末綴珊瑚。餘皆與親王福晉同。順治九年，定世子嫡妃冠服如親王側妃。其側妃冠頂嵌東珠八。服與嫡妃同。

郡王福晉朝冠，頂鏤金二層，飾東珠八，上銜紅寶石。硃緯。上周綴金孔雀五，飾東珠各五。後金孔雀一，垂珠三行二就。中間金銜青金石結一，末綴珊瑚。冠後護領垂金黃絳二，末亦綴珊瑚。青緞為帶。吉服冠與世子福晉同。

金約，鏤金雲八，飾東珠各一，間以青金石。後系金銜青金石結，垂珠三行三就。中間金銜青金石結二，末綴珊瑚。

吉服褂，繡五爪行龍四團，前後兩肩各一。餘皆與世子福晉同。崇德元年，定郡王嫡妃冠頂嵌東珠七，側妃嵌東珠六。順治九年，定嫡妃冠服與世子側妃同。其側妃冠頂嵌東珠七。服用蟒緞、妝緞，各色花、表緞。

貝勒夫人朝冠，頂鏤金二層，飾東珠七，上銜紅寶石。硃緯。上周綴金孔雀五，飾東珠各三。後金孔雀一，垂珠三行二就。中間金銜青金石結一，末綴珊瑚。冠後護領垂石青絳二，末亦綴珊瑚。吉服冠與郡王福晉同。

金約，鏤金雲七。餘同郡王福晉。耳飾亦與郡王福晉同。

朝褂，繡四爪蟒，領後垂石青絳。吉服褂前後繡四爪正蟒各一。餘與郡王福晉同。

朝袍，藍及石青諸色隨所用，領、袖片金緣，冬用片金加海龍緣。繡四爪蟒，領後垂石青絳。蟒袍通繡九蟒。領約、朝珠、採帨絳用石青色。餘皆與郡王福晉同。崇德元年，定貝勒嫡夫人冠頂嵌東珠六。側夫人嵌東珠五。順治九年，定嫡夫人冠頂、服飾如郡王側妃，其側夫人冠頂嵌東珠六。服與嫡夫人同。

貝子夫人朝冠，頂鏤金二層，飾東珠六。金約鏤金雲六，吉服褂前後繡四爪行蟒各一。餘皆與貝勒夫人同，崇德元年，定貝子嫡夫人冠頂嵌東珠五。側夫人嵌東珠四。順治九年，定嫡夫人冠頂服飾如郡王側妃。其側夫人冠頂嵌東珠五。服與嫡夫人同。

鎮國公夫人朝冠，頂鏤金二層，飾東珠五。金約鏤金雲五。吉服褂繡花八團。餘皆與貝子夫人同。崇德元年，定鎮國公嫡夫人冠頂嵌東珠四。順治九年，定嵌東珠五。服如貝子夫人。其側夫人冠頂嵌東珠四。服與嫡夫人同。

輔國公夫人朝冠，頂鏤金二層，飾東珠四。金約鏤金雲四。餘皆與鎮國公夫人同。崇德元年，定輔國公夫人冠頂嵌東珠三。順治九年，定冠頂嵌東珠四。服如貝子夫人。其側夫人冠頂嵌東珠三。服與嫡夫人同。

鎮國將軍夫人冠、服均視一品命婦。

輔國將軍夫人冠、服均視二品命婦。

奉國將軍淑人冠、服均視三品命婦。

奉恩將軍恭人冠、服均視四品命婦。

固倫公主冠、服制如親王福晉。崇德元年，定固倫公主冠頂嵌東珠八。順治九年，定冠頂增嵌東珠二。服用翟鳥五爪四團龍補、五爪龍緞、妝緞、滿翠四補等緞。

和碩公主朝冠、金約，制如親王世子福晉。餘與固倫公主同。崇德元年，定和碩公主冠頂嵌東珠六。順治九年，定冠頂增嵌東珠二。服與固倫公主同。

郡主朝冠、金約，制如郡王福晉。餘與和碩公主同。崇德元年，定郡主冠頂嵌東珠六。順治九年，定冠頂增嵌東珠二。服與和碩公主同。

縣主朝冠、金約，制如貝勒夫人。吉服褂制如郡王福晉。餘與郡主同。崇德元年，定縣主冠頂嵌東珠五。順治九年，定冠頂增嵌東珠二。服用蟒緞、妝緞，各樣花、素緞。

郡君朝冠、金約，制如貝子夫人。朝褂、龍袍、領約、朝珠、採帨、吉服褂、蟒袍均如貝勒夫人。餘同縣主。崇德元年，定郡君冠頂嵌東珠四。順治九年，定冠服與縣主同。

縣君朝冠、金約，制如鎮國公夫人。吉服褂制如貝子夫人。餘皆與郡君同。崇德元年，定縣君冠頂嵌東珠三。順治九年，定冠頂增嵌東珠二。服與郡君同。

鎮國公女鄉君朝冠、金約，制如輔國公夫人。吉服褂制如鎮國公夫人。餘同縣君。

輔國公女鄉君朝冠，頂鏤金二層，飾東珠三。金約鏤金雲三。餘與鎮國公女鄉君同。崇德元年，定鄉君冠頂嵌東珠二。順治九年，定鎮國公女鄉君冠頂嵌東珠三。服與縣君同。

王、貝勒側室女，封授視嫡降二等。冠、服各視所降品級服用。貝子、鎮國公、輔國公側室女，雖降等食五品、六品俸，其冠服仍與鄉君同。

民公夫人朝冠，冬用薰貂，夏以青絨為之。頂鏤花金座，飾東珠四，上銜紅寶石。前綴金簪三，飾以珠寶。護領絳用石青色。吉服冠，薰貂為之，頂用珊瑚。金約青緞為之，紅片金里。中綴鏤金火焰，飾珍珠一，左右金龍鳳各一。後垂青緞帶二，亦紅片金里。耳飾左右各三，每具金雲銜珠各二。

朝褂，色用石青，片金緣。繡文前行蟒二，後行蟒一。領後垂石青★，雜佩惟宜。朝袍，藍及石青諸色隨所用。披領及袖皆石青，冬用片金加海龍緣。繡文前後正蟒各一，兩肩行蟒各一，襟行蟒四，中無襞積。披領行蟒二，袖端正蟒各一，袖相接處行蟒各二。後垂石青絳，雜佩惟宜。吉服褂色用石青，繡花八團。

蟒袍，藍及石青諸色隨所用，通四爪九蟒。領約鏤金為之，飾紅藍小寶石五。兩端垂石青絳二，中貫珊瑚。末綴珊瑚各二。

朝珠，朝服用三，吉服用一。珊瑚、青金、蜜珀、綠松隨所用，雜飾惟宜。絳用石青色。採帨，月白色，不繡花，雜飾惟宜。絳皆石青色。朝裙，夏片金緣，冬加海龍緣，上用紅緞，下石青行蟒、妝緞，皆正幅，有襞積。崇德元年，定未入八分公夫人冠頂服飾，惟正室視其夫品級服用。

侯夫人朝冠，頂鏤花金座，中飾東珠三，上銜紅寶石，餘皆如民公夫人。

伯夫人朝冠，頂鏤花金座，中飾東珠二，上銜紅寶石，餘皆如侯夫人。

子夫人朝冠，頂鏤花金座，中飾東珠一，上銜紅寶石，餘皆如伯夫人。

男夫人朝冠，頂鏤花金座，中飾紅寶石一，上銜鏤花紅珊瑚。吉服冠頂鏤花珊瑚。餘皆如子夫人。

文一品朝冠，頂鏤花金座，中飾東珠一，上銜紅寶石。補服前後繡鶴，惟都御史繡獬豸。朝帶鏤金銜玉方版四，每具飾紅寶石一。餘皆如公。

武一品補服，前後繡麒麟。餘皆如文一品。

文二品朝冠，冬用薰貂，十一月至上元用貂尾，頂鏤花金座，中飾小紅寶石一，上銜鏤花珊瑚。吉服冠頂亦用鏤花珊瑚。補服前後繡錦雞。朝帶鏤金圓版四，每具飾紅寶石一。餘皆如文一品。

武二品補服，前後繡獅。餘皆如文二品。

文三品朝冠，頂鏤花金座，中飾小紅寶石一，上銜藍寶石。吉服冠頂亦用藍寶石。補服前後繡孔雀，惟副都御史及按察使前後繡獬豸。朝帶鏤花金圓版。餘皆如文二品。

武三品朝冠，冬用薰貂，補服前後繡豹。餘皆如文三品。惟朝服無貂緣及無端罩。一等侍衛戴孔雀翎。端罩猞猁猻，間以貂皮，月白緞里。餘如武三品。

文四品朝冠，頂鏤花金座，中飾藍寶石一，上銜青金石。吉服冠頂亦用青金石。補服前後繡雁，惟道繡獬豸。蟒袍通繡四爪八蟒。朝帶銀銜鏤花金圓版四。餘皆如文三品。

武四品補服，前後繡虎。餘皆如文四品。二等侍衛戴孔雀翎。端罩紅豹皮為之，素紅緞里。朝服冬、夏均翦絨緣，色用石青，通身雲緞，前後方襴行蟒各一，腰帷行蟒四，中有襞積。領、袖俱石青妝緞，餘如武四品。

文五品朝冠，頂鏤花金座，中飾小藍寶石一，上銜水晶石。吉服冠頂亦用水晶。補服前後繡白鷴，惟給事中、御史繡獬豸。朝服色用石青，片金緣，通身雲緞，前後方襴行蟒各一，中有襞積。領、袖俱用石青妝緞。朝帶銀銜素金圓版四。餘皆如文四品。

武五品補服，前後繡熊。餘皆如文五品。惟無朝珠。三等侍衛戴孔雀翎。端罩黃狐皮為之，月白緞里。朝服冬、夏俱翦絨緣。餘如武五品，惟得用朝珠。

文六品朝冠，頂鏤花金座，中飾小藍寶石一，上銜硨磲。吉服冠頂亦用硨磲。補服前後繡鷺鷥，朝帶銀銜玳瑁圓版四。餘皆如文五品，惟無朝珠。五品官以下，惟京堂、翰詹、科道得用貂裘、朝珠。六品官以下，惟太常寺、鴻臚寺、光祿寺、國子監所屬官，壇廟執事、殿庭侍儀得用朝珠。

武六品補服，前後繡彪。餘皆如文六品。藍翎侍衛朝冠頂飾小藍寶石一，上銜硨磲，戴藍翎。端罩、朝服、朝珠均同三等侍衛。餘如武六品。

文七品朝冠，頂鏤花金座，中飾小水晶一，上銜素金。吉服冠頂亦用素金。補服前後繡鸂鶒，朝帶素圓版四。蟒袍通繡四爪五蟒。餘皆如文六品。

武七品補服，前後繡犀牛。餘皆如文七品。

文八品朝冠，鏤花陰文，金頂無飾。吉服冠同。補服前後繡鵪鶉。朝服色用石青雲緞，無蟒。領、袖冬、夏皆青倭緞，中有襞積。朝帶銀銜明羊角圓版四。餘皆如文七品。

武八品補服如武七品。餘皆如文八品。

文九品朝冠，鏤花陽文，金頂。吉服冠同。補服前後繡練雀。朝帶銀銜烏角圓版四。餘皆如文八品。

武九品補服，前後繡海馬。餘皆如文九品。

未入流冠服制如文九品。

凡雨冠，民公、侯、伯、子、男，一、二、三品文、武官，御前侍衛，乾清門侍衛，上書房、南書房翰林，批本處行走人員，皆用紅色。四、五、六品文、武官，雨冠中用紅色，青緣。七、八、九、品文、武官，雨冠中用青色，紅緣。雨衣、雨裳，民公、侯、伯、子，文、武一品官，御前侍衛，各省督、撫，皆用紅色。二品以下文、武官，皆用青色。其明黃色行褂，則領侍衛大臣、御前大臣、侍衛班長、護軍統領、健銳營翼領及凡諸臣之蒙賜者，皆得用之。

凡帶，親王以下、宗室以上，皆束金黃帶。覺羅紅帶。其金黃帶、紅帶，非上賜者，不得給予異姓。

凡朝珠，王公以下，文職五品、武職四品以上及翰詹、科道、侍衛，公主、福晉以下，五品官命婦以上均得用。以雜寶及諸香為之。禮部主事，太常寺博士、典簿、讀祝官、贊禮郎，鴻臚寺鳴贊，光祿寺署正、署丞、典簿，國子監監丞、博士、助教、學正、學錄，除在壇廟執事及殿廷侍儀準用，其平時燕處及在公署，仍不得用。

凡孔雀翎，翎端三眼者，貝子戴之。二眼者，鎮國公、輔國公、和碩額駙戴之。一眼者，內大臣，一、二、三、四等侍衛，前鋒、護軍各統領、參領，前鋒侍衛，諸王府長史，散騎郎，二等護衛，均得戴之。翎根並綴藍翎。貝勒府司儀長，親王以下二、三等護衛及前鋒、親軍、護軍校，均戴染藍翎。

凡坐褥，親王冬用貂，夏用龍文赤繒。世子、郡王冬用猞猁猻、緣貂，夏蟒文青繒。貝勒冬用猞猁猻，夏青繒施採。貝子冬用白豹，夏採繒緣青繒。均藉紅白氈。鎮國公冬用全赤豹皮，夏青花赤繒。輔國公冬用方赤豹皮，夏赤花皁繒。均藉紅氈。鎮國將軍視一品，輔國將軍視二品，奉國將軍視三品，奉恩將軍視四品。民公冬用全虎皮，夏皁繒。侯、伯冬均用方虎皮，夏侯用緣花皁繒。伯用青雲繒。均藉紅氈。子、男各從其品。固倫公主額駙視貝子。和碩公主額駙視鎮國公。郡主額駙冬用貛，夏皁褐緣紅褐。均藉紅氈。郡君額駙視三品。縣君額駙視四品。鄉君額駙視五品。文、武官一品冬用狼，夏紅褐。二品冬用貛，夏紅褐緣皁褐。三品冬用貉，夏皁褐緣紅褐。四品冬用青山羊，夏皁布。均藉紅氈。五品冬用青羊，夏青布。六品冬用黑羊，夏椶色布。七品冬用鹿，夏灰色布。八品冬用包，夏土布。九品冬用獺，夏與八品同。均藉白氈。

凡寒燠更用冠服，每歲春季用涼朝冠及夾朝衣，秋季用暖朝冠及緣皮朝衣。於三、九月內，或初五日，或十五日，或二十五日，酌擬一日。均前一月由禮部奏請，得旨，通行各衙門一體遵照。

凡文、武候補、候選官頂帶均與現任同。崇德元年，定都統、尚書冠頂上銜紅寶石。帶用金圓版四片，嵌紅寶石四。內大臣、大學士、副都統、護軍統領、前鋒統領、侍郎冠頂上銜藍寶石。帶用金圓版四片。一等侍衛、護衛參領、學士、滿啟心郎、郎中冠頂上銜水晶。帶用■J4金鐵版四片。二等、三等侍衛，護衛，佐領，漢啟心郎，員外郎冠用金頂。帶用■J4金圓鐵版四片。護軍校、主事冠用金頂。帶用■J4金圓鐵版二片。順治二年，定一品官冠用起花金頂，上銜紅寶石，中嵌東珠一。帶用金鑲方玉版四片，每片嵌紅寶石一。二品官冠用起花金頂，上銜紅寶石，中嵌小紅寶石。帶用起花金圓版四片，嵌紅寶石一。三品官冠用起花金頂，上銜紅寶石，中嵌小藍寶石。帶用起花金圓版四片。四品官冠用起花金頂，上銜藍寶石，中嵌小藍寶石。帶用起花金圓版四片，銀鑲邊。五品官冠用起花金頂，上銜水晶，中嵌小藍寶石。帶用素金圓版四片，銀鑲邊。六品官冠用起花金頂，上銜水晶。帶用玳瑁圓版四片，銀鑲邊。七品官冠用起花金頂，中嵌小藍寶石。帶用素銀圓版四片。八品官冠用起花金頂。帶用明羊角圓版四片，銀鑲邊。九品官冠用起花銀頂。帶用烏角圓版四片，銀鑲邊。順治九年，定武官補服一品、二品用獅，三品用虎，四品用豹。又雍正五年，定奉國將軍及三品官冠用起花珊瑚頂。六品官冠用水晶石頂。

一品命婦朝冠，頂鏤花金座，中飾東珠一，上銜紅寶石。餘皆如民公夫人。

二品命婦朝冠，頂鏤花金座，中飾紅寶石一，上銜鏤花珊瑚。吉服冠頂亦用鏤花珊瑚。餘皆如一品命婦。

三品命婦朝冠，頂鏤花金座，中飾紅寶石一，上銜藍寶石。吉服冠頂亦用藍寶石。餘皆如二品命婦。

四品命婦朝冠，頂鏤花金座，中飾小藍寶石一，上銜青金石。吉服冠頂亦用青金石，朝袍片金緣，繡文前後行蟒各二，中無襞積。後垂石青絳，雜飾惟宜。蟒袍通繡四爪八蟒。朝裙片金緣，上用綠緞，下石青行蟒妝緞，均正幅，有襞積。餘皆如三品命婦。

五品命婦朝冠，頂鏤花金座，中飾小藍寶石一，上銜水晶。吉服冠頂亦用水晶。餘皆如四品命婦。

六品命婦朝冠，頂鏤花金座，中飾小藍寶石一，上銜硨磲。吉服冠頂亦用硨磲。餘皆如五品命婦。

七品命婦朝冠，頂鏤花金座，中飾小水晶一，上銜素金。吉服冠頂亦用素金。蟒袍通繡五蟒。餘皆如六品命婦。崇德元年，定命婦冠、服各視其夫官階。皇后侍從婦女冠用金頂，上銜紅寶石。貴妃侍從婦女冠用金頂，上銜水晶石。親、郡王妃侍從婦女與妃侍從婦女同。貝勒夫人侍從婦女冠用金頂。貝子夫人侍從婦女冠不用頂。首飾嵌珍珠、寶石、綠松石。

會試中式貢士朝冠，頂鏤花金座，上銜金三枝九葉。吉服冠頂用素金。狀元金頂，上銜水晶。授職後，各視其品。舉人公服冠，頂鏤花銀座，上銜金雀。公服袍，青綢藍緣。披領如袍式。公服帶，制如文八品朝帶。吉服冠，頂銀座，上銜素金。貢生吉服冠，鏤花金頂。餘同舉人。監生吉服冠，素銀頂。餘同貢生。生員冠，頂鏤花銀座，上銜銀雀。公服袍，藍綢青緣。披領如袍式。公服帶，制如文九品朝帶。吉服冠，頂與監生同。外郎、耆老，冠頂以錫。從耕農官，袍以青絨為之。頂同八品。祭祀文舞生冬冠，騷鼠為之，頂鏤花銅座，中飾方銅，鏤葵花，上銜銅三角，如火珠形。袍以綢為之，其色南郊用石青，北郊用黑，各壇廟俱用紅，惟夕月壇用月白。前後方襴銷金葵花。帶用綠綢。武舞生冠頂上銜銅三棱，如古戟形。袍以綢為之，通銷金葵花。餘俱與文舞生同。樂部樂生，冠頂鏤花銅座，上植明黃翎。樂部袍紅緞為之，一，前後方襴繡黃鸝，中和韶樂部樂生執戲竹人服之；一，通織小團葵花，丹陛大樂諸部樂生服之。帶均用綠雲緞。鹵簿輿士冬冠，以豹皮及黑氈為之，頂鏤花銅座，上植明黃翎，袍如丹陛大樂諸部樂生。帶如祭祀文舞生。鹵薄護軍袍石青緞為之，通織金壽字，片金緣。領、袖俱織金葵花。鹵簿校尉冬冠，平簷，頂素銅，上植明黃翎。袍、帶俱同鹵簿輿士。順治三年，定庶民不得用緞繡等服。滿洲家下僕隸有用蟒緞、妝緞、錦繡服飾者，嚴禁之。九年，定涼帽、暖帽圓月，惟職官用紅片金，庶人則用紅緞。僧道服，袈裟、道服外，許用紬絹紡絲素紗各色，布袍用土黑、糸由黑二色。康熙元年，定軍民人等有用蟒緞、妝緞、金花緞、片金倭緞、貂皮、狐皮、猞猁猻為服飾者，禁之。三十九年，定八旗舉人、官生、貢生、生員、監生、護軍、領催許服平常緞紗。天馬、銀鼠不得服用。漢舉人、官生、貢生、監生、生員除狼皮外，例亦如之。軍民胥吏不得用狼狐等皮。有以貂皮為帽者，並禁之。又兵民人等鞍轡不得用繡緞、倭緞、搭線、鑲緣及鍍金為飾。雍正元年，以職官不按定例，懸帶數珠，馬項下懸紅纓，使人前馬。又有越分者，坐褥至以綢為之。令八旗大臣、統領衙門及都察院嚴行稽察，如大臣等徇情疏忽，同罪。至諸王間賞所屬人員數珠等物，並行文本旗記檔，歲應匯奏。二年，又申明加級官員頂帶、補服、坐褥越級僭用之禁。官員軍民服色有用黑狐皮、秋香色、米色、香色及鞍轡用米色、秋香色者，於定例外，加罪議處。該管官員不行舉發亦如之。


\end{pinyinscope}