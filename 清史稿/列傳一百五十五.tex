\article{列傳一百五十五}

\begin{pinyinscope}
楊芳胡超齊慎郭繼昌段永福武隆阿哈★阿巴哈布

長清達凌阿哈豐阿慶祥舒爾哈善烏凌阿穆克登布多隆武

壁昌恆敬

楊芳，字誠齋，貴州松桃人。少有幹略，讀書通大義。應試不售，入伍，充書識。楊遇春一見奇之，薦補把總。從征苗疆，戰輒摧鋒。洊擢臺拱營守備。

嘉慶二年，從額勒登保剿教匪，敗張漢潮於南漳，賜花翎。轉戰川、陜，常充偵騎，深入得賊情地勢，額勒登保連破劇寇，賴其鄉導之力。四年，殲冷天祿於人頭堰。大軍追餘賊，芳以九騎前行，至石筍河，見賊數千爭渡，後逼陡崖，左右無路，芳遣二騎回報，自將七騎大呼馳下，賊驚潰，陷淺洲中，其先渡者無由回救。五舟離岸，群賊蟻附，舟重，每發一矢覆一舟，五發五覆。俄，楊遇春、穆克登布至，浮馬渡，追擊賊盡，軍中稱為奇捷。連擢平遠營都司、下江營游擊、兩廣督標參將。

五年，楊開甲、張天倫趨雒南，芳以千騎扼東路，繞出賊前。賊折而西，黎明追及，見馬跡中積水猶潢，急馳之。甫轉山灣，見賊擁塞平川，芳率數十騎沖突，後騎至，乘勢蹂躪，賊倉卒奔潰，擒斬無算。賜號誠勇巴圖魯，擢廣西新泰協副將。尋從穆克登布擊伍懷志，連敗之成縣、階州。賊渡白水河窺四川龍安，旁入老林，冒雨追擊，及之於磨刀石，手刃十餘賊，傷足墜馬，徒步殺賊，復傷臂，射傷伍懷志，大軍乘之，大破賊眾。仁宗聞而嘉之，詔問傷狀。六年，冉學勝趨甘肅，偕札克塔爾要擊於固原，賊反奔，芳輕騎摧其後隊，又敗之於漢江南岸，賊由平利走洵陽。時張天倫踞高唐嶺，芳破之，餘賊與學勝合，東出楊柏坡，芳先至，設伏敗之，而李彬、茍文明、高見奇、姚馨佐合竄平利。彬走南江，天倫隨之，見奇、馨佐入寧羌。額勒登保自追之，囑芳以南江之賊，擊天倫，擒其黨張良祖、馬德清、劉奇；復破見奇、馨佐於桂門關，追及黑洞溝，擒其黨辛斗：擢陜西寧陜鎮總兵。又敗李彬於太平，賊棄老弱逸，獲彬妻及其悍黨冉天璜。七年，茍文明犯寧陜，其黨劉永受、宋應伏分布秦嶺北。芳由五郎口進，殲應伏之眾過半，永受遁，為寨民所殺，文明尋亦授首。額勒登保入楚，檄芳剿陜境餘匪，先後擒郭士嘉、茍文學等，賊黨潰散。

八年，總督惠齡檄芳還剿南山賊，芳由洵陽壩深入，冒雨捫崖攀葛，獮薙無遺，遂大搜秦嶺南北，陜西賊垂盡。忽有李彪者，自太白山突出，合茍文潤擾洋縣。芳截剿勿及，坐奪翎頂。賊逼川境，德楞泰至，令芳歸防山內。茍文明餘黨自竹谿竄陜，芳嚴守漢江，卻之，復翎頂。是年秋，三省悉平，凱撤諸軍。

寧陜鎮標皆選鄉勇精銳充伍，凡五千人，號新兵，芳馭之素寬。十一年，芳代楊遇春署固原提督，去鎮，副將楊之震攝。以包穀充糧，又鹽米銀未時給，眾鼓噪，營卒陳達順、陳先倫遂倡亂，戕之震，其黨蒲大芳護芳家屬出而復從賊。芳聞變，馳赴石泉，詔德楞泰率楊遇春等討之。秋，賊大掠洋縣、留壩，脅眾盈萬，推大芳為魁。攻孝義，窺子午谷，圍鄠縣急。芳馳救，鏖戰終夜，傷臂。旦日，賊辨為芳，自引去。遇春督諸軍戰於方柴關，不利。芳與遇春計，賊尚感舊恩，可勸諭，單騎入賊，曉以順逆利害，猶倔強，與語數年共生死情，聲淚俱下，眾感泣原降，遂宿賊壘。大芳縛達順、先倫以獻；復率大芳追斬不聽命者硃貴等數百人，乃定。德楞泰疏請降兵歸伍，被譴責，大芳等二百餘人免死戍伊犁。芳坐馭兵姑息，亦褫職遣戍。明年，釋還，以守備、千總用。十五年，授廣東右翼鎮總兵，調陜西西安鎮。母憂，去官。

十八年，服闋，入都，至河南，會教匪李文成踞滑縣，總統那彥成留之剿賊，授河北鎮總兵。偕楊遇春克道口，進薄滑縣。巡撫高杞有兵六千，與總統不協，戰不力，芳說杞，盡領其眾。文成走踞輝縣司寨，偕特依順保追擊之，賊死鬥，芳手刃退卒，大捷，以火攻破碉樓，文成自焚死，予雲騎尉世職。大兵隧地攻滑城，賊多方御之，歷四十日不得下。芳復於西南隅穿穴深入，九日而成。地雷發，城圮，殄賊二萬餘。蕆功優敘，調西安鎮。移師剿平三才峽匪，復勇號，調漢中鎮。二十年，擢甘肅提督。

道光初，歷直隸、湖南、固原提督。六年，回疆軍事急，芳自請從征，許之。十月，會軍阿克蘇。柯爾坪為要沖，芳先進，一鼓破之，焚回莊，斬賊酋伊瞞及安集延偽帥約勒達什，大軍無阻。七年二月，偕參贊楊遇春、武隆阿進師，三戰皆捷，抵喀什噶爾渾河北，合擊大破之，遂復其城；率兵六千趨和闐，三月，戰於毗拉滿，分軍繞賊後夾擊，擒賊酋噶爾勒，復和闐：加騎都尉世職，授乾清門侍衛。張格爾已遁，命楊遇春偕芳出卡掩捕，芳軍阿賴，檄諸夷部縛獻。芳言賊遁愈遠，道險餉艱，諸夷貪賞妄報不足信，至秋，詔班師。會芳追博巴克之眾，入險遇伏，數戰始拔全軍出，協領都凌阿死之。遇春先入關，芳代為參贊，遣黑回用間言大兵全退。張格爾俟歲將除，率五百騎來襲，中途覺而反奔。芳急馳一晝夜，追及於喀爾鐵蓋山，殲其從騎殆盡。餘賊擁張格爾登山，棄騎走，芳率胡超、段永福等擒之，錫封三等果勇侯，賜紫韁、雙眼花翎，晉御前侍衛，賜其子承注舉人。張格爾械京伏誅，加太子太保。九年，入覲，晉二等侯，加太子少傅。十年，浩罕、安集延復擾喀什噶爾、葉爾羌等城，偕長齡往剿，仍為參贊。兵至，賊已遁。疏言移城屯田事，下長齡等議行。尋回鎮。

十三年，四川清溪、越巂、瓘邊諸夷叛，提督桂涵卒於軍，以芳代之。至則清溪、越巂皆平，進攻瓘邊賊巢，斬其酋，十二姓熟夷皆降，山內惈夷亦就撫。與按察使花傑籌治善後，晉一等侯。逾年，諸夷復時出擾，降二等侯，褫御前侍衛，以甘肅總兵候補。引疾歸。十六年，起為湖南鎮筸總兵，撫定變兵。歷廣西、湖南提督。

二十年，海疆事起，定海既陷，琦善赴廣東議撫，英吉利要挾，攻奪砲臺。二十一年春，命奕山為靖逆將軍，芳及隆文為參贊，率師防剿。奕山等不知兵，惟倚芳。先至廣州，英兵入犯虎門、烏湧，提督關天培戰死。敵兵逼省城，嚴備守御。芳見兵不可恃，而洋商久停貿易，亦原休戰，美利堅商人居間，請通商，詔不許；又偕巡撫怡良疏請準港腳商船貿易，詔斥有意阻撓，怠慢軍心，嚴議奪職，改留任。奕山至，戰亦不利。四月，英艦退，收復砲臺，奕山等遂請班師。芳以老病乞解職，溫諭慰之，命回湖南本任。二十三年，許致仕，在籍食全俸。二十六年，卒於家，詔念前勞，賜金治喪，依例賜恤，予其諸孫官有差，謚勤勇。子承注先卒，孫恩科襲侯爵。

芳自剿三省教匪，勛名亞於楊遇春。至回疆之役，以生擒首逆，先封侯，繪像紫光閣，論功超列遇春上。漢臣同列者凡九人：署固原提督胡超，貴州提督餘步雲，直隸提督齊慎，安徽壽春鎮總兵郭繼昌，陜西西固營都司段永福，陜西馬兵升甘肅寧遠堡守備楊發，陜西馬兵升撫標左營守備田大武。發、大武並從擒張格爾，以伍卒躋列，異數也。

胡超，四川長壽人。初讀書應試不售，入伍，從征苗疆有功。嘉慶中，川、楚、陜教匪起，率鄉勇轉戰，屢殲悍賊，以勇健名。累擢都司，坐事奪職。入都，考充國史館供事。十八年，林清逆黨犯禁城，手殺數賊，大學士勒保薦赴河南軍營。從楊遇春剿賊，單騎入賊壘，與數十賊搏戰，殲其二，搴旗而出；又敗賊於中市，率勁騎前驅，克道口，復原官。克滑城，擒賊首，上功居最。十九年，從遇春平三才峽匪，殪賊目麻大旗、劉二，擒龔貴等，賜號勁勇巴圖魯。累擢陜西循化營參將。

道光元年，從征叛番，戰博洛托亥、烏蘭哈達皆捷，夜襲凍雪嶺賊帳，擢甘肅永昌協副將，駐防西寧。六年，回疆事起，楊遇春檄赴軍。從楊芳攻柯爾坪，先破賊於和色爾湖，次日攻北莊，持矛步戰，殺賊過半，陣斬賊首伊瞞，加總兵銜。七年，連戰皆捷，抵渾河，賊夜來襲，擊敗之，遂渡河薄賊壘，賊大潰。四城既復，追和闐逸賊，出卡至瑪雜敗之，截擊於新地溝，盡殲其眾，擢四川重慶鎮總兵。是年冬，追張格爾至喀爾鐵蓋山，舍騎步躡山巔，張格爾窮蹙欲自剄，超與段永福奪其刀，生縛之，予騎都尉世職，授乾清門侍衛。與功臣宴，禦制贊有「雄勇超群，名實克稱」之褒。歷署古北口、固原提督，授甘肅提督。

十年，浩、安集延復犯邊，超率兵四千馳剿，至英吉沙爾，賊已遁，遂解喀什噶爾圍。分兵追薩漢莊竄匪，俘戮殆盡。凱旋，調固原提督。十六年，入覲，命在御前行走。二十一年，命率兵二千赴山海關駐防。尋以浙江海防急，授參贊大臣赴援，未行，留防天津。從郡王僧格林沁視直隸、山東海口防務，逾年撤防歸伍。尋調甘肅提督。二十六年，以西寧番叛，調援不力，褫職，仍留騎都尉。乞病歸，食半俸。二十九年，卒。

齊慎，河南新野人。以武生率鄉團擊教匪。入伍，隸慶成部下，轉戰三省，以勇聞。比教匪平，洊擢至陜安鎮右營游擊，楊遇春甚器之。嘉慶十八年，滑縣亂，檄慎從征。賊踞道口，遇春初至，直前搏戰，慎從之，賊氣奪，入巢。明日，慎獨破賊於衛河西岸。賊掠中市，率騎斷其歸路，夾擊，毀浮橋，遂克道口，破桃源集援賊。進薄滑縣，駐營未定，賊萬餘由西北門出來犯，力戰，相持竟夜；遲明，城賊二千餘復出，慎躍馬沖賊陣中斷，乃大潰。又破賊新鄉牛市，首逆李文成走踞司寨，慎由淇縣大廟山右進，鏖戰白土岡，會攻司寨，克之。自道口至此凡十三戰，敘功最，賜號健勇巴圖魯。克滑城，先登受傷，擢副將；遂從遇春平三才峽匪，授神木協副將。歷西安、陜安兩鎮總兵。

道光元年，擢甘肅提督。二年，西寧插帳番擾河北，慎率本標兵迭戰於烏蘭哈達、哈錫山、落它灘，擒斬數百，番眾乞降，放還河南。詔褒獎，被珍賚。六年，從征回疆，長齡令充翼長，駐守阿克蘇。父喪，留軍。特奇里克愛曼布魯特助逆擾烏什，慎戰屢捷，擒其酋庫圖魯克。七年，出哈蘭德卡倫，駐倭胡素魯，遏賊內犯。事平，調古北口提督，改號強謙巴圖魯。十二年，病歸。起授甘肅提督，調四川。十七年，平雷波叛夷，調雲南，復調四川。

二十一年，命率川兵五百赴廣東參贊靖逆將軍奕山軍務，守佛山鎮。楊芳病，移守省城，會罷戰。二十二年，赴湖北剿崇陽亂民，未至已定，命赴浙江會辦揚威將軍奕經軍務，駐上虞，扼曹娥江。移防江蘇鎮江。英兵來犯，力戰卻敵。城卒陷，退守新豐。奕山、奕經先後被譴，慎奪職留任，回四川。二十四年，出閱伍，卒於馬邊，贈太子太保，謚勇毅。

郭繼昌，直隸正定人。以行伍從慶成剿教匪於襄陽，繼從恆瑞入川，擊羅其清、冉文儔等於龍鳳坪，殲冉文富於馬鞍山，功皆最。又赴陜、甘剿張漢潮，擢龍固營都司。累遷陜西宜君營參將。道光元年，赴喀什噶爾換防，授定邊協副將，調安西協。六年，換防葉爾羌，抵阿克蘇，值亂起，駐守托什罕，擊敗渡河賊。協領都倫布被圍，繼昌兵少不能救，借調額爾古倫騎隊三百，夜率馳往，突賊營，殲其酋庫爾班素皮，追及河上，擒斬千餘，擢總兵，賜號幹勇巴圖魯。七年，從大軍戰大河拐，夜襲賊營，破之。從復喀什噶爾城，追賊至塔裏克達坡，分兵繞山後狙擊，賊驚潰，授壽春鎮總兵。調陜西延榆綏鎮。十年，再赴喀什噶爾剿餘孽，還署固原提督。十七年，調廣東陸路提督。洎海防急，往來廣、惠間籌守御。二十一年，以勞卒。

段永福，陜西長安人，原籍四川。以鄉勇從征教匪，積功至千總。嘉慶十八年，滑縣教匪起，從楊遇春轉戰直隸、河南，克道口、司寨，復滑縣，皆有功。復從遇春剿陜西郿縣賊，率騎兵追至柏楊嶺，殲賊目麻大旗、劉二於陣。累擢甘肅張義營都司。道光七年，從楊芳征回疆，洋阿爾巴特、沙布都爾、阿瓦巴特三戰皆力，賜號利勇巴圖魯。張格爾就擒於喀爾鐵蓋山，永福從胡超步上山嶺，直前奪其刀，手縛之，予騎都尉世職。擢參將，歷甘肅永固協副將，陜西寧夏鎮總兵，調貴州安義鎮。二十年，命赴廣東防海，英吉利兵艦初至，永福扼虎門，砲擊退之。二十二年，命赴浙江佐揚威將軍奕經軍，寧波、鎮海已陷，令永福分路往攻，漏師期，他路先挫，永福師不得進，遂無功。擢廣西提督，未赴，調浙江。未幾，卒，謚勇毅。

武隆阿，瓜爾佳氏，滿洲正黃旗人，提督七十五子。嘉慶初，以健銳營前鋒從征湖北教匪，後隨父剿賊四川，功多，累擢副都統。七十五以病去，武隆阿代領所部留川，為勒保所忌，父喪，乃還京。十年，授廣東潮州鎮總兵。時海盜充斥，仁宗以武隆阿勇敢，故使治之。既而總督那彥成招降盜首李崇玉，予四品銜守備劄，而以武隆阿捕獲聞。事覺，坐降二等侍衛，赴臺灣軍營效力。十一年，偕王得祿等擊蔡牽於鹿耳門，敗之，遷頭等侍衛，授臺灣鎮總兵。二十五年，母憂，回旗。尋充喀什噶爾參贊大臣。道光元年，疏陳八旗生計，請以綠營兵半為旗額，由駐防子弟挑補，詔斥紊言亂政，降二等侍衛，調西寧辦事大臣。三年，召還，授內閣學士。出為直隸提督，授江西巡撫，調山東。

六年，臺灣奸民張丙作亂，詔武隆阿往督師，未行而回疆亂急，授欽差大臣，與楊遇春同參贊揚威將軍長齡軍務，率吉林、黑龍江騎兵三千出關。七年二月，戰於洋阿爾巴特，武隆阿將右軍，扼其前，賊敗走，追至排子巴特，又敗之，進克沙布都爾回莊，乘勝至渾水河，悍賊數千來援，迎擊破之，斬其酋色提巴爾第等。進次阿瓦巴特，賊伏精銳以待，遣羸師挑戰，佯敗，武隆阿整隊進，以連環槍聚擊，別遣藤牌軍由山谷間道沖出，賊馬驚卻走，伏賊自林中出，不復成列，縱擊之，殪賊萬餘，斬其酋阿瓦子邁瑪底、那爾巴特阿渾等。捷聞，加太子少保。賊壘踞渾河南岸，列大砲山穴，死守以拒，武隆阿軍至不得進。日暮，偕楊遇春乘風潛渡上游襲賊後，賊數進數退，卒不支，始潰走，遂復喀什噶爾城。

張格爾聞敗先遁，詔斥將軍、參贊不能生致首逆，並被譴，奪武隆阿宮銜，責擒張格爾以自贖。武隆阿病留喀城，授喀什噶爾參贊大臣。詔詢善後方略，長齡請以逆裔阿布都哈裡管西四城回部事。武隆阿亦疏言：「留兵少則不敷戰守，留兵多則難繼度支。前此大兵進剿，幸克捷迅速，奸謀始息。臣以為西四城環逼外夷，處處受敵，地不足守，人不足臣，非如東四城為中路不可少之保障。與其糜有用兵餉於無用之地，不如歸並東四城，省兵費之半，即可鞏如金甌，似無需更守此漏卮。」詔切責其附和長齡。會諜報張格爾潛居達爾瓦，武隆阿率師往擊之，侍衛色克精阿等歿於陣，上愈怒，議革職，從寬留任。尋以病亟請解職，允之，命在喀城調理，病愈仍署原官。八年，張格爾就擒，免前後吏議。尋實授喀什噶爾參贊大臣，奏招撫歸順部落額提格訥布魯特，安置依劣克達阪地。詔以「受降易，安撫難」勉之。召回京。

九年，陜、甘兵凱撤，給鹽糧銀依內地防軍舊例，軍士意不滿，譁噪。那彥成疏言：「武隆阿戰陣勇敢，而多疑少斷，未洽人心。陜軍囂爭，實其意存節省、拘泥成例所致，慮不勝參贊任。」及至京召對，語復掩飾，降頭等侍衛。尋充和闐辦事大臣。十年，召還。逾年，卒。

武隆阿回疆戰功與二楊相埒，以言棄地獲譴，未膺優賞。宣宗念前勞，仍列功臣，繪像紫光閣。八旗諸將同列者：都統威勇侯哈哴阿，護軍統領阿勒罕保，庫爾烏蘇領隊大臣副都統巴哈布，副都統蘇清阿，阿克蘇辦事大臣副都統長清，塔爾巴哈臺參贊大臣達凌阿，察哈爾都統安福，頭等侍衛巴清德，吉林副都統吉勒通阿，喀什噶爾幫辦大臣副都統銜額爾古倫，頭等侍衛塔爾巴哈臺辦事大臣德勒格爾桑，頭等侍衛華山泰，寧夏副都統伊勒通阿，吉林協領壽昌，黑龍江協領鄂爾克彥、全凌阿，黑龍江總管副都統銜舒凌阿，伊犁察哈爾總管烏齊拉爾，三等侍衛得勝額，吉林佐領烏凌額、德成額，黑龍江佐領占布、阿勒吉訥，伊犁錫伯佐領德克精阿，伊犁索倫副總管哈丹保，伊犁錫伯馬甲防禦銜驍騎校訥松阿、舒興阿，而回子郡王伊薩克亦與焉。

哈哴阿，瓜爾佳氏，滿洲正黃旗人。由世襲雲騎尉為伯父額勒登保嗣，襲一等威勇侯，授頭等侍衛、乾清門行走。嘉慶十八年，從剿滑縣教匪有功，賜號繼勇巴圖魯。二十一年，晉御前侍衛，兼副都統、武備院卿，歷護軍前鋒統領。

道光六年，從長齡赴回疆，充領隊大臣，將騎兵。連戰洋阿爾巴特、沙布都爾、阿瓦巴特，擒安集延頭目阿瓦子邁瑪底等，復喀什噶爾，擒逆屬及從逆伯克阿布都拉、安集延頭目推立汗。從楊芳破玉努斯於毗拉滿，復和闐，擢鑲紅旗蒙古都統。八年，檻送張格爾至京，獻俘闕下，禮成，賜蟒袍、大緞。十年，喀什噶爾復被圍，授參贊大臣，從長齡視師，至則賊已遁，命偕楊芳察各城戰守及回眾助逆者，捕誅百餘人，被脅免罪，獎賞有功，並如議行。留回疆駐守，訓練屯兵。十二年，浩罕遣使進表，送還所掠回民，率貿易人進卡，哈哴阿受之，宣示通商免稅恩詔，賜予筵宴，事畢還京。

臺灣匪起，授參贊大臣，偕將軍瑚松額往剿，未至，事平，旋師。十五年，命赴山、陜閱兵，擢領侍衛內大臣。尋以閱兵不慎，降二等侍衛。累遷都統。二十一年，海疆戒嚴，駐防山海關，復授參贊大臣，偕奕經赴浙江防剿。未幾，仍回山海關防守。和議成，回京，授領侍衛內大臣。二十五年，以病請解職，食侯爵全俸。二十九年，卒，贈太子少保，謚剛恪。子那銘，孫榮全，襲爵。榮全官至副都統，自有傳。

巴哈布，伍彌特氏，蒙古正黃旗人。以健銳營前鋒、藍翎長從征教匪，又赴臺灣剿賊，累遷前鋒參領。以克滑縣功，授右翼翼長，擢鑲藍旗蒙古副都統。道光五年，出為哈喇沙爾辦事大臣。六年，率土爾扈特、和碩特、蒙古兵援阿克蘇，賊潛渡渾巴什河犯阿城，迎擊，殲其渠庫爾班素皮，被優敘。偕提督達凌阿援烏什，敗賊於沙坡樹窩。尋撤蒙古兵，自請留軍前。七年，和闐回眾縛賊酋乞降，往撫之。洋阿爾巴特之戰，偕哈哴阿率勁騎進擊，所向披靡。沙布都爾、阿瓦巴特連戰皆力，署葉爾羌幫辦大臣。凱旋，予雲騎尉世職。九年，授塔爾巴哈臺參贊大臣。十二年，召還京。尋擢江寧將軍，治軍有聲。十七年，卒於官，優恤，謚勤勇。

長清，鈕祜祿氏，滿洲鑲紅旗人，內大臣策楞孫，副都統特成額子也。以廕生入貲，銓授兵部主事。累遷郎中。嘉慶二十四年，出為廣西左江道。母憂去官。仍為兵部郎中。道光五年，加副都統銜，充阿克蘇辦事大臣。六年，張格爾入寇，西四城相繼陷。長清截留各城換防，又發銅廠錢局官兵，扼渾巴什河。參將王鴻儀戰歿於都齊特，賊糾眾五六千自葉爾羌來犯，屢撲渡，皆擊退。踞城百餘里，波斯圖拉、哈爾塔兩地多朵蘭回莊，附逆抗拒，分兵進剿。賊復由托什罕渡河，逼城二十里，長清令數十騎馳騁揚塵，鼓噪東來，賊疑大軍至，退走河南。乃進軍，渡河結營，賊來攻，連敗之，擒斬千餘，賊始不敢窺河北。阿克蘇城小，擴關廂，開壕築壘為外郭，民、回安堵。遣兵五百助守烏什為犄角，東四城恃以無恐。宣宗初慮長清未諳軍事，命特依順保往領其職而長清副之，猶未至，至是詔嘉長清防剿深合機宜，賜花翎，予優敘，遂寢前命。大軍進討，滿、漢兵三萬數千皆集阿克蘇，長清置局供支運輸，鑄錢增驛，規畫甚備，授鑲白旗蒙古副都統，仍留任。七年，四城復，詔：「長清於大軍未到，力捍孤城，厥功甚偉，予雲騎尉世職，擢其子富春為主事。」八年，疏言：「長齡議於阿克蘇添兵一千，柯爾坪添兵五百。柯爾坪距阿城三百里，回眾數萬，兵少無益，請歸並阿克蘇，練成勁旅，可以總治兩路所屬。乃塔爾達巴罕及阿爾通霍什皆有小路可通伊犁，請並封禁。」從之。張格爾就擒，械送至京。予優敘。

十年，喀什噶爾諸城復告警，容安率伊犁兵赴援，命至阿克蘇與長清會商進兵。疏請分兵和闐、烏什，待哈豐阿、胡超兩路兵至進剿，詔斥容安畏葸，長清並下嚴議。尋原之，降二等侍衛，仍留任。十二年，加提督銜，充葉爾羌辦事大臣，馭夷開屯，措施並稱職。十四年，授烏魯木齊都統。逾年，召回京。尋授福州將軍，加太子太保。十七年，卒，晉太子太傅，賜金治喪，謚勤毅。

達凌阿，佟佳氏，滿洲鑲黃旗人。以健銳營前鋒從永保剿湖北教匪，繼隨楊遇春戰川、陜，數有功。累擢靜寧協副將，署西安鎮總兵。三才峽匪起，率兵四百御之澇峪、八里坪，大敗其眾。追尤九餘黨至黑水峪，攻克之，又敗之傅家河；擊萬五於辛峪口，連敗之，萬五率殘卒遁，尋就擒：加總兵銜，擢巴里坤總兵，調西安鎮。

道光二年，擢烏魯木齊提督。六年，率兵四千援阿克蘇，軍次庫車，遣錫伯兵扼柯爾坪，分守庫車、烏什。九月，與賊夾渾巴什河而軍，持數日，賊分走烏什，偕巴哈布迎擊，敗之於阿拉爾，追至沙坡樹窩，破伏賊。其自托什罕渡河者，方圍協領都倫布營，遏副將郭繼昌援路。達凌阿還軍馳救，奮擊敗之，賊爭渡，死者相藉，河水為之不流。迨長齡至，河北已無賊，被優敘。七年，從大軍三戰復喀城，駐守葉爾羌，署辦事大臣，予雲騎尉世職。是年秋，聞邊警，調防烏什，張格爾就擒，回本鎮。歷塔爾巴哈臺參贊大臣、西安將軍。十年，卒，優恤，謚武壯。

哈豐阿，富察氏，滿洲鑲黃旗人。嘉慶初，以健銳營前鋒從剿襄陽教匪，轉戰川、陜，累遷前鋒侍衛。搜捕南山餘匪甚力，事平，授貴州定廣協副將。擢威寧鎮總兵，歷浙江處州，陜甘涼州、漢中諸鎮。道光八年，擢烏魯木齊提督。十年，回疆復警，命馳赴阿克蘇，偕長清防剿。十一月，進攻葉爾羌賊營，賊潰，潛伏哈拉布扎什軍臺，分道要擊，破之。進圍黑色爾，擒其酋巴拉特，乘勝至英吉沙爾，喀什噶爾圍亦解，予雲騎尉世職，賜號進勇巴圖魯。初詔哈豐阿倍道馳援葉爾羌，聽容安計，繞道和闐，失期，議奪職，原之，責償軍費十之二，仍留任。

擢廣州將軍。疏請鑄巨砲百，選精銳五百人，嚴守望以重海防。十四年，英吉利兵船二，號稱護商，入廣州海口，縱砲擊之。船停黃埔，調兵建閘，制其出入，英酋謝罪，事乃解。調黑龍江將軍，舉發御前大臣高克鼐囑託私書，詔獎其持正，授內大臣，加太子少保。請添練馬隊，增置官吏，補助布特哈生計，並允行。調西安將軍。二十年，卒，謚愨勤。

慶祥，圖博特氏，蒙古正白旗人，大學士保寧子。授藍翎侍衛。嘉慶十三年，襲三等公爵，授散秩大臣、鑲白旗蒙古副都統，兼正藍旗護軍參領。尋授理籓院侍郎，調工部。十八年，率京營兵從那彥成剿滑縣教匪，凱旋，擢正黃旗漢軍都統，歷熱河、烏魯木齊都統。二十五年，授伊犁將軍。八月，逆回張格爾擾喀什噶爾，官軍剿捕，乃引去。參贊大臣斌靜以聞，不言釁由，宣宗疑之，命慶祥往勘，得斌靜縱容家奴凌辱伯克、交通奸利狀，褫逮論罪。疏陳善後六事，又密請羈縻浩罕部落，許遣使入覲，以安夷心，詔俞之。

道光五年夏，張格爾復擾邊，內地回戶多與通。幫辦大臣巴彥巴圖率兵出塞掩之，不遇，即縱殺游牧布魯特而還。其酋汰列克追覆官軍於山谷，賊遂猖獗，褫參贊大臣永芹職，命慶祥代之。慶祥至，誤信奸回阿布都拉，反為賊耳目。六年夏，張格爾遣其黨赫爾巴什潛赴綽勒薩雅克愛曼，糾合夷眾，復令奇比勒迪至巴雅爾開渠占地，遣兵擒斬之。張格爾率眾五百由開齊山路突至回城，拜其先和卓木之墓，回人所謂「瑪雜」也。慶祥令幫辦大臣舒爾哈善及領隊大臣烏凌阿往剿，夜雷雨，張格爾潰圍走，白帽回眾紛起應之。張格爾復由大河沿合眾數萬進犯喀城，慶祥盡調各營卡兵為三營，令烏凌阿、穆克登布分率之，迎戰，先後沒於陣。先是張格爾求助於浩罕，約四城破，分所掠，且割喀城以報。及見官軍無援，悔欲背約，浩罕酋怒，自以所部攻城未下，尋引去；張格爾追擊之，收其降眾數千，遂益強。八月，圍喀城凡七十日，城陷，慶祥自經死。事聞，贈太子太保，晉封一等公，兼雲騎尉世職，以子文煇嗣，謚壯直，祀昭忠祠。逾年，回疆平，詔於喀什噶爾建昭忠祠祀之，舒爾哈善、烏凌阿、穆克登布俱從祀，禦制憫忠詩勒諸石。八年，張格爾伏誅，命其子文煇看視行刑，摘心於墓前致祭。

舒爾哈善，葛哲勒氏，滿洲鑲白旗人。以驍騎校從征川、陜教匪有功，予巴圖魯勇號。累擢布特哈烏拉協領。克滑縣，加副都統銜。坐事褫職。道光初，予三等侍衛，充庫爾喀喇烏蘇領隊大臣。六年，張格爾入犯，調喀什噶爾幫辦大臣。與賊戰，身先士卒，受槍傷，仍麾兵前進，殺數百人。城陷，被戕，予騎都尉世職。

烏凌阿，瓜爾佳氏，滿洲鑲白旗人。由前鋒從征教匪，累擢頭等侍衛。道光三年，授伊犁領隊大臣、正紅旗蒙古副都統。六年，賊逼喀城，慶祥檄令回援，遇賊於渾河，力戰至晡，沒於陣。贈都統銜，謚壯武，予騎都尉兼雲騎尉世職。

穆克登布，季氏，滿洲鑲紅旗人，伊犁駐防。由委前鋒校累擢協領。道光元年，慶祥密令誘捕張格爾於托雲山內，獲其黨蒙達拉克等，予議敘。二年，充庫爾喀喇烏蘇領隊大臣，調伊犁。五年，率兵至喀什噶爾，駐防圖舒克塔什卡倫。張格爾犯喀城，撤兵回戰於七里河，死之。贈都統銜，謚壯節，予騎都尉兼雲騎尉世職。

多隆武，烏素爾氏，滿洲鑲白旗人。由筆帖式補驍騎校，累擢協領。道光四年，加副都統銜，充葉爾羌幫辦大臣。六年，喀什噶爾被圍急，遣兵赴援。賊由阿色爾布依岳坡爾湖而南，分兵防禦。奸回阿布都拉等潛通賊，多隆武盡誅之。喀、英兩城相繼陷，賊趨葉爾羌，參將吳亨佑扼單板橋，戰歿；遂由黑子鋪入，防師盡熸，回兵半為賊脅。伊犁道梗不能救，葉城乃陷，多隆武死之。依都統例賜恤，於葉爾羌建專祠，予騎都尉兼雲騎尉世職。

葉爾羌辦事大臣印登、英吉沙爾領隊大臣蘇倫保、和闐領隊大臣奕湄、幫辦大臣桂斌同殉難，追論死事諸臣，並贈恤有差，惟喀什噶爾幫辦大臣巴彥巴圖坐濫殺陷師，奪其恤典。

壁昌，字東垣，額勒德特氏，蒙古鑲黃旗人，尚書和瑛子。由工部筆帖式銓選河南陽武知縣，改直隸棗強，擢大名知府。道光七年，從那彥成赴回疆，佐理善後。壁昌有吏才，以父久官西陲，熟諳情勢，事多倚辦。九年，擢頭等侍衛，充葉爾羌辦事大臣。壁昌至官，於奏定事宜復有變通，清出私墾地畝新糧萬九千餘石，改徵折色，撥補阿克蘇、烏什、喀喇沙爾俸餉，餘留葉城充經費，以存倉二萬石定為額貯，歲出陳易新，於是倉庫兩益。葉爾羌喀拉布札什軍臺西至英吉沙爾察木倫軍臺，中隔戈壁百數十里，相地改驛，於黑色熱巴特增建軍臺，開渠水，種苜蓿，士馬大便。所屬塔塔爾及和沙瓦特兩地新墾荒田，皆回戶承種，奏免第一年田賦，以恤窮氓。新建漢城，始與回城隔別，百貨輻輳，倍於往時。以回城官房易新城南門外曠土，葺屋設肆，商民便之。訪問疾苦，聯絡漢、回，人心益定。

十年八月，浩罕糾諸部寇邊，圍喀什噶爾、英吉沙爾兩城，遂犯葉爾羌。容安率援師遷延不至，壁昌撫諭回酋，同心守御，分扼科熱巴特、亮噶爾諸要隘。賊萬餘撲城，迎戰於東門外，擊破之，賊宵遁，詔嘉其援師未至之先即獲全勝，加副都統銜，尋授鑲黃旗漢軍副都統。自九月至十一月，賊復三次來犯，迭擊敗走之。最後賊攻城，相持五日，而哈豐阿援兵至，賊望風遁，追破之於哈拉布札什。越數日，進兵英吉沙爾，而喀什噶爾之賊已飽颺出塞，大軍至，則無賊矣。壁昌素得回眾心，是役尤得阿奇木伯克阿布都滿之助，賴以戰守。事定，奏請仍襲其祖郡王封爵。長齡、玉麟奉命會籌善後事，盡諮於璧昌。

十一年，擢參贊大臣，改駐葉爾羌，遂專回疆全局。興喀拉赫依屯田，招練民戶五百人，修渠築壩，以牌博為界，不侵回地，凡墾屯地二萬二百四十畝。十二年，和闐回民塔瓦克戕伯克多拉特、依斯瑪伊勒等為亂，捕其黨盡置諸法。疏言：「長齡等奏增南路防兵三千屯巴爾楚克，因其地築城未竣，遂以二千人分屯葉、喀二城。二城形勝較巴爾楚克尤要，請以暫時分屯之兵永為定額。喀城更增綠營兵三千五百，分屯七里河為犄角，葉城增烏魯木齊滿洲兵五百、綠營兵一千。」詔從之。十三年，召還京。十四年，復出為烏什辦事大臣。歷涼州副都統、阿克蘇辦事大臣、察哈爾都統。緣事降調，充伊犁參贊大臣。授陜西巡撫，擢福州將軍。

二十三年，署兩江總督，尋實授。英吉利和議初成，壁昌奏設福山鎮水師總兵，沿江形勢，扼險設防，請於五龍、北固兩山及圌山關、鵝鼻嘴修築砲臺砲堤，是為籌江防之始。言官請團練鄉兵，以窒礙無益，奏寢其議。淮北已改票鹽，御史劉良駒疏請推廣於淮南試行。疏言其不便，略謂：「淮南地廣引多，價昂課重，行銷之不齊，堵緝之難易，與淮北迥別。灶戶成本不能驟減至三四倍，民販更非一時可集，而課項皆常年要需。如改票議行，應納課銀孰肯再繳？應追積欠亦當豁除。此後攤帶錢糧亦將盡停，利猶未見，害已先形。為今之計，但能肅清場灶以杜偷漏之源，整飭口岸以廣行銷之路，嚴禁浮濫以除在官之蠹，顧惜成本以冀商力之紓，庶淮鹺漸有起色。」疏入，如所請。二十七年，入覲，留京授內大臣，復出為福州將軍。數月，以疾請回旗。咸豐三年，粵匪北犯，逼近畿，命為巡防大臣。四年，卒，贈太子太保，謚勤襄。子恆福，直隸總督。孫錫珍，同治七年進士，由翰林院編修歷官吏部尚書。

當壁昌初蒞葉爾羌，實繼恆敬之後。恆敬原名恆敏，伊爾根覺羅氏，滿洲正藍旗人。嘉慶初，為四川打箭爐同知。治軍需糧餉有功，擢綏定知府。累遷江寧布政使。道光初，授光祿寺卿，充哈密辦事大臣。大軍征張格爾，命督辦轉運，鑄錢購糧，增設臺站，供軍無缺。七年，調烏什辦事大臣。命赴喀什噶爾幫辦善後，授葉爾羌辦事大臣。遷建新城於罕那裏克，勘墾官荒田，歲增糧供防兵二千口食，復於西北隅跴荒地一百餘里，水土肥饒，疏請試墾。壁昌至，始墾成。八年，乞病歸。尋授正白旗漢軍副都統，出為西寧辦事大臣。十二年，卒。

論曰：平定回疆，多用川、楚、陜舊將，百戰之餘，以臨犬羊烏合，摧枯拉朽，旬月而告功成，何其易哉！及後海疆事起，授鉞分麾，莫能禦侮，蓋所當堅脆不同，而勝之不可以狃也。楊芳一時名將之冠，差知彼己，晚伍庸帥，依違召譏，其以恩禮終，猶為幸焉。慶祥心知危局，身殉孤城，壁昌力捍寇氛，卒安邊徼，回疆安危之所系也，並著於篇。


\end{pinyinscope}