\article{列傳二百五十七}

\begin{pinyinscope}
志銳劉從德春勛良弼宗室載穆萬選德霈同源

文瑞承燕克蒙額恆齡德霈等樸壽謝寶勝姚靄雲

黃忠浩楊讓梨等

志銳，字公穎，他塔拉氏，世居扎庫木，隸滿洲正紅旗，陜甘總督裕泰孫。父長敬，四川綏定府知府。志銳幼穎異，光緒六年成進士，選庶吉士，授編修。與黃體芳、盛昱輩相勵以風節，數上書言事。累遷詹事，擢禮部右侍郎。中東事起，上疏畫戰守策累萬言。慮陪都警，自請募勇設防，稱旨，命赴熱河練兵。未逾月，以其妹瑾、珍兩妃貶貴人，降授烏里雅蘇臺參贊大臣，釋兵柄。遂迂道出張家口，策馬逾天山西絕幕。所逕臺站，輒周咨山川、風俗、宗教，箸詩記事。居數年，將軍長庚令赴邊外釐中俄積案，凡六閱月，結千餘起。前後五上疏籌西北防務，發強鄰狡謀，中當軸忌，左遷索倫領隊大臣。領隊例不得專摺奏事，居則鉤稽地形戹塞，出則徼循鄂博、卡倫，冀得當以報。又數年，改授寧夏副都統，疏請發帑二十萬濬城外故渠，獲沃壤數千頃。頻上疏，多言人所不敢言。

宣統二年，遷杭州將軍。明年，調伊犁將軍，加尚書銜。入覲，條上弭邊患、御外侮機宜甚悉；又力陳新政多糜費，請省罷，壹意練兵救危局。並請邊地練兵費百萬，部議止予二十萬。抵新疆，聞武昌變，或勸少留，不可。逾月，到官，日討軍士而申儆之。已，蘭州軍譁變，寧夏繼之。伊犁協統楊纘緒以兵叛，夜據南北軍器庫，攻將軍署。群議舉志銳為都督，峻拒之；迫詣商會，亦弗從，起發槍擊之，遂遇害。其僕呂順奔走營棺斂，撫尸號慟，亦為叛軍所戕。

又武巡捕官劉從德，四川人；教練官春勛，京旗人：並及於難。事聞，贈志銳太子少保，謚文貞。

志銳夙負奇氣，守邊庭逾十稔，自號為窮塞主。工詩詞。熟察邊情，懼禍至無日。其赴伊犁也，以手書遍告戚友，言「以身許國，不作生入玉門想」。其致命遂志，蓋已定於拜疏出國門日雲。

良弼，字賚臣，紅帶子，隸鑲黃旗，大學士伊里布孫。少孤，事母孝。劬學，留學日本陸軍學校，畢業歸，入練兵處。歷陸軍部軍學司監督副使，補司長。時新設禁衛軍，任第一協統領兼鑲白旗都統，遷軍諮府軍諮使。平日以知兵名，改軍制，練新軍，立軍學，良弼皆主其謀。尤留意人才，自將帥以至軍士，莫不延納。思有所建樹，頗為時忌。

武昌亂起，各省響應，朝論紛呶，王公貴人皆氣餒，莫知所為。良弼獨與三數才傑朝夕規畫，外聯群帥，內安當國，思以立憲弭革命，圖救大局，上下皆恃以為重。時袁世凱來京，方議國體，人心不安甚矣。一日，良弼議事歸，及門，有人遽擲炸彈，三日而卒。事聞，震悼，優恤如例。其後官紳請立祠於北京祀之。

良弼剛果有骨氣，頗自負，雖參軍務，無可與謀，常以不得行其志為恨，日有憂色。及遇刺，醫初謂可療，忽有進以酒者，遂死。死未旬日，而遜位詔下，時皆悼之。

宗室載穆，字敬修，隸滿洲鑲藍旗，恂勤郡王允五世孫。祖綿翔，鎮國將軍。父奕云，一等侍衛，記名副都統。載穆年二十，除三等侍衛，累遷頭等，兼辦事章京。以忼直忤上官意，數歲不遷。光緒二十六年，拳亂起，兩宮西幸，痛哭自盡者再，遇救獲免。三十二年，授太原城守尉。明年，有詔遞裁駐防，分遣歸農，乃倡農桑，勸女工，興學校。比去晉，旗民男婦務耕作、嫺織紝者達二百人。省城門有八，舊閉其二。阜城門當汾水沖，河決土壅，不能通車馬，群議閉之。載穆曰：「此汾西數十村入城孔道也，請於舊門南闢新門。」民稱便。秩滿，將入覲，巡撫丁寶楨疏留之，報可。

宣統三年，簡京口副都統。鄂難作，緣江戒嚴。載穆繕城郭，犒軍士，設練兵處，定營防城守章條，晝夜徼循，旗、漢民雜居者皆安堵。已而新軍徙頓鐵道旁，運槍械者繦屬。載穆知有異，遣使如江寧告急，弗應。江蘇巡撫程德全號獨立，傳檄鎮江，防營乃潛通蘇軍，全城益怖懼。於是官紳集議，定滿、漢聯合策，約毋戰，且要旗營繳軍械。載穆知事不可為，罷會大慟，語左右曰：「吾上負朝廷，所欠止一死耳！」左右環跽，請系眾心，維危局。翼日，鎮紳楊邦彥詣軍門趣繳械，不許。會新軍入據漢城，旗營大譁，乃進旗眾而語之曰：「駐防兵單糧儲竭，吾戰死甘如飴。顧糜吾民肝腦膏鋒刃，吾奚忍？若曹其徇眾議，紓急禍。吾身為大臣，且天潢親也，宜效死。」是時驍騎校萬選力爭，請毋止戰，不見用，頓足大哭。印班德霈亦憤甚，曰：「大局休矣！吾寧死以報國。」載穆嘿不語，乃繕遺疏，手自緘印，遣佐領良才賚至京師。復草遺書致商會，猶殷殷以七千人生命相囑。隨行四僕皆遣歸。有李順者，去復返，朝夕侍其側，偶退休，詰朝入寢室，則已自經死矣。郡人哀之，殯斂如禮，且為置田安厝焉。將軍鐵良上聞，命覈覆死事。江寧失，鐵良走，宗人府亦無奏報，故褒贈之典弗及雲。

萬選、德霈並殉。先是驍騎校同源以旗人將失所，忍死爭旗產。至是乃語家人曰：「吾可以從殉國諸公後矣！」沐浴整衣冠，不食而死。萬選，字子昭，蒙古敖漢氏。著有易注、筆諫、金石賞心、火龍攻戰略諸書。德霈，字雨田；同源，字子清：並蒙古人。

文瑞，鈕祜祿氏，滿洲鑲紅旗人。世襲男爵，充頭等侍衛，出為馬蘭鎮總兵。中日之役，喜峰口迫近戰地，策守御，遏內匪，轄境以寧。坐陵樹蟲災免，頃之被宥，除歸化城副都統，兼署綏遠城將軍。拳匪亂，蔓延蒙旗，教案紛糾。文瑞至，與外人推誠商榷，償款獨輕，綏民德之。調青州，念旗民乏生計，為闢工廠，興學校，編制軍隊，滿城一切皆治辦。移成都，未之官，擢西安將軍。興學、勸工，為治復仿青州。

議辦移墾授田法，未及行而鄂變作，西安新軍應之，先據漢城，緣塗縱火，煙焰張天。疾趨南街，遇新軍，前騶戈什哈數人被擊死，紆道歸。與左翼副都統承燕、右翼副都統克蒙額籌應變策，遣軍士畫陴而守，兩軍合戰，自申及亥不少休。翼日昧爽，新軍分攻東、南門，旗兵多傷亡，文瑞督懾益力。未幾，新軍請停戰會議，遣協領葆鈞往，迄未得要領。復貽書新軍，反覆開喻，亦不答。而新軍又兩路夾攻，旗營火器竭，漸不支。日方午，東門破，進滿城，終夕巷戰，旗兵死者二千餘人，餘皆屠殺。麾下壯士從者十餘，及其子熙麟而已。於是環請引避圖恢復，文瑞愾然曰：「吾為統兵大員，有職守不能戡亂，重負君恩，惟有死耳！」乃口授遺疏，趣熙麟書之，命乘間達京師，而自從容整衣冠赴井死。幕僚秦鶴鳴斂之。

承燕同時投井死。

克蒙額，字哲臣，滿洲鑲藍旗人。先請巡撫發新式軍械，遲不應，激戰三晝夜，力竭陣亡。

恆齡，字錫九，舒穆魯氏，滿洲正藍旗人，湖北荊州駐防。恆齡少嗜學，嫺武幹，尤熟中外兵家言。以附生官筆帖式，遷驍騎校，累擢佐領。旗營久習窳惰，罕知兵事，乃創編新軍，設講武堂教之。拳匪亂作，湘人旅荊者被煽動，燔沙市躉船及稅關、領事署，外國僑民多逃避，勢岌岌。恆齡率二百人往鎮撫，誅首要，宥脅從，外人避難者護持之。事寧，軍政課最。將軍綽哈布疏綜營務，恆齡條上四事，曰：設警察，興學校，釐財政，練常備軍，並奏行。設八旗高等學堂、陸軍小學堂，俾任校事。顧其時風氣闇僿，款無所出，遂走謁總督張之洞，面陳規畫，獲助萬金，始成立；猶不足，省新軍陋規益之，歲以為常。於是訂章條，甄材穎，走書幣聘海內名儒，分科教授，校風肅然。學部曹司考察，稱荊州第一。旋領振威新軍，調督練處參議，總辦陸軍小學。將軍恩存、總督陳夔龍交章論薦。

宣統改元，調充熱河練軍統領。汰老弱，補缺額，申嚴紀律，凡兩閱月，獲匪首葛蘭亭等，推功將校。二年，授寧夏副都統，朝陽紳民籥留，夔龍上聞。廷議以西陲邊要，趣到官。既蒞事，首嚴煙禁；開渠屯田，久無效，設方略整飭之。

三年，遭父憂。令甲，旗員百日服除即視事。恆齡固請終制，解職去，奉父喪於萬縣，抵宜昌，鄂亂作，道塗阻絕，將軍連魁疏請參軍事，上命署荊州左翼副都統。恆齡援「墨絰從戎」義，愾然任城守，而援絕餉匱，兵人疲饉則言華變，乃斥家財餉之，涕泣誓眾，令毋擾沙市啟外釁。時方患癰劇，裹創策騎出，晝夜徼循，血痕猶濡縷然。無何，事益亟，外城失。恆齡晨起，公服端坐堂上，發手槍洞胸而歾。家人得其與弟恆廣、子裕文書，曰：「吾家世受國恩，宜竭力圖報。今城既失，義當死。所憾者老母在堂，忠孝不獲兩全。第吾母有子能盡忠，亦甚得。我死，汝曹能闔門殉節固善，否則善事吾母，以補吾不孝之罪，毋以吾死狀令老人知也。」恆齡死數日，連魁與右翼副都統松鶴開門納民軍，荊州遂失。事聞，上震悼，謚壯節。

參謀長德霈自經死。恩霈亦自經，家人救之，憤不欲生，後數日卒。

樸壽，字仁山，滿洲鑲黃旗人。光緒二十年舉人，授吏部主事，累遷郎中。拳亂起，聯軍入城，首與各國謀保商民。出為山西歸綏道，簡庫倫辦事大臣。三十二年，召授鑲藍旗滿洲副都統，遷正黃旗漢軍都統。明年，除福州將軍，整旗務，嚴煙禁，專志訓練，得精卒四千人。宣統三年，省城民軍起，率防軍與搏，火器猛利，民軍幾不支。然民軍雖被創，輒隨時募集，防軍以猛斗故，傷亡多，卒敗潰。樸壽被執，受挫辱，不屈，遂支解之，棄尸山下，其死狀為最烈云。事聞，贈太子太保，予二等輕車都尉世職，謚忠肅。

謝寶勝，字子蘭，安徽壽州人。初隸金順麾下，從征西陲。嗣隨宋慶、馬玉昆克肅州及關外諸城，積勛至都司。以事與玉昆左，棄冠服走博克達山為黃冠。光緒十五年，玉昆提督畿輔，鳩集舊部，獨偉視寶勝，招之出。敦促備至，寶勝愾然曰：「玉昆知我者，義不忍卻！」乃棄黃冠，詣軍所獻方略。二十一年，朝鮮告警，從出關，與日軍數十戰，勇敢躐倫等。玉昆弟陷重圍，銳身救之出。和議成，憤甚，復為道士裝，羈跡京師白雲觀，如是者數年。

拳亂作，柴洪山統武衛護軍，榮祿檄領前路後營，已留河南，更名精銳軍，領左營，尋筦豫北軍。忌者中以蜚語，巡撫吳重憙疏辨其冤，上卒優容之。駐軍河、陜、汝最久，將士積相畏服，軍麾所指，紀律肅然。累遷至副將。

宣統改元，授河北鎮總兵。明年，移南陽，河、陜、汝軍仍受節度。寶勝益感奮，尤嚴治盜，所蒞毌擾民。恆短衣執械先士卒，或宵行數十百里，偽為小商，詗虛實。村民通匪者憚其至，嘗置毒飲水處，寶勝則自攜水■L7，懷麥餅，食盡，忍饑渴以為常，以是寇鮮漏網。洛陽張黑子、嵩縣王天縱、汝州董萬川尤鷙悍，張、董並計擒之，天縱懼不敢出。豫西數十州縣皆安堵，而南陽王八老虎猶嵎負。寶勝至，移書期決鬥。會天大雪，前期五日，潛師薄其巢，賊不戒，據中庭轟拒。寶勝奮身入，眾繼之，火其廬，卒就縛，置之法。自是南陽無遺寇。寶勝短軀幹，目光炯炯能懾人。視盜如仇，待士卒若子弟。勞無吝賞，遇喪亡，賻恤尤厚。餉饋無所受，無兼衣餘食，統兵十餘年，而負債鉅萬。巡撫寶棻上聞，中旨敕司庫償九千餘金，異數也！

三年，移師嵩縣。值鄂亂作，亟還籌戰守。其時襄樊已應和，土寇處處飆起。豫南與陜、鄂壤地接，市言訛鷖日數至。檢勒部曲，日夕巡徼不少休。支振數十日，而襄樊軍闌入，士民與通款，將內訌。諸將意沮，咸莫能奮，惟都司姚靄雲慷慨原從戰。無何，新野陷，大吏飛檄戒毋妄動。寶勝憤激，赴校場，與眾誓死守，而府縣官已委印綬去。翌日元旦，獨朝服詣萬壽宮行禮，痛哭不能止。俄傳南軍入，煙焰翳天，各營亦以食盡而潰。不得已，退頓裕州，比至，城皆樹白幟矣，乃止舍。至夕而遜位詔至，召將卒勵以忠義，麾之去，夜半時，屏僕從，肅衣冠，嘔血數升，以槍自擊死。平旦，將卒趨視，皆哭失聲，以大纛裹尸，舁至獨頭鎮斂之。

靄雲，陜西人。舊為多隆阿部將，後從寶勝軍，隸營務處，亦為民軍所戕云。

黃忠浩，字澤生，湖南黔陽人。通經術，嗜讀儒先性理書。以優貢生入貲為內閣中書。主沅州講席，銳意地方利弊，建西路師範學堂，勸民植桑育蠶，尤顓志礦業。陳寶箴、趙爾巽先后撫湘，設礦局及公司，採平江金礦、常寧水口山鉛礦，至今稱厚利，皆其謀也。

光緒二十一年，以東事籌防，募鄉勇五百人入鄂，守田家鎮砲臺。總督張之洞一見重之，調領武靖營，駐洪山。二十三年，治軍長沙，統毅字軍，軍故征苗舊旅，日久窳敝，不可用。寶箴納其議，別募威字新軍，俾主之。二十六年，之洞檄募師勤王。二十八年，徙駐岳州，緝新堤土寇，平之。再入貲為道員。赴日本參觀大操，歸，益詳練戰術，知兵名大著。明年，爾巽檄綜湖南營務處，統忠字旗五營。其冬，母憂去職。

逾歲，廣西降匪陸亞發陷柳州，湘邊大震。起忠浩率所部援桂，直搗梅寨，用少擊眾，寇大創，降敕褒嘉。寇奔福祿村，村故瑤地，箐壑深岨，中有危塗垂線縷，容一人行。忠浩乃短衣芒蹻，徒步深入。會天酷暑，鬱為瘴癘，兵士死相繼，忠浩亦遘膨疾，然治軍勤如故，寇卒不敢近。捷上，授狼山鎮總兵，請終制，改署任道員授總戎，特例也。是時岑春煊駐桂林，檄與議軍事，奏署右江鎮。服闋，予實授。未幾，乞假去。再至湖北，爾巽留綜營務處，兼統全省防軍，荊襄水師受節度。

宣統二年，從爾巽入川，署提督，乞歸。三年，京師開全國教育會，忠浩與焉。爭鐵路國有為非計，議大濬洞庭湖，紓湘菑，議論侃侃無所撓。還長沙，值巡撫餘誠格新蒞官，黨人謀日亟。誠格慮新軍有異志，以中路巡防十營屬之，不就。誠格下席揖請至再，不獲已，始受事。甫三日，鄂亂起。九月朔，新軍變，將入城，協統蕭良臣遁，防軍為內應。忠浩方晨謁，隨誠格出，撫諭至再，勢洶洶不可遏，要誠格為都督。誠格從間道出，召水師，水師亦變。誠格投江，左右援之，不得死。忠浩猶留署，火起，護弁強之出，及門，遇亂兵，被執，脅降不從，劫之走，刃傷臂及股，至小吳門城樓，遂遇害。家人奉喪歸葬，緣塗設奠者數百里。繼忠浩死者有楊讓梨。

讓梨，字劭欽，籍湘鄉。少與王珍子詩正友善。詩正援臺灣，戰失利，嘗負之以免，軍中咸壯之。積勛至守備。轉戰新疆、河州、西寧，數有功，累擢參將，賜號鏗色巴圖魯。既，還長沙，隸忠浩麾下。宣統二年，補鎮筸鎮標中軍游擊。明年，武漢事起，忠浩電調援長沙。次辰州，聞省城亂，乃扼辰龍關，誓死守。筸兵故悍銳，為民軍所憚。時總兵周瑞龍持兩端，其子瓚齎金至，將以餌筸兵，哨弁李鳳鳴潛告讓梨，得為備。瑞龍稱疾，檄讓梨還，代以他將。讓梨乃上書責以大義滅親，辭激昂，且傳檄捕瓚，瓚遁。已而瑞龍降，道府官委印綬去。讓梨痛哭，犒遣軍士，獨棹小舟至清浪灘，踴身入水。舟子泅出之，讓梨恚甚，曰：「奚活我為？」瓚出代其軍，遣人追縶讓梨及其子傳孔，鎖送長沙。逕常德，遇龍璋巡按西路，勸之不屈，遂斬之。臨刑，肅衣冠北鄉拜，觀者萬餘人，皆泣下。傳孔釋還。

有陳萁者，讓梨從子壻也。當讓梨被縛時，萁即奪起擊縛者，僕一人，攢刃交下，傷其首，斷一足，並死之。

論曰：辛亥之變，各省新軍既先發難，防營不能獨支，而京外旗兵久無軍備，又多被殘困，死行陣者，自寥寥可數。志鈞等權輕勢孤，艱難搘柱，思以一隅挽全局；及事不可為，乃以死報，志節皎然，可敬亦可哀矣！


\end{pinyinscope}