\article{列傳二百九十}

\begin{pinyinscope}
藝術二

王澍蔣衡徐用錫王文治梁巘梁同書

鄧石如錢伯坰吳育楊沂孫吳熙載梅植之楊亮

王澍，字若林，號虛舟，江南金壇人。績學工文，尤以書名。康熙五十一年進士，入翰林，累遷戶科給事中。雍正初，詔以六科隸都察院。澍謂科臣掌封駁，品卑任重，儻隸臺臣，將廢科參，偕同官崔致遠、康五端抗疏力爭。世宗怒。立召詰之，從容奏對，上意稍解，遂改吏部員外郎。越二年，告歸，益耽書，名播海內。摹古名搨殆遍，四體並工。於唐賢歐、褚兩家，致力尤深，輒跋尾自道所得。後內閣學士翁方綱持論與異，謂其篆書得古法，行書次之，正書又次之。所著題跋及淳化閣帖考正，並行於世。

自明、清之際，工書者，河北以王鐸、傅山為冠，繼則江左王鴻緒、姜宸英、何焯、汪士鋐、張照等，接踵而起，多見他傳。大抵淵源出於明文徵明、董其昌兩家，鴻緒、照為董氏嫡派，焯及澍則於文氏為近。澍論書尤詳，一時所宗。

蔣衡，改名振生，字湘帆，晚號拙老人。與澍同里。鍵戶十二年，寫十三經。乾隆中，進上，高宗命刻石國學，授衡國子監學正，終不出。衡早歲好游，足跡半海內，觀碑關中，獲晉、唐以來名跡，臨摹三百餘種，曰拙存堂臨古帖。晚與澍相期斫勝，每臨一書，相從質證。子驥，孫和，並以書世其家。

驥尤精分隸，著漢隸譌體集、古帖字體、續書法論各一卷，兼工畫。其言曰：「漢、魏字體不同，性情各異。書須懸臂中鋒，而用力以和平為主。作畫之提頓逆折，參差映帶，其理一爾。」皆闡明其先說。

徐用錫，字壇長，宿遷人，占籍大興。登鄉舉，康熙四十八年進士，官翰林院編修。從李光地游，究心樂律、音韻、歷數、書法。五十四年，分校會試，嚴絕請託，銜之者反嗾言官劾其把持闈事，聖祖原之，終以浮議罷歸。乾隆初，起授翰林院侍讀，年已八十。尋告歸，卒於家。用錫鄉舉出姜宸英之門，與何焯同為光地客，論書多與二家相出入。精於鑒別古人，言筆法亦多心得，著字學劄記二卷，載圭美堂集中。

王文治，字禹卿，江蘇丹徒人。生有夙慧，十二歲能詩，即工書。長游京師，從翰林院侍讀全魁使琉球，文字播於海外。乾隆三十五年，成一甲三名進士，授翰林院編修。逾三年，大考第一，擢侍讀。出為雲南臨安知府，因事鐫級，乞病歸。後當復官，厭吏事，遂不出，往來吳、越間，主講杭州、鎮江書院。高宗南巡，至錢塘僧寺，見文治書碑，大賞愛之。內廷有以告，招之出者，亦不應。

喜聲伎，行輒以歌伶一部自隨，辨論音律，窮極幽渺。客至張樂，窮朝暮不倦。海內求書者，多有餽遺，率費於聲伎。然客散，默然禪定，夜坐，肋未嘗至席。持佛戒，自言吾詩與書皆禪理也。卒，年七十三。

所著詩集外有快雨堂題跋，略見論書之旨。文治書名並時與劉墉相埒，人稱之曰「濃墨宰相，淡墨探花」。與姚鼐交最深，論最契，當時書名，鼐不及文治之遠播；後包世臣極推鼐書，與劉墉並列上品，名轉出文治上。

梁巘，字聞山，安徽亳州人。乾隆二十七年舉人，官四川巴縣知縣。晚辭官，主講壽春書院，以工李北海書名於世。初為咸安宮教習，至京師，聞欽天監正何國宗曾以事系刑部，時尚書張照亦以他事在系，得其筆法，因詣家就問。國宗年已八十餘，病不能對客，遣一孫傳語。巘質以所聞，國宗答曰：「君已得之矣。」贈以所臨米、黃二帖。

後巘以語金壇段玉裁曰：「執筆之法，指以運臂，臂以運身。凡捉筆，以大指尖與食指尖相對，筆正直在兩指尖之間，兩指尖相接如環，兩指本以上平，可安酒杯。平其肘，腕不附幾，肘圓而兩指與筆正當胸，令全身之力，行於臂而湊於兩指尖。兩指尖不圓如環，或如環而不平，則捉之也不緊，臂之力尚不能出，而況於身？緊則身之力全湊於指尖，而何有於臂？古人知指之不能運臂也，故使指頂相接以固筆，筆管可斷，指鍥痛不可勝，而後字中有力。其以大指與食指也，謂之單勾；其以大指與食指中指也，謂之雙勾；中指者，所以輔食指之力也，總謂之『撥鐙法』。王獻之七、八歲時學書，右軍從旁掣其筆不得，即謂此法。舍此法，皆旁門外道。二王以後，至唐、宋、元、明諸大家，口口相傳如是，董宗伯以授王司農鴻緒，司農以授張文敏，吾聞而知之。本朝但有一張文敏耳，他未為善。王虛舟用筆祗得一半，蔣湘帆知握筆而少作字樂趣。世人但言無火氣，不知火氣使盡，而後可言無火氣也。如此捉筆，則筆心不偏，中心透紙，紙上颯颯有聲。直畫粗者濃墨兩分，中如有絲界，筆心為之主也。如此捉筆，則必堅紙作字，輭薄紙當之易破。其橫、直、撇、捺皆與今人殊，筆鋒所指，方向迥異，筆心總在每筆之中，無少偏也。古人所謂屋漏痕、折金義股、錐畫沙、印印泥者，於此可悟入。」巘少著述，所傳緒論僅此。當時與梁同書並稱，巘曰「北梁」，同書曰「南梁」。

梁同書，字元穎，晚號山舟，浙江錢塘人，大學士詩正子。乾隆十七年，會試未第，高宗特賜與殿試，入翰林，大考，擢侍講。淡於榮利，未老，因疾不出。晚年重宴鹿鳴，加侍講學士銜。卒，年九十三。好書出天性，十二歲能為擘窠大字。初法顏、柳，中年用米法，七十後乃變化。名滿天下，求書者紙日數束，日本、琉球皆重之。

嘗與張燕昌論書，略曰：「古人云『筆力直透紙背』，當與天馬行空參看。今人誤認透紙，便如藥山所云『看穿牛皮』，終無是處。蓋透紙者，狀其精氣結撰墨光浮溢耳，彼用筆如游絲者，何嘗不透紙背耶？用腕力使極輭之筆自見，譬如人持一彊者，使之直，則無所用力；持一弱者，欲不使之偃，則全腕之力，自然集於兩指端。其實書者只知指運，而不知有腕力也。藏鋒之說，非筆如鈍錐之謂，自來書家從無不出鋒者，只是處處留得筆住，不使直走。筆耍輭，輭則遒；筆要長，長則靈；筆耍飽，飽則腴；落筆耍快，快則意出。書家燥鋒曰渴筆，畫家亦有枯筆，二字判然不同。渴則不潤，枯則死矣。今人喜用硬筆故枯。帖教人看，不教人摹。今人只是刻舟求劍，將古人書摹畫如小兒寫仿本，就便形似，豈復有我？字耍有氣，氣須從熟得來。有氣則有勢，大小、長短、高下、欹整，隨筆所至，自然貫注，成一片段，卻著不得絲毫擺布，熟後自知。中鋒之法，筆提得起，自然中，亦未嘗無兼用側鋒處，總為我一縷筆尖所使，雖不中亦中。亂頭粗服非字也，求逸則野，求舊則拙，此處不可有半點名心在。」同書平生書旨，與梁巘之異同，具見於此。

鄧石如，初名避仁宗諱，遂以字行，改字頑伯，安徽懷寧人。居皖公山下，又號完白山人。少產僻鄉，鮮聞見，獨好刻石，仿漢人印篆甚工。弱冠孤貧，游壽州，梁巘見其篆書，驚為筆勢渾鷙，而未盡得古法。介謁江寧梅鏐，都御史成子也。家多■L3藏金石善本，盡出示之，為具衣食楮墨，使專肄習。

好石鼓文，李斯嶧山碑、泰山刻石，漢開母石闕，燉煌太守碑，吳蘇建國山碑，皇象天發神讖碑，唐李陽冰城隍廟碑、三墳記，每種臨摹各百本。又苦篆體不備，寫說文解字二十本。帝搜三代鐘鼎，秦、漢瓦當、碑額。五年，篆書成。乃學漢分，臨史晨前、後碑，華山碑，白石神君，張遷，潘校官，孔羨，受禪，大饗諸碑，各五十本。三年，分書成。石如篆法以二李為宗，縱橫闢闔，得之史籀，稍參隸意，殺鋒以取勁折，字體微方，與秦、漢當額為近。分書結體嚴重，約嶧山、國山之法而為之。自謂：「吾篆未及陽冰，而分不減梁鵠。」

客梅氏八年，學既成，遍游名山水，以書刻自給。游黃山，至歙，鬻篆於賈肆。編修張惠言故深究秦篆，時館修撰金榜家，偶見石如書，語榜曰：「今日得見上蔡真跡。」乃冒雨同訪於荒寺，榜備禮客之於家。薦於尚書曹文埴，偕至京師，大學士劉墉、副都御史陸錫熊皆驚異曰：「千數百年無此作矣！」時京師論篆、分者，多宗內閣學士翁方綱，方綱以石如不至其門，力詆之。石如乃去，客兩湖總督畢沅，沅故好客，吳中名士多集節署，裘馬都麗，石如獨布衣徒步。居三年，辭歸，沅為置田宅，俾終老。瀕行，觴之，曰：「山人，吾幕府一服清涼散也！」石如年四十六始娶，常往來江、淮間，卒，年六十三。

子傳密，初名廷璽，字守之。從李兆洛學，晚客曾國籓幕。能以篆書世其家。

當乾、嘉之間，嘉定錢坫、陽湖錢伯坰，皆以書名。坫自負其篆直接陽冰，嘗游焦山，見壁間篆書心經，嘆為陽冰之亞。既而知為石如所作，摭其不合六書者以為詆。伯坰故服石如篆、分為絕業，及見其行、草，嘆曰：「此楊少師神境也！」復與論筆法不合，遂助坫詆之尤力。坫見儒林傳。

伯坰，字魯斯，自號僕射山人，尚書維城從子。少孤，力學，工詩嗜酒，廣交游，以國子監生終。書學顏平原、李北海，嘗曰：「古人用兔毫，故書有中線，今用羊毫，其精者乃成雙鉤。吾躭此五十年，才十得三四。」論者謂自劉墉歿，正、行書以伯坰為第一。其執筆，虛小指，以三指包管外，與大指相拒，側毫入紙，助怒張之勢。指腕皆不動，以肘來去，斥古今相承撥鐙之說。石如作書，則懸腕雙鉤，管隨指轉，兩家法大殊。

吳育，字山子，江蘇吳江人。與包世臣、李兆洛游，能文，工書。謂：「下筆須使筆毫平鋪紙上，乃四面圓足，此陽冰篆法，書家真秘密語。」世臣取其說。育篆書尤工，法與石如差近。

楊沂孫，字詠春，江蘇常熟人。道光二十三年舉人，官安徽鳳陽知府。父憂歸，遂不出，自號濠叟，少學於李兆洛，治周、秦諸子。耽書法，尤致力於篆、籀，著文字解說問譌，欲補苴段玉裁、王筠所未備。又考上古逮史籀、李斯，折衷於許慎，作在昔篇。篆、隸宗石如，而多自得。嘗曰：「吾書篆、籀，頡頏鄧氏，得意處或過之；分、隸則不能及也。」光緒七年，卒，年六十九。沂孫同時工篆、籀者，又推吳大澂，自有傳。

吳熙載，初名廷颺，以字行，後又字讓之，江蘇儀徵人。先世居江寧，父明煌，始游揚州，善相人術。熙載為諸生，博學多能，從包世臣學書。世臣創明北朝書派，溯源窮流，為一家之學。其筆法兼採同時黃乙生、王良士、吳育、硃昂之、鄧石如諸人之說。執筆，食指高鉤，大指加食指、中指之間，中指內鉤，小指貼名指外拒，管向左迤，後稍偃，若指鼻準。運鋒，使筆毫平鋪紙上，筆筆斷而後起。結字計白當黑，使左右牝牡相得，自謂合古人八法、九宮之旨。熙載恪守師法，世臣真、行、槁草無不工，嗜篆、分而未致力，熙載篆、分功力尤深。復縱筆作畫，亦有士氣。咸豐中，卒。

與熙載同受包氏法者，江都梅植之蘊生，甘泉楊亮季子，高涼黃洵修存，餘姚毛長齡仰蘇，旌德姚配中仲虞，松桃楊承汪挹之。配中詳儒林傳。

植之，道光十九年舉人。通經，以詩鳴，世臣尤稱其書。謂其跌宕遒麗，段煉舊搨，血脈精氣，奔赴腕下，熙載未之敢先。又得琴法於吳思伯之女弟子顏夫人，獨具神解。糾正思伯傳譜，於古操制曲之故，輒能知之。自署所居曰嵇庵。配中與有同嗜，著琴學二卷。植之五十而卒，琴法未有傳書。

亮，世為將家，襲騎都尉世職。篤學敦行，江、淮間士大夫多稱之。書亞於熙載。

合肥沈用熙最後出，至光緒末始卒，年近八十。畢生守師法，最為包門老弟子。

世臣敘次清一代書人為五品，分九等：「平和簡靜，遒麗天成，曰神品；醖釀無跡，橫直相安，曰妙品；逐跡尋源，思力交至，曰能品；楚調自歌，不謬風雅，曰逸品；墨守跡象，雅有門庭，曰佳品。神品一人，鄧石如隸及篆書。妙品上一人，鄧石如分及真書；妙品下二人，劉墉小真書，姚鼐行草書。能品上七人，釋邱山真及行書，宋玨分榜書，傅山草書，姜宸英行書，鄧石如草書，劉墉榜書，黃乙生行榜書；能品下二十三人，王鐸草書，周亮工草書，笪重光行書，吳大來草書，趙潤草榜書，張照行書，劉紹庭草榜書，吳襄行書，翟賜履草書，王澍行書，周於禮行書，梁巘真及行書，翁方綱行書，於令行書，巴慰祖分書，顧光旭行書，張惠言篆書，王文治方寸真書，劉墉行書，汪庭桂分書，錢伯坰行及榜書，陳希祖行書，黃乙生小真行書。逸品上十五人，顧炎武正書，蕭雲從行書，釋雪浪行書，鄭簠分及行書，高其佩行書，陳洪綬行書，程邃行書，紀映鍾行書，金農分書，張鵬翀行書，袁枚行書，硃筠槁書，硃珪真書，鄧石如行書，宋鎔行書；逸品下十六人，王時敏行及分書，硃彞尊分及行書，程京萼行書，釋道濟行書，趙青藜真及行書，錢載行書，程瑤田小真書，巴慰祖行書，汪中行書，畢涵行書，陳淮行書，姚鼐小真書，程世淳行書，李天澂行書，伊秉綬行書，張桂巖行書。佳品上二十二人，沈荃真書，王鴻緒行書，先著行書，查士標行書，汪士鋐真書，何焯小真書，陳奕禧行書，陳鵬年行書，徐良行書，蔣衡真書，於振行書，趙知希草書，孔繼涑行書，稽璜真書，錢澧行書，桂馥分書，翁方綱小真書，張燕昌小真書，康基田行書，錢坫篆書，穀際岐行書，洪梧小真書；佳品下十人，鄭來行書，林佶小真書，方觀承行書，董邦達行書，華嵒行書，秦大士行書，高方小真書，金榜真書，吳俊行書，陳崇本小真書。」九品共九十七人，重見者六人，實九十一人。復增能品上一人，張琦真、行及分書；能品下三人，於書佃行書，段玉立小真及草書，吳德旋行書。佳品上六人，吳育篆及行書，方履籛分書，梅植之行書，硃昂之行書，李兆洛行書，徐準宜真書。

其後包氏之學盛行，咸、同以來，以書名者，何紹基、張裕釗、翁同龢三家最著，並見他傳。紹基宗顏平原法，晚復出入漢分；裕釗源出於包氏；同龢規模閎變，不為諸家所囿，為一代後勁云。


\end{pinyinscope}