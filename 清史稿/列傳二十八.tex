\article{列傳二十八}

\begin{pinyinscope}
科爾昆覺善甘都譚拜法譚席特庫藍拜鄂碩

伊拜弟庫爾闡阿哈尼堪星訥褚庫

科爾昆，阿顏覺羅氏，滿洲正藍旗人，世居瓦瑚木。祖翰，太祖時來歸。父碩色，官牛錄額真。

科爾昆初為貝勒阿巴泰護衛。事太宗，未冠，從伐察哈爾、朝鮮皆有功，令隸噶布什賢。崇德五年，從伐明，圍錦州。明兵數萬屯松山，科爾昆與牛錄額真索渾、巴牙喇甲喇章京瑚里布挑戰，敗之。明總督洪承疇、總兵祖大壽合兵十餘萬迎戰，科爾昆與索渾等陷陣，殪驍騎數十。六年，從英親王阿濟格伐明，駐杏山。明兵數千自寧遠至，科爾昆先眾馳擊，逐敵至連山，馬中流矢僕，科爾昆躍起殪敵騎，奪馬，乘以還。從英親王視壕，敵猝至，索渾陷圍中，科爾昆單騎翼以出。明兵數千自沙河所至，侵牧地，率噶布什賢兵擊破之。七年，從貝勒阿巴泰伐明，次豐潤，破明軍。次河西務，與巴牙喇甲喇章京鄂碩將數十騎偵敵，敵將將射，科爾昆先發，貫其臂，逐之，從馬上相搏，同墮水，敵將頎有力，握科爾昆胄，抑使入水，科爾昆捶其脛而踣，縶以歸。八年，授牛錄額真，兼兵部理事官。

順治元年，入關，擊破李自成，逐之至慶都。從固山額真葉臣攻太原，設伏殲敵。又從英親王阿濟格討自成湖廣，屢劘敵壘。敘功，授世職牛錄章京。三年，從肅親王豪格西討張獻忠，次漢中，擊破叛將賀珍。進擊獻忠，戰西充鳳凰山，大破之。獻忠既殪，復與輔國公嶽樂、尚書巴哈納等殲其餘黨。師還，累進二等阿達哈哈番。

六年，授噶布什賢章京。從鄭親王濟爾哈朗征湖廣，破湘潭，下寶慶、武岡，分兵趨沅州。與巴牙喇甲喇章京白爾赫圖以數十騎先驅，白爾赫圖陷陣失其馬，科爾昆奪敵馬掖之上，並馬突圍出。復縱騎奮擊破敵，進沅州，自道州出龍虎關。進世職一等，兼拖沙喇哈番。

九年，從敬謹親王尼堪徇衡州，明將李定國列象陣迎戰。科爾昆語巴牙喇甲喇章京西伯臣曰：「象不畏矢石，惟鼻脆，吾為君射之。」矢再發，貫象鼻，象奔，師從之，追奔數十里。敬謹親王聞勝，輕騎疾進，遇伏戰沒，科爾昆三入圍，求得王遺骸。師進次寶慶，明將孫可望以數萬人屯山巔，科爾昆督兵奮擊，可望潰走。貝勒屯齊遣學士碩岱與科爾昆還奏軍事，疏不言王戰沒。事聞，下議政王、貝勒、大臣會勘，科爾昆言不知疏云何，鄭親王呵之，科爾昆大言曰：「臣自髫齔侍太祖，弱冠事太宗，轉戰二十餘年。今奏事不明，死其分。奈何輕相侮？」上察其無罪，命寬之，但奪世職。十三年，擢巴牙喇纛章京。

十四年，從大將軍羅託下貴州。既定貴陽，令科爾昆以五千人取黃平，梅勒額真瑪爾賽副之。明將白文選據七星關，科爾昆令瑪爾賽將二千人出萬奇嶺大道，誘文選出戰，偽敗數十里，文選躡其後。科爾昆將三千人自間道疾趨出文選軍後，瑪爾賽還戰，文選敗走，克黃平。師還。

康熙元年，出定義州土寇。二年，從將軍穆里瑪、圖海下湖廣，討李自成餘黨李來亨等。圖海出歸州，穆里瑪出宜昌，科爾昆與噶布什賢噶喇依昂邦賴塔將五千人先驅，迭戰皆勝。次茅麓山，郝永忠以數萬人與來亨合，拒戰，科爾昆升山覘之，俟隙縱擊，破之。夜設伏，來亨以萬餘人襲我軍，伏發，敗走。明日復戰，來亨兵以大刀、藤牌護陣，我師張兩翼，科爾昆搗其中堅，陣潰。來亨倚譚家砦屯糧，計持久。科爾昆分兵破石坪，進圍砦。其將李嗣名出戰，中流矢死，科爾昆斷其後道，十餘日，其將高必玉等出降。科爾昆還與穆里瑪合軍，圖海亦至，令滿洲兵守隘，綠旗兵為長圍困之，來亨自經死，餘黨悉降。自成餘黨至是乃盡殄。師還，授世職拖沙喇哈番。

科爾昆從征伐，常為軍鋒。廉介，嫉惡遠勢。鰲拜專政，科爾昆獨不附。八年，卒。子巢可託，官至盛京刑部侍郎。

覺善，李佳氏，滿洲正紅旗人，世居薩爾滸。父通果，歸太祖，授牛錄額真。卒，覺善嗣。滅葉赫，克沈陽、遼陽，皆在行間，授世職備御，擢甲喇額真。

天聰三年，從太宗伐明，下永平四城，佐固山額真納穆泰等守灤州。明兵來攻，圍合，覺善勒兵出戰，奮逾塹，與甲喇額真阿爾津、牛錄額真庫爾纏趨擊，明兵潰奔，俄復集迫城下，覺善擊卻之。明兵發石壞城堞，覺善力禦，明兵不能登，凡五敗明兵。阿敏棄永平出關，納穆泰等亦突圍走，明兵阻道，力擊敗之。師還，與諸將待罪，上以覺善力守城，既出猶殺敵，釋其縛，進世職游擊。五年，上自將圍大凌河，明兵自錦州驟至，屯小凌河岸。上遣偏師渡河迎擊，兵不盈二百，覺善奮入陣，陷重圍，力戰得出。我兵別隊與明兵戰，有軍校為明兵所得，援之歸。明監軍道張春、總兵吳襄將步騎四萬距大凌河十五里駐軍，覺善從貝勒碩託以右翼兵直躪春壘，明兵敗挫，進世職二等甲喇章京。

崇德五年，授正紅旗梅勒額真，駐防義州。六年，從攻錦州，坐攻圍不力，罰鍰。上攻錦州，自將軍松山、杏山間，明兵薄我軍，謀奪砲，覺善以所部御之，明兵敗走。師圍松山，掘塹立營，明兵夜來侵，復戰卻之。八年，與梅勒額真譚布等駐錦州。又從鄭親王濟爾哈朗伐明，攻寧遠，明總兵吳三桂邀戰，擊卻之。進攻前屯衛，明兵出戰，蒙古兵稍卻，覺善督右翼兵奮擊，大破之，遂克其城。

順治元年，從入關，擊李自成，覺善創於砲，仍奮戰。二年，進世職一等。從順承郡王勒克德渾南征，次江寧。自成餘黨一隻虎等寇湖北，命移師討之。三年，師次石首，令與固山額真葉臣等率精銳徇荊州，破敵，分剿遠安、南漳、宜昌，悉定。師還，賜黃金十兩、白金三百兩。山東土寇擾恩、齊河、平陰諸縣，命覺善率兵討之，斬其渠掃地王，其眾萬餘殲焉。

五年，從大將軍譚泰討叛將金聲桓，七月，師薄南昌，至六年正月，克之。移師討叛將李成棟，攻信豐，覺善督所部樹雲梯先登，拔其城。師還，次贛州，復分兵戡定新喻、安福諸縣。敘功，並遇恩詔，世職累進二等阿思哈尼哈番，賜號「巴圖魯」。七年，從睿親王畋於中後所，坐私出射獵，降一等阿達哈哈番兼拖沙喇哈番。八年，上親政，復世職，擢都察院左都御史。尋命仍專領梅勒事，進世職三等精奇尼哈番。十五年，以老病乞罷。康熙三年，卒，謚敏勇。乾隆初，定封三等男。子吉勒塔布，自有傳。

甘都，先世自葉赫徙居巴林，因氏巴林。太祖時，率子弟來歸，授牛錄額真。旗制定，隸蒙古鑲藍旗。天聰元年，從伐明，次寧遠。明兵屯城北山岡，甘都手大纛直前，擊破之。三年，復從伐明，克大安口，復敗明兵於玉田。上自將取永平四城，克遵化，甘都與焉，即命佐察哈喇等駐守。四年，師棄遵化出邊，甘都殿，擊敗追兵。八年，予世職三等甲喇章京，授兵部參政。

崇德三年，考滿，進二等甲喇章京。尋更定部院官制，改兵部理事官。冬，從貝勒岳託等伐明，擊敗明太監高起潛，越明都，徇山東，克濟南。四年春，師還，道蠡縣，復克其城。以功進一等甲喇章京。五年，從索海等伐索倫部，索倫兵五百，據掛喇爾屯拒戰。甘都及理事官喀喀木督兵破柵入，斬級二百，俘二百三十人以歸。六年，從伐明，圍錦州，明總督洪承疇屯松山，屢以步騎出戰，甘都輒擊敗之。恭順王長史徐勝芳為敵困，甘都突入陣，援之出。七年，錦州下，以功加半個前程。

順治元年，從入關，破李自成。復從豫親王多鐸徇陜西，克潼關，取西安。二年五月，移師定江南，復與固山額真恩格圖、瑪喇布等下宜興、昆山諸縣，進三等梅勒章京。三年，從端重親王博洛略浙江，逐明將方國安至黃巖，國安入城守，圍合。甘都察國安勢蹙，撤圍縱使出，擊之，國安兵大潰，城遂拔。師入福建，甘都先眾克分水關，逐明唐王聿鍵至汀州，降漳州及漳平縣。五年，命署巴牙喇纛章京。從征南大將軍譚泰徇江西，討叛將金聲桓。七年三月，進二等阿思哈尼哈番。尋卒於軍。

譚拜，他塔喇氏，滿洲正白旗人。父阿敦，事太祖。天命元年正月朔旦，太祖始建號，諸貝勒大臣上表，阿敦與額爾德尼侍左右，受表，額爾德尼跪展讀如禮。阿敦尋領固山額真。太祖初徵明撫順，李永芳出降，阿敦引謁太祖。厥後事不著。

譚拜事太宗，天聰五年，以牛錄額真從伐明，圍大凌河城。祖大壽城守，遣百餘騎突圍出，譚拜與巴牙喇甲喇章京布顏圖追斬三十餘人，獲馬二十有四。八年，授世職牛錄章京，遷甲喇額真。九年，從伐察哈爾，收降人，遂伐明代州。譚拜與噶布什賢章京蘇爾德、安達立將四十人伏忻口，明邏卒三百經所伏地，斬馘過半。

崇德元年，從伐明，薄明都，北趨盧溝橋，再敗明兵。二年，與甲喇額真丹岱、薩蘇喀等將四十人略明邊，次清河，明兵七百拒守，擊之潰，搴纛二，並獲其馬。三年，從貝勒岳託伐明，入墻子嶺，攻豐潤，擊明兵，多墜壕死，復攻破明太監馮永盛諸軍。四年，從略錦州，率巴牙喇兵破明兵於城南，以功加半個前程。五年，授兵部參政。六年，兼任正白旗蒙古梅勒額真。七年冬，從伐明山東，克利津。八年春，出邊，以所部擊敗明總督趙光抃、範志完，總兵吳三桂、白廣恩諸軍。師還，賚白金，以功進三等甲喇章京。順治初，從入關。三年，擢兵部尚書。尋從肅親王豪格西討張獻忠，道陜西，與固山額真瑪喇希等擊敗叛將賀珍。下四川，屢破獻忠兵，復與固山額真李國翰渡涪江，敗獻忠將袁韜。四年，調吏部尚書。旋殲獻忠。入關後，世職四進至二等阿思哈尼哈番。七年三月，卒。子瑪爾賽，附鰲拜，語見鰲拜傳。孫多奇輝，降襲三等。乾隆初，定封三等男。

法譚，亦他塔喇氏，滿洲正紅旗人，世居瓦爾喀。初以巴牙喇壯達從滅葉赫，取遼陽，授牛錄額真。天聰三年，從攻寧遠，敗明兵於城北山岡。七年，取旅順。崇德三年，從伐明，敗密雲步卒，趣山東，克郯城。四年，從伐虎爾哈部，克雅屯薩城。六年，從圍錦州，御明總督洪承疇兵於松山，逐敵至塔山，擊之，多赴海死。八年，從攻寧遠，克前屯衛、中後所。順治元年，擢甲喇額真，兼工部理事官。從入關，破李自成。從順承郡王勒克德渾逐自成湖廣，其兄子錦犯荊州，法譚以精騎蹂之，斬獲甚眾，降自成弟孜及其將田見秀等。世職累進一等阿達哈哈番兼拖沙喇哈番。五年，授右翼步軍總尉。康熙元年，以病致仕。卒。

席特庫，佟佳氏，滿洲鑲藍旗人。父努顏，率族屬歸太祖，授牛錄額真。卒，席特庫嗣。事太宗，擢噶布什賢章京，率兵出錦州，得明諜，明兵自耀州至，席特庫赴援卻敵。從圍大凌河，裨將多貝陣沒，席特庫入陣，以其尸還。明兵自寧遠來援，與戰，一卒墜馬，席特庫領纛入陣援以出。

六年，與巴牙喇甲喇章京鰲拜等略明邊。八年，與噶布什賢章京圖魯什詗敵錦州、松山，皆有俘馘。察哈爾部人有散入席爾哈、席伯圖者，上命席特庫與蒙古布哈塔布囊等逐捕，斬七十餘級，得其戶口、牲畜。尋與卦爾察尼堪以二十騎往濟豐城偵明兵，至西拉木輪河，遇降明蒙古百人，席特庫設伏盡殲之。二人逸而奔，席特庫射殪其一，一為我國諜者所獲。上嘉席特庫以少勝多，賜甲胄旌之。

復從大貝勒代善略大同，敗明兵。自陽和轉戰，趣天城、左衛，徇宣府，與噶布什賢章京吳拜設伏破敵，進世職三等甲喇章京。九年，從貝勒多爾袞略山西，自平魯衛入寧武關，擊敗明兵。復與甲喇額真布顏等詗明兵錦州，與噶布什賢噶喇依昂邦勞薩等躡明兵冷口。

崇德三年，從貝勒岳託伐明，入墻子嶺。明兵自密雲突出，與勞薩分兵擊敗之，得巨砲二十。復擊敗明總督吳阿衡，攻真定，破太監高起潛兵，追至運糧河。敵夜犯本旗營，偕牛錄額真俄兌等力戰卻敵。六年，從鄭親王濟爾喀朗圍錦州，明兵自杏山赴援，鄭親王設伏，令席特庫以噶布什賢兵誘敵，伏發還擊，大破之。

明總督洪承疇出松山拒戰，席特庫與勞薩力戰破敵。師復圍錦州，承疇以十三萬人赴援，席特庫與噶布什賢八章京迎戰，擊敗其將王樸等。承疇退塔山，我師躡擊屢勝；復退杏山，席特庫縱橫馳突，追至筆架山，斬四百餘級，得馬二百四十有奇，獲纛六。明兵自松山、杏山二城潛遁，席特庫與噶布什賢章京布爾遜追擊，斬數百人，得其駝馬。七年，克松山，從豫郡王多鐸伐明，明兵自寧遠至，擊卻之。以功進世職二等甲喇章京。旋率兵自界嶺口毀邊墻入，敗山海關明兵。將攻薊州，明總兵白騰蛟、白廣恩合軍赴援，席特庫與噶布什賢章京瑚里布督兵奮擊，破陣斬將，得馬六百有奇。

順治元年，從入關，破李自成將唐通於一片石。固山額真葉臣徇山西，上命席特庫益其軍，至絳州，渡河，下汾州、平陽，降自成將康元勛，進攻黑龍關，降明將及其兵三千人。二年，移師略湖廣，逐自成至安陸，斬四百餘級，奪其戰艦，進世職一等。

三年，從豫親王討蘇尼特部騰機思，次土喇河，土謝圖等部以兵遮道，席特庫督兵追擊，斬獲無算，迭進一等阿思哈尼哈番。康熙五年，卒。

藍拜，亦佟佳氏，滿洲鑲藍旗人。父噶哈，太祖時來歸，授牛錄額真。藍拜事太宗，天聰八年，授巴牙喇甲喇章京。從固山額真阿山略錦州，又從噶布什賢噶喇依昂邦勞薩率兵迎察哈爾部眾之來歸者。尋擢梅勒額真。崇德四年，以不稱職解任。尋命偕承政薩穆什喀、索海征索倫部，仍領梅勒事，道虎爾哈部攻克雅克薩城，索倫部長博穆博果爾迎戰，與索海設伏夾擊，大破之，以功授世職牛錄章京，賜貂皮及所獲人戶。六年，從鄭親王濟爾哈朗圍錦州，明兵來奪砲，擊卻之，擢兵部參政。明總督洪承疇援錦州，藍拜與諸將進擊，破三營。敵乘雨侵右翼，藍拜及甲喇額真遜塔等與戰，敵敗走。尋調禮部。

順治元年，從入關，進世職三等甲喇章京。三年，復授梅勒額真。從大將軍孔有德征湖南，明桂王由榔據武岡，其總督何騰蛟遣其將王進才、黃朝宣、張先璧等拒戰。有德至長沙，擊走進才，令藍拜與梅勒額真卓羅追擊，殪其眾過半。下湘潭，朝宣屯燕子窩，藍拜與梅勒額真佟岱乘艦至瀘口，督兵破其營，尋從尚可喜援桂陽，還師攻道州。又與可喜合軍攻沅州，先璧自黔陽出，扼隘為五營。藍拜率先與戰，斬七千餘級，遂薄城，先璧又以三萬人拒戰，敗潰，遂克之，賜黃白金，進世職二等。六年，兼任禮部侍郎。八年，擢固山額真，兼工部尚書。九年，調刑部。尋命罷尚書，專領固山事。累進世職二等阿思哈尼哈番。

十年，命率兵鎮湖南。明將孫可望等出峽窺湖北，藍拜督兵防禦，敵不能犯。十三年，召還。上親勞以酒，諭曰：「爾等為朕宣力年久矣。今見爾等形貌★瘠，朕心惻然！」尋以老病乞罷，加太子太保。康熙四年，卒。

鄂碩，棟鄂氏，滿洲正白旗人。祖棆布，太祖時率四百人來歸，賜名魯克素，子錫罕，授世職備御。天聰初，從伐朝鮮，先驅戰沒。

鄂碩，錫罕子也。太宗以錫罕死事，進世職游擊，以鄂碩襲。八年，從貝勒多鐸伐明，攻前屯衛，斬邏卒。又從噶布什賢噶喇依昂邦勞薩率將士迎察哈爾部來歸者，授牛錄額真。九年，招察哈爾部伐明，自朔州至崞縣，斬邏卒。自平魯衛出邊，明兵邀戰，鄂碩與固山額真圖爾格擊卻之。進世職二等甲喇章京，擢巴牙喇甲喇章京。

崇德元年，與勞薩將百人偵明邊，至冷口，斬邏卒，得馬十五。二年，護甲喇額真丹岱等與土默特互市，赴歸化城，斬明邏卒。三年，從睿親王多爾袞伐明，自青山口入邊，擊敗明太監高起潛兵。四年，與噶布什賢章京沙爾虎達將土默特兵三百略寧遠，挑戰，明兵堅壁不出，得其樵採者以還。

五年，從圍錦州，以噶布什賢兵敗敵騎。明總督洪承疇赴援，上營松山、杏山間，命吳拜等以偏師營高橋東。鄂碩詗明兵自杏山潰出，告吳拜，吳拜未進擊，明兵復入城。上以鄂碩不親擊責之。六年，復圍錦州，分兵略寧遠，遇明兵六百騎，擊破之，得纛二、馬六十餘。七年，從伐明，自界嶺口入邊，敗明總督範志完軍於豐潤。明兵自密雲出劫我輜重，奮擊卻之，遂越明都趨山東。師出邊，明總兵吳三桂邀戰，復擊之潰，追斬數十級，得纛三、邏卒二十九、馬二百餘。

順治初，從入關，逐李自成至慶都，從豫親王多鐸討之。自成據潼關，倚山為寨，鄂碩與噶布什賢噶喇依昂邦努山攻拔之。二年，移師南征，鄂碩將噶布什賢兵先驅，至睢寧，敗明兵。從端重親王博洛下蘇州，擊明巡撫楊文驄舟師，得戰艦二十五。趨杭州，敗明魯王以海兵，獲總兵一。復與巴牙喇纛章京哈寧阿克湖州。世職累進二等阿思哈尼哈番。六年，擢鑲白旗滿洲梅勒額真。從鄭親王濟爾哈朗征湖廣。師還，賚白金三百。八年，授巴牙喇纛章京。十三年，擢內大臣。世職累進一等精奇尼哈番。十四年，以其女冊封皇貴妃，進三等伯。十四年，卒，贈三等侯，謚剛毅。子費揚古，自有傳。

羅碩，鄂碩兄也。初授刑部理事官。從入關，擢甲喇額真。順治六年，姜襄叛，命梅勒額真卦喇駐軍太原。瓖遣兵陷清源，與卦喇分道擊之，瓖兵棄城走，斬五千餘級。瓖遣兵犯太原，從端重親王博洛破賊壘，斬萬餘級。其徒圍絳州，擾浮山，迭戰勝之。八年，擢工部侍郎。進世職三等阿思哈尼哈番。九年，從征湖南，失利，奪官，降世職。尋授大理寺卿。十七年，以從女追冊端敬皇后，授一等阿思哈尼哈番。康熙四年，卒。

鄂爾多，羅碩孫。初授侍衛，累遷至侍郎，歷戶、刑二部。授內務府總管，擢尚書，歷兵、戶、吏三部。卒，謚敏恪。

伊拜，赫舍里氏，世居齋穀。父拜思哈，歸太祖，授牛錄額真。旗制定，隸滿洲正藍旗。卒，伊拜與其兄宜巴里、弟庫爾闡分轄所屬，為牛錄額真。太宗即位，察哈爾部貝勒圖爾濟來歸，命伊拜迎犒。天聰八年，上自將伐明，命伊拜徵科爾沁部兵，予世職半個前程。九年，遷正白旗蒙古固山額真。

崇德元年，從伐明，入長城，攻克昌平等州縣，俘獲甚眾。三年九月，從伐明，入青山口，薄明都，徇山東。五年，從伐明，圍錦州。明兵自杏山、松山赴援，城兵出戰，伊拜屢擊敗之。六年，復圍錦州，破明兵，進世職牛錄章京。洪承疇赴援，上自將擊之，命諸將分屯要隘，要明兵，伊拜與梅勒額真譚拜等依杏山而營。明兵敗走，伊拜逐擊至塔山，明兵多赴水死。七年，遂破承疇，下錦州，命伊拜戍杏山。八年，復命與輔國公篇古戍錦州。是時軍紀嚴，將士有過，輒論罰，伊拜屢坐罰鍰、罰馬。

順治元年，調正藍旗蒙古固山額真。從入關，擊李自成。尋與固山額真葉臣等徇山西，克太原，撫定旁近州縣。師還，賚白金三百。二年，從英親王阿濟格徇陜西，逐自成至武昌，屢擊破賊壘。三年，進三等阿達哈哈番。五年，從鄭親王濟爾哈朗徇湖南，時衡州、寶慶諸府尚為明守。六年，師克湘潭，伊拜與固山額真佟圖賴等分兵向衡州，未至三十里，明兵千餘人據橋立寨，伊拜與侍郎碩詹擊之潰。薄城，戰屢勝，斬明將陶養用，遂克衡州。別軍略寶慶及辰、沅、靖、武岡諸州，皆定。師還，賚白金三百。尋請老，授議政大臣。累進一等阿思哈尼哈番。十五年，卒，贈太子太保，謚勤直。第三子費揚武，襲世職。

庫爾闡，天聰間，以牛錄額真從伐黑龍江，有功，予世職半個前程。崇德三年，授都察院理事官，兼甲喇額真。五年，從伐索倫部，與其部長博穆博果爾力戰，卻之。從睿親王多爾袞圍錦州，攻松山，戰有功。六年，擢都察院參政。復從圍錦州，明兵自松山來，將奪軍中砲，庫爾闡擊卻之。率師依山為寨，明兵復來攻，勢甚猛，工部承政薩穆什喀欲遣兵助戰，庫爾闡辭焉，獨以所部迎戰，斬四十一級，得雲梯、槍砲、甲楯、旗幟，進世職牛錄章京。八年，遷正藍旗蒙古梅勒額真。

順治初，從入關，逐李自成至慶都，加半個前程。旋從豫親王多鐸破自成潼關，累進二等甲喇章京。四年，命帥師駐防濟南。淄川寇發，庫爾闡遣兵討之。部議責庫爾闡不親赴，當罰鍰，盡削其官職，上但命倍其罰。五年，遷都察院承政，尋仍改參政。六年，從譚泰討金聲桓江西，卒於軍，進一等阿達哈哈番。

阿哈尼堪，富察氏，滿洲鑲黃旗人，世居葉赫。天命時，曾祖椿布倫，偕兄楚隆阿、弟昂古裡來歸。阿哈尼堪初授牛錄額真。天聰九年，同蒙古兩黃旗將領布哈、阿濟拜略明寧遠，明兵千人追至，還擊，敗之。崇德二年，從征朝鮮，取江華島。五年，從承政薩穆什喀、索海伐虎爾哈部，克雅克薩城。博穆博果爾以兩烏喇兵六千來襲正藍旗後隊，索海設伏擊之，阿哈尼堪與焉。又攻掛喇爾，先入屯，授世職牛錄章京。擢禮部參政。六年，從伐明，圍錦州，擊敗松山援兵。又與固山額真宗室拜音圖敗明總督洪承疇兵。松山守將夜襲我軍，又遣步兵犯正黃旗蒙古汛地，阿哈尼堪擊卻之。擢鑲黃旗梅勒額真。

順治元年，從入關，擊李自成。世祖將遷都燕京，命內大臣何洛會鎮盛京，阿哈尼堪與梅勒額真碩詹將左右翼為之佐。尋命偕固山額真阿山等率兵之蒲州，助剿流寇。二年，進世職三等甲喇章京。大將軍豫親王多鐸南征，命阿哈尼堪會師，自河南下江南攻揚州，明兵來援，率甲喇額真班代等連戰皆捷，與固山額真瑪喇希克常熟。三年，從豫親王北討蒙古蘇尼特部，騰機思遁走，追擊，斬百餘級，俘獲無算，進世職一等。四年，擢兵部尚書。

六年，鄭親王濟爾哈朗師略湖廣，阿哈尼堪與固山額真劉之源別將兵趨寶慶，明將王進才、馬進忠城守。師夜薄城，平旦，明兵出戰，急擊殲之，遂克寶慶。明將馬有志等九營屯南山，阿哈尼堪乘勝奮進，陣斬有志等。師徇洪江，又破袁宗第十營，克沅州。師復進，留阿哈尼堪駐守。明將王強等來攻，阿哈尼堪遣署巴牙喇纛章京都爾德等迎擊，戰沅水上，大破之，斬裨將三、兵七百餘。七年，師還，賜白金三百。調禮部尚書，加世職拖沙喇哈番。

睿親王遣迎朝鮮王弟，阿哈尼堪啟巽親王滿達海等，以甲喇額真恩德代行。事覺，下王大臣會勘，論死，得旨，奪世職，罰鍰以贖。尋復世職，累進一等阿思哈尼哈番。八年，卒。

星訥，覺爾察氏，滿洲正白旗人。初事太祖，授二等侍衛，兼牛錄額真。從伐明，次塔山北，遇蒙古兵四百，射殺其渠。事太宗，伐察哈爾，以二十人偵敵張家口，遇明兵，御之四晝夜，俟貝勒阿濟格軍至，益兵二百擊破之。察哈爾部多爾濟蘇爾海倚山立寨，列火器拒守，星訥率巴牙喇兵先登破敵。天聰八年，復從上伐察哈爾，星訥佐額駙布顏代率蒙古兵進哈麻爾嶺，招其部俄爾塞圖等來降。移師伐明，與席特庫等略大同。論功，予世職半個前程，授刑部參政。

崇德三年，與承政葉克舒伐黑龍江，師有功，其兄辛泰、弟西爾圖戰沒，當得世職，合為三等甲喇章京。尋坐事降理事官。四年，授巴牙喇甲喇章京，兼議政大臣。尋遷梅勒額真。六年，授工部參政。八年，擢承政。

順治元年，從入關，改尚書，進世職一等。三年，從討張獻忠，師還，加太子少保。六年，從討姜瓖，攻大同。瓖以精銳出戰，填塹毀垣，星訥督將士持短兵，力戰卻之。瓖背城為陣，星訥督將士直壓其壘，師乘之，殲其精銳略盡，進世職二等阿思哈尼哈番。

八年，英親王阿濟格得罪，星訥故為王屬，坐奪官，削世職，籍家產之半。尋復授工部尚書、議政大臣。十年，以老致仕。十四年，星訥自訟軍功，復世職一等阿達哈哈番兼拖沙喇哈番。康熙十三年，卒，謚敏襄。

褚庫，薩爾圖氏，滿洲鑲黃旗人，先世居札魯特。祖柏德，遷居葉赫，來歸。天聰四年，師圍大凌河，褚庫年十七，從軍。明軍中蒙古將徹濟格突陣，褚庫迎擊，生獲以歸。復伐明，攻萬全左衛，褚庫先登，頸被創，猶力戰破其城。論功，授世職備御，賜號「巴圖魯」。授牛錄額真，兼甲喇額真。崇德三年，授吏部理事官。

順治元年，入關，從英親王阿濟格討李自成，略湖廣，自成將吳伯益以三千人拒戰，褚庫擊之，敗走。三年，從肅親王豪格討張獻忠，略陜西，與尚書星訥擊獻忠將高汝礪等，遂下四川，屢敗獻忠兵。六年，從討姜瓖，圍大同，敗襄將楊振威。師還，坐值宿失印鑰，解理事官。九年，從固山額真噶達渾征鄂爾多斯部，與其部長多爾濟戰賀蘭山，俘獲甚眾。世職累進二等阿達哈哈番。

十三年，鄭成功攻福州，時鄭親王世子濟度率師次漳州，遣梅勒額真阿克善與褚庫別將兵赴援。成功以戰艦二百自烏龍江來犯，褚庫督兵迎戰，逐至大江口，得舟十二。成功又以千餘人屯江岸，褚庫督兵奮擊，斬二百餘級。康熙二年，擢正紅旗蒙古副都統，進世職一等。七年，以老乞休。十四年，卒，謚襄壯。

論曰：科爾昆、覺善、甘都逮事太祖，譚拜以下諸將，則太宗所驅策，入關後四征不庭，成一統之業，皆與有功焉。科爾昆尤忠直，與席特庫、褚庫並以驍武搴旗陷陣。干城腹心，由此其選矣。


\end{pinyinscope}