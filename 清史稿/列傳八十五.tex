\article{列傳八十五}

\begin{pinyinscope}
噶爾弼法喇查克丹欽拜常賚哈元生子尚德董芳

查弼納達福定壽素圖

噶爾弼，納喇氏，滿洲鑲紅旗人。父額爾德赫，為敬謹親王尼堪長史，屢從征伐。順治十六年，署護軍統領。偕安南將軍達素等師下廈門，擊鄭成功。額爾德赫將右翼，獲其將周序。命署鎮海將軍。康熙元年，還京，尋卒。雍正間，以噶爾弼疏乞補謚，謚果毅。

噶爾弼，初授前鋒參領，累遷鑲紅旗護軍統領。準噶爾策妄阿喇布坦遣策零敦多卜襲據西藏，康熙五十八年，命噶爾弼馳赴四川佐總督年羹堯治軍事。噶爾弼詗知策零敦多卜與其副三濟不睦，謂其隙可乘，疏請招策零敦多卜降。五十九年二月，上命平逆將軍延信自青海入西藏，而授噶爾弼定西將軍，偕都統武格將四川、雲南兵出拉里。策零敦多卜自將拒延信，而遣其黨春丕勒宰桑將二千六百人自章米爾戎拒噶爾弼。噶爾弼取間道至莫珠貢喀，集皮船渡河，直趨西藏，八月，克之。噶爾弼集西藏大小第巴、頭目及諸寺喇嘛宣上指安撫，封達賴喇嘛倉庫，遣兵守隘，截準噶爾糧道，擒斬策零敦多卜所署置總管喇嘛五。策零敦多卜為延信所破，遁走。西藏平。

捷聞，上諭曰：「噶爾弼等遵朕指行師絕域，各自奮勵，撫定唐古特人民，命優敘。」延信留駐西藏，六十年，以病召還，命噶爾弼佩定西將軍往代。尋授鑲藍旗蒙古都統。行至瀘定橋，託病不行。年羹堯以聞，命奪官；逗遛不敢詣京師，論斬。雍正元年，世宗貰其罪，賜都統銜從軍。迭署固原提督、布隆吉爾副將軍，授鑲紅旗漢軍都統。三年，擢奉天將軍。五年，疏言：「奉天金、銀、銅、鉛諸礦，雖開採有禁，而竊掘尚多。惟杯犀湖產鐵，為民間農器所需。遼陽黃波羅峪、開原打金廠，請視錦州大悲嶺例，永禁開採。」下部議行。旋卒。

法喇，那木都魯氏，滿洲正白旗人。父敦泰，從達素擊鄭成功，戰死。母喜塔臘氏，守節撫孤。法喇，初授筆帖式。康熙十三年，以護軍從討吳三桂，自廣東下雲南。三十五年，以署驍騎參領從征噶爾丹，累擢鑲白旗蒙古都統、護軍統領。

準噶爾策妄阿喇布坦遣其族兄策零敦多卜攻西藏，四川提督康泰率師次黃勝關，兵譁潰。上命法喇馳赴四川佐年羹堯治軍事，並按提督標兵譁潰狀。法喇察知泰偏信守備汪文藻克餉，請斬文藻及倡亂兵以徇，上從之，並奪泰官。五十七年，策零敦多卜戕拉藏汗，幽達賴喇嘛，遂據有其地。法喇遣員外郎巴特瑪等赴里塘傳諭，又令前鋒參領伍林葩、化林協副將趙宏基將滿、漢兵五百與之偕。疏言：「西藏資茶養生，應令松潘禁茶出口。里塘、巴塘番寨所需，當開具戶口，定數買運。」下所司議行。五十八年，命法喇出駐打箭爐，令副將岳鍾琪率師徇里塘，番酋達瓦喇扎木巴、第巴塞卜騰阿珠不從命，縛送法喇軍，斬以徇。進次巴塘，第巴喀木布等請降，命法喇進駐巴塘。五十九年，年羹堯請授噶爾弼定西將軍，率師入西藏，令法喇還駐打箭爐。

六十年，還京師。尋以護軍有自戕者，不以實奏，坐奪官。六十一年，與千叟宴，賜復原銜。雍正十三年，卒。

查克丹，博爾濟吉特氏，滿洲正黃旗人，奉義公恩格德爾曾孫。自官學生襲三等阿達哈哈番，授頭等侍衛。累遷正黃旗護軍統領、鑲藍旗蒙古都統。雍正三年，署甘州將軍。準噶爾使至，守備馬德仁等供應失時，查克丹疏劾，並陳花馬池至甘州驛馬疲羸狀，命總督年羹堯嚴察。四年，還京師，授正黃旗滿洲都統。五年，命率番代兵出北路。九年，振武將軍順承郡王錫保出北路討準噶爾，命查克丹參贊軍務，授內大臣。十年，準噶爾將小策零敦多卜入邊，掠喀爾喀諸部。查克丹偕額駙策棱等赴奔博圖山，敵越察罕廋爾入掠杭愛山，師逐之，至額爾德尼昭，大戰破敵。查克丹督兵奮擊，敵自推河遁走；復追至察罕托輝，斬馘殆盡。以功進二等阿達哈哈番。錫保代傅爾丹為靖邊大將軍，仍以查克丹參贊軍務。十三年，還京師，調正紅旗蒙古都統。乾隆四年，以病再疏乞休，命致仕。十一年，卒，賜祭葬，謚敏恪。

欽拜，瓜爾佳氏，滿洲鑲紅旗人。曾祖羅璧，勞薩弟也，偕來歸。有功，授一等阿達哈哈番，以兼襲兄子程尼世職，合為一等公。欽拜改襲一等伯，授頭等侍衛。累遷正黃旗蒙古副都統。雍正元年，授兵部侍郎。四年，以引見失儀，上詰責，巧辯，奪官，戍軍臺。九年，召還，復官。撫遠大將軍馬爾賽出北路討噶爾丹，命欽拜將右衛兵以從，參贊軍務，授內大臣，駐扎克拜達里克。十年，振武將軍順承郡王錫保駐察罕廋爾，奏請移欽拜相佐。上諭曰：「馬爾賽治事甚不愜朕意，扎克拜達里克軍中恃欽拜一人，當仍留北路。」準噶爾將小策零敦多卜等自推河走，欽拜等力請追擊，馬爾賽聽敵過，師乃出。既至博木喀喇，令欽拜將七百人進，不及敵而還。欽拜等疏聞，上誅馬爾賽。尋署綏遠將軍。十一年，復署建勛將軍。平郡王福彭代為定邊大將軍，命軍事諮於欽拜。乾隆元年，還京師。出為青州將軍。還，在內大臣上行走。十二年，卒，賜祭葬，謚肅敏。

常賚，納喇氏，滿洲鑲白旗人，鎮安將軍瑪奇子。事世宗雍邸。雍正元年，授工部員外郎，遷郎中。二年，調戶部。三年，授廣東布政使。四年，擢福建巡撫。廣東巡撫楊文乾言福建倉庫虧空，上命文乾清理，即移常賚署廣東巡撫。疏言：「廣東地卑苦，夏秋潦漲，廣州、肇慶二府尤甚。請以廣州通判管南海、三水堤工，肇慶通判管高要、高明、四會堤工，歲冬督堤長修築，定保固賞罰。水漲護防，仍以鴨埠、魚諸稅充用。」尋赴福建。六年，調雲南。

常賚在廣東，盜竊奏摺匣鎖鑰，令工私制；將軍標兵匿盜，徇不治；電白、從化盜發，隱不奏；又與將軍石禮哈等訐文乾。上諭曰：「常賚朕籓邸微員，以其謹慎，擢至巡撫。乃盜失摺匣鑰匿不奏，尚得謂無欺乎？且與石禮哈等黨同伐異，其罪不可貸！奪官，赴廣東待鞫。」論斬，上推瑪奇下雲南舊功，特赦之，令從尚書查弼納往陜西治餉。八年，授刑部侍郎，署寧夏將軍。九年，授鎮安將軍，將肅、甘、涼三州兵五千人自為一隊，備聲援。尋授西路副將軍。

十年，準噶爾侵哈密，常賚與都統良敦、總兵張存孝將滿、漢兵三千二百，駐無克克嶺御之。旋授內大臣。從大將軍岳鍾琪移軍穆壘，復從護大將軍張廣泗移軍巴爾庫爾。十一年冬，署大將軍查郎阿奏方冬雪深，請分兵駐防，廣泗將萬人駐北山，常賚將九千人駐南山。十三年，命統綠旗兵萬人駐巴爾庫爾，提督顏清如、尚書馬會伯為副。準噶爾乞和，乾隆元年，率兵還京師。五年，以疾致仕，予半俸。十一年，卒，賜祭葬。

哈元生，直隸河間人。康熙間入伍，授把總。累遷建昌路都司。坐失察私木過關，奪官。雍正二年，命引見，發直隸以守備用，補撫標右營守備。貴州威寧總兵石禮哈請以元生從剿仲家苗，有勞，三年，補威寧鎮中軍游擊。烏蒙土知府祿萬鍾侵東川，鎮雄土知府隴慶侯助為亂。鄂爾泰檄元生會四川兵討賊，賊據險拒戰，元生冒矢石奪攻克之。鄂爾泰上其功，上獎元生取仲家苗、克烏蒙能效力，命以副將、參將題用，尋授尋霑營參將。

六年，米貼苗婦陸氏為亂，鄂爾泰令元生往剿，破險設伏，搗其巢，獲陸氏。率師赴阿驢，破雷波土司，以其助陸氏劫糧也。賚白金四千。遷元江副將。師還，阿驢夷目從，坐事，元生鞭之，其人大譟，圍元生。元生率游擊卜萬年等與戰兩晝夜，賊敗卻，元生督兵奪據赤衣臺。鶴麗總兵張耀祖赴援，元生出小溜筒江，搜斬餘賊，阿驢人空寨遁。拉金、者呢諸寨助為亂，並討平之。鄂爾泰具以聞，上諭曰：「野夷性反覆，即無鞭責事，亦未必帖然。元生效力多，功過相當。置不議。」

七年，調黎平副將，擢安籠總兵。八年，烏蒙復為亂，鄂爾泰令元生督兵出威寧，破賊數萬，射殪其渠黑寡、暮末，連躪賊壘八十里，遂克烏蒙。賜孔雀翎及冠服，賚白金萬。九年，擢雲南提督。上以元生母逾八十，予封誥。尋調貴州。十年，召詣京師，入對，解御衣以賜，命在辦理軍機處行走。旋令回籍省親。

貴州九股苗為亂，命還貴州督剿。遭母喪，賜祭，令在任守制。率兵攻九股苗，獲悍苗百餘，俘斬甚眾，餘悉請降。十二月，進新闢苗疆圖志，命巡撫元展成勘訂。十三年，古州苗為亂，擾黃平，元生遣兵擊之，總督尹繼善奏調湖廣、廣西兵會剿。上授元生為揚威將軍，統兵進討，而以湖廣提督董芳為之副。尋遣尚書張照為撫定苗疆大臣，元生與之忤。乃議劃施秉以上為上游，用雲南、貴州兵，隸元生；施秉以下為下游，用湖廣、廣西兵，隸芳。元生與芳議界，詳逮村莊道路，文移辨論，日久師無功。經略張廣泗至，劾元生徒事招撫，奪官逮京師，坐貽誤軍機論斬。乾隆元年，上命貸其死，賜副將銜，赴西路軍營效力。三年，卒，上深惜之，加總兵銜，賜祭葬。

子尚德，初從元生至雲南，入伍，授千總。烏蒙既克，齎疏奏捷，上命以游擊題補，補雲南鶴麗右營游擊，遷奇兵營參將。乾隆元年，廣泗奏尚德奉檄從征，因父獲譴，黽勉自效。擢貴州清江協副將，調定廣協。三年，討平定番州屬姑盧寨苗。以父憂歸，起湖南辰州副將。遷總兵，歷宜昌、涼州、臨元、古州諸鎮。十三年，討大金川，命從軍。尋為總督張允隨劾擾民虐兵，坐奪官。二十二年，賜副將銜，赴西路軍營效力。以送羊赴軍多斃，奪官責償，遣回籍。卒。

董芳，陜西咸寧人。初入伍，隸督標。中式武舉，補千總。雍正二年，師征青海，從副都統達鼐等追獲丹津琿臺吉及其孥，並羅卜藏丹津女兄。四年，超授三等侍衛，出為直隸正定鎮標游擊，累遷雲南臨元鎮總兵。十一年，思茅土酋刁興國等為亂，芳與提督蔡成貴等率師討之，擒興國及助亂土目楊昌祿等，斬三千六百餘人，降四萬二千六百餘人。總督高其倬留芳搜餘黨，悉平之。十二年，擢湖廣提督。

十三年，貴州九股苗為亂，授雲南提督哈元生揚威將軍，芳副將軍，率師討之。尋命尚書張照總理撫定苗疆，亂未定，高宗即位，授張廣泗為經略，視師。廣泗劾芳駐軍八弓，依附張照，與元生互訐，師集數月，剿撫初無端緒。奪芳官，逮京師。乾隆元年，王大臣會鞫，擬發邊遠充軍，上命寬之，以副將發雲南。遭父憂，服除，署劍川協副將。擢總兵，歷楚姚、昭通二鎮。遭母憂，十三年，召赴京師，賜孔雀翎。

命從征大金川，即授四川重慶總兵。經略訥親檄芳助總兵莽阿納等攻克普瞻左梁及阿利山梁碉卡。又從提督岳鍾琪攻木耳金岡，奪土卡三、水卡一。十四年，大金川事定，芳赴鎮，疏陳考察營汛，修補器械，並以地當黔、楚要沖，密訪侂嚕邪教，復發存庫米折借濟貧兵，上命諸事盡心料理。尋調建昌鎮。敘平大金川功，加左都督。十五年，西藏硃爾墨特、那木扎爾謀叛，既誅，其黨羅布藏扎什等為亂，總督策楞、提督岳鍾琪師入藏，命芳督兵策應。十九年，調松潘鎮，擢貴州提督。二十二年，卒。

查弼納，完顏氏，滿洲正黃旗人。祖愛音布，事世祖為戶部理事官，考滿，授拖沙喇哈番。以其孫觀音保襲，恩詔進三等阿達哈哈番。查弼納，觀音保弟也，襲世職，管佐領。康熙四十七年，授吏部郎中，三遷兵部侍郎。六十一年，授江南江西總督。雍正元年，臺灣硃一貴餘黨溫上貴糾江西棚民掠萬載、新昌。亂定，大學士白潢、尚書張廷玉並疏議安輯棚民，下查弼納詳議。查弼納奏：「江西界連福建、湖廣、廣東諸省，地曠山深，民無力開墾，招流民藝麻種靛。以其棚居，名曰『棚民』。安業日久，驅令回籍，必且生事。當編保甲，千戶以上，駐將吏稽察。編冊后，續到流移，不得容隱。其讀書向學及有膂力者，得入籍應試。」下部議行。二年，奏言私鹽責所在州縣嚴捕，停駐防兵巡緝。又奏言太湖跨數郡為盜藪，請移參將駐洞庭東山，周村、鐵橋、占魚口、馬跡山、黿山、東山、鳳山、吳溜設汛駐兵。又奏言江南賦重事繁，請改六安、太倉、潁、泗、廬、邳、海、通諸州為直隸州，蘇、松、常三府增設元和、震澤、昭文、新陽、寶山、鎮洋、奉賢、金山、福泉、南匯、陽湖、金匱、荊溪諸縣。

上既譴廉親王允禩，以貝勒蘇努、尚書隆科多等結黨亂政，詢查弼納。詔八至，查弼納不以實奏。四年，召詣京師，上親詰之，猶堅執不肯言。命奪官，下王大臣會鞫，乃具言蘇努與阿靈阿、揆敘、鄂倫岱、阿爾松阿結黨，欲戴允禩致大位，及隆科多交結揆敘、阿靈阿狀。王大臣擬查弼納罪斬，上諭曰：「查弼納本後進，畏附權勢。朕昨言及聖祖，查弼納痛器不止，尚有良心，可免其罪。」尋授內務府總管、鑲紅旗漢軍都統，擢吏部尚書，協理兵部。五年，以濫保郎中舒伸，降級。旋授兵部尚書。

七年，師征準噶爾，靖邊大將軍傅爾丹出北路，寧遠大將軍岳鍾琪出西路，查弼納赴肅州督西路軍需。八年，召入覲，授副將軍，佐傅爾丹出北路。九年六月，噶爾丹策零大舉入犯，傅爾丹中敵間，欲及敵未集先發，查弼納亦頗信之。師進，查弼納偕傅爾丹督兵繼之，至庫列圖嶺，入谷遇敵伏，師敗績。移軍和通呼爾哈諾爾，師大潰。查弼納與傅爾丹及副將軍巴賽收餘兵四千，設營護輜重，且戰且行，渡哈爾噶納河。敵追至，查弼納躍馬舞刀潰圍出，與傅爾丹相失，慮以陷帥得罪，曰：「吾罪當死，蒙恩幸得生。頒白之年，豈可復對獄吏？」遂復入陣，死。巴賽亦求傅爾丹不得，趨敵力戰死。巴賽，鄭親王濟爾哈朗孫也，敵旌其黃帶以示師。參贊馬爾薩至紅石巖遇敵，中槍死。

達福，瓜爾佳氏，滿洲鑲黃旗人，鼇拜孫也。康熙五十二年，聖祖追錄鼇拜戰功，賜一等阿思哈尼哈番。達福襲職，管佐領。累擢正藍旗滿洲副都統。雍正五年，世宗以鼇拜功多，復一等公，仍以達福襲，授散秩大臣、前鋒統領。七年，師將出，上召廷臣議，達福力諫。上問故，達福曰：「噶爾丹策零狡黠，能得諸酋心為捍禦。主少則諫易，將強則制專。我數千里轉餉，攻彼效死之士，臣未見其可。」辭益堅，上曰：「今使汝副傅爾丹以行，汝尚敢辭？」達福乃叩首出。師至邊，傅爾丹令達福將二千人駐庫卜克爾。九年，傅爾丹出師，使達福偕定壽領第一隊，及移軍和通呼爾哈諾爾，晝夜力戰，殺敵千餘。敵益大集，軍方移，達福殿，敵三萬餘環攻之，力戰，復殺敵千餘，沒於陣。

定壽，赫舍里氏，滿洲正黃旗人。初襲三等阿達哈哈番世職，授三等侍衛。累遷正黃旗蒙古副都統。康熙五十六年，以傅爾丹為振武將軍，出阿爾泰討策妄阿喇布坦，定壽將盛京、吉林兵千人當前鋒，屢破賊博囉布爾哈蘇、烏魯木齊。雍正二年，授鑲黃旗蒙古都統。策妄阿喇布坦使乞和，定壽率兵還駐巴爾庫爾。部議阿爾泰當駐軍，授定壽阿爾泰駐防將軍。尋改命穆克登，而令定壽以都統銜參贊軍務。四年，率兵往扎布罕，召偕穆克登還京師。定壽奏留察罕蒐勒軍中自效。七年，大將軍傅爾丹自北路出師，命定壽仍以都統銜為軍營前鋒統領。八年，傅爾丹令定壽以二千人駐伊克斯諾爾，護阿濟必濟卡倫。九年，傅爾丹將出師，集諸將議，定壽曰：「噶爾丹策零聞我師至，斂兵觀變，是有謀也。不可信俘言輕進。」傅爾丹責其懦，侍郎永國、副都統覺羅海蘭皆持不可，弗聽，師遂行。以定壽領第一隊，至扎克賽河，獲準噶爾兵二千餘；及至庫列圖嶺，攻不克，將移軍和通呼爾哈諾爾。呼爾哈諾爾，華言大澤也。定壽詰傅爾丹曰：「違眾陷師，誰執其咎？」傅爾丹默不語，定壽曰：「言在先，敢辭死乎？」軍甫移，敵大至，定壽督兵奮擊，所向披靡，乘勝入敵陣，風驟起，雨雹並至，師大敗。敵圍定壽數重，定壽中鳥槍，猶力戰，相持竟夜。敵欲生致之，拔刀自剄，死於陣。副都統西爾賴令索倫兵赴援，兵潰，亦自殺。

素圖，富察氏，滿洲正黃旗人，費雅斯哈孫，素丹子也。素圖初名福列，襲二等阿達哈哈番，改名。授護軍參領。康熙五十四年，策妄阿喇布坦侵哈密，素圖與都統新泰率烏拉兵屯阿爾泰。五十九年，從征西將軍祁里德出布勒罕，深入，斬敵伏四百餘。次鏗爾河，其宰桑色布騰據山拒，素圖督兵奮擊，大破之，色布騰以二千人降。六十年，移軍巴爾庫爾，赴吐魯番督築城屯田。雍正元年，從副將軍阿喇納駐布隆吉爾。二年，準噶爾犯邊，偕總兵孫繼宗擊之，敵敗走，乃城布隆吉爾。復從副都統達鼐逐羅卜藏丹津至花海子，獲臺吉丹津及其妻子，並招降臺吉噶斯等。上以方冬冰凍草枯，師奮勇遠征，下詔褒勉。擢寧夏左翼副都統。時素丹為寧夏將軍，年已老，上命素圖協理將軍。尋命率西安滿洲兵二千從傅爾丹出北路，授參贊大臣。及庫列圖嶺之戰，素圖與副都統岱豪殺敵四百餘。移軍和通呼爾哈諾爾，素圖與定壽及副都統常祿等據山梁之東，敵大至，素圖、常祿與歸化城副都統馬爾齊力禦之，沒於陣。侍郎永國、副都統覺羅海蘭、岱豪帳中自經死。

時諸將惟副都統德祿、承保從傅爾丹得出。伯都訥副都統塔爾岱中槍穿脛，蒙古醫蒙以羊皮，三日始蘇。上令還伯都訥，塔爾岱言：「原從軍剿賊雪恥。若負罪而還，何顏見七十有七之老母？」上深嘉之，並賜塔爾岱及其母各白金千。參贊都統陳泰屯科布多河岸，聞敵至，退駐扎布韓，上命斬之。議恤查弼納、馬爾薩、素圖、覺羅海蘭，皆授拜他喇布勒哈番兼拖沙喇哈番；達福、岱豪、西彌賴、常祿、定壽、永國授拜他喇布勒哈番；餘並授拖沙喇哈番。查弼納、達福、定壽、素圖舊有世職，查弼納合為三等阿達哈哈番，定壽、素圖皆合為三等阿思哈尼哈番，達福以其孫別襲巴賽，追封簡親王，見鄭親王濟爾哈朗傳。

論曰：西藏之師，噶爾弼深入奮戰，而功獨歸主將，番代遠戍，怏怏不欲行，殆以此歟？查克丹與額爾德尼昭之戰，常賚佐巴爾庫爾之師，元生、芳屢定亂苗，而元生尤著，卒以牽制坐使遷延。查弼納易又歷已久，晚乃從軍，和通腦兒之敗，一軍盡覆，而主將獨逭重誅，抑又何也？


\end{pinyinscope}