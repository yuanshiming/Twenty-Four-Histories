\article{列傳一百十七}

\begin{pinyinscope}
福康安孫士毅明亮

福康安，字瑤林，富察氏，滿洲鑲黃旗人，大學士傅恆子也。初以雲騎尉世職授三等侍衛。再遷頭等侍衛。擢戶部侍郎、鑲黃旗滿洲副都統。

師征金川，以溫福為定邊將軍，阿桂、豐升額為副將軍，高宗命福康安齎印往授之，即授領隊大臣。乾隆三十八年夏，至軍，阿桂方攻當噶爾拉山，留福康安自佐。木果木師敗，溫福死事，復命阿桂為定西將軍，分道再舉。攻喇穆喇穆，福康安督兵克其西各碉，與海蘭察合軍，克羅博瓦山；北攻，克得斯東寨。賊夜乘雪陟山，襲副將常祿保營，福康安聞槍聲，督兵赴援，擊之退。賊屯山麓，乘雨築兩碉，福康安夜率兵八百冒雨逾碉入，殺賊，毀其碉，上手詔嘉其勇。進克色淜普山，破堅碉數十，殲賊數百。又與額森特、海蘭察合軍，攻下色淜普山南賊碉，遂盡破喇穆喇穆諸碉卡，並取日則丫口。再進克嘉德古碉，攻遜克爾宗西北寨。賊潛襲我軍後，福康安擊之退。賊以距勒烏圍近，屢夜出擊我師，福康安與戰屢勝。

阿桂慮賊守隘不時下，改道自日爾巴當噶路入；檄福康安攻下達爾扎克山諸碉。再進，攻格魯克古，率兵裹糧，夜逾溝攀崖，自山隙入當噶海寨，克陡烏當噶大碉、桑噶斯瑪特木城石卡。再進，克勒吉爾博寨。阿桂令福康安將千人從海蘭察赴宜喜，自甲索進攻得楞山，焚薩克薩古大小寨數百，渡河取斯年木咱爾、斯聶斯羅市二寨。再進，次榮噶爾博山。擢內大臣，賜號嘉勇巴圖魯。再進，至章噶。福康安偕額森特攻巴木圖，登直古腦山，拔木城、碉寨五十，焚冷角寺，遂克勒烏圍。

阿桂令取道達烏圍進攻噶拉依，分其軍為七隊，福康安率第一隊，奪達沙布果碉、當噶克底、綽爾丹諸寨為木柵，斷科思果木走雅瑪朋道。進克達噶木碉二，阿穰曲前峰碉木城各二十。焚奔布魯木護起寨。取舍勒圖租魯傍碉一、寨二，格什格章寨一，薩爾歪碉寨三，阿結占寨二。陟科布曲山梁，盡得科布曲諸寨。四十一年春，再進，克舍齊、雍中二寺。自拉古爾河出噶拉依之右，移砲擊其寨。噶拉依既下，金川平。論功，封福康安三等嘉勇男。師還，郊勞，賜御用鞍轡馬一。飲至，賜緞十二端、白金五百。圖形紫光閣，賜雙眼花翎。授正白旗滿洲都統，出為吉林、盛京將軍。

授雲貴總督。南掌貢象，自陳為交趾所侵，乞以餘象易砲。福康安諭以國家法制有定，還其象，不予砲。疏入，上深韙之。移四川總督，兼署成都將軍。四川莠民為寇盜，號啯匪，命福康安捕治。逾年，福康安疏言盜已徐戢，陳善後諸事。擢御前大臣，加太子太保。召還京，署工部尚書。授兵部尚書、總管內務府大臣。

四十九年，甘肅回田五等立新教，糾眾為亂。授參贊大臣，從將軍阿桂討賊。旋授陜甘總督。師至隆德，田五之徒馬文熹出降。攻雙峴賊卡，賊拒戰，阿桂令海蘭察設伏，福康安往來督戰，殲賊數千，遂破石峰堡，擒其渠。以功，進封嘉勇侯。轉戶、吏二部尚書，協辦大學士。

五十二年，臺灣林爽文為亂，命福康安為將軍，而以海蘭察為參贊大臣，督師討之。時諸羅被圍久，福建水師提督柴大紀堅守。上褒大紀，改諸羅為嘉義，以旌其功。陸路提督蔡攀龍督兵赴援，圍未解。福康安師至，道新埤，援嘉義，與賊戰侖仔頂，克俾長等十餘莊。會日暮，雨大至，福康安令駐師土山巔，賊經山下，昏黑無所見，發銃仰擊。福康安戒諸軍士毋動。既曙，雨霽，海蘭察已自他道入，師與會，圍解。進一等嘉勇公，賜紅寶石帽頂、四團龍補服。

大紀以方在圍中，謁福康安未具櫜鞬禮，福康安銜之，疏論大紀骫法、牟利諸罪狀，並及攀龍陳戰狀不實。上以大紀困危城久，攀龍亦有勞，意右之，詔謂「二人或稍涉自滿，在福康安前禮節不謹，為所憎，遂直揭其短」，戒福康安宜存大臣體。然大紀卒以是坐死。時論冤大紀，亦深非福康安嫉能，不若傅恆遠也。福康安復劾攀龍，左遷；而福州將軍恆瑞師逗遛不進，福康安與有連，力庇之，詔亦斥其私。

福康安既解嘉義圍，令海蘭察督兵追捕爽文，檻致京師；復得副賊莊大田。臺灣平，賜黃腰帶、紫韁、金黃辮珊瑚朝珠。命臺灣、嘉義皆建生祠塑像，再圖形紫光閣。疏請募熟番補屯丁，並陳善後諸事，要在習戎事，除奸民，清吏治，肅郵政，上悉從之。旋授閩浙總督。

五十四年，安南阮惠攻黎城，孫士毅師退。上移福康安兩廣總督，詔未至，福康安疏請往蒞其事。上獎福康安忠，謂：「大臣視國如家，休戚相關，當若此也。」惠更名光平，乞輸款，福康安為疏陳，請罷兵，上允之。御史和琳劾湖北按察使李天培為福康安致木材，令湖廣糧船運京師，福康安疏請罪。上手詔謂阮光平方入朝，特寬之；命奪職留任，仍罰總督俸三年、公俸十年。五十五年，福康安率光平朝京師，以獲盜免罰總督俸。

五十六年，廓爾喀侵後藏，命福康安為將軍，仍以海蘭察為參贊大臣，督師討之，免罰公俸。五十七年三月，福康安師出青海，初春草未盛，馬瘠，糧不給，督諸軍速進。行四十日，至前藏，自第理浪古如絨轄、聶拉木，察地勢，疾行向宗喀，至轄布基。諸道兵未集，督所部分六隊，趨擦木，潛登山，奪賊前後二碉，殲賊渠三、賊二百餘，擒十餘。進次瑪噶爾轄爾甲山梁，賊渠手紅旗，擁眾登，令設伏誘賊進，至山半，伏起橫擊，搴旗賊盡殪。進攻濟隴，濟隴當賊要隘，大碉負險，旁列諸碉卡，相與為犄角；乃分兵先翦其旁諸碉卡，並力攻大碉，縛大木為梯，督兵附碉登，毀壘。戰自辰至亥，克其寨，斬六百，擒二百。捷聞，上為賦志喜詩書扇，並解御用佩囊以賜。

六月，自濟隴入廓爾喀境，進克索勒拉山。度熱索橋，東越峨綠山，自上游潛渡。越密里山，攻旺噶爾，克作木古拉巴載山梁。攻噶勒拉、堆補木諸山，破甲爾古拉、集木集兩要寨。轉戰深入七百餘里，六戰皆捷。上詔褒福康安勞，授武英殿大學士。福康安恃勝，軍稍怠，督兵冒雨進；賊為伏以待，臺斐英阿戰死。廓爾喀使請和，福康安允之。廓爾喀歸所掠後藏金瓦寶器，令大頭人噶木第馬達特塔巴等齎表進象、馬及樂工一部，上許受其降。師還，加賜福康安一等輕車都統畀其子德麟，授領侍衛內大臣，視王公親軍校例，置六品頂戴藍翎三缺，官其傔從。復圖形紫光閣，大學士阿桂讓福康安居首。

福康安初征金川，與海蘭察合軍討亂回，同為參贊；及征臺灣、定廓爾喀，皆專將，海蘭察為參贊，師有功，受殊賞。上手詔謂：「福康安能克陽布，俘拉特納巴都爾、巴都爾薩，當酬以王爵。今以受降班師，不克副初原。然福康安孝賢皇后侄，大學士傅恆子，進封為王，天下或議朕厚於後族，富察氏亦慮過盛無益。今如此蕆事，較蕩平廓爾喀倍為欣慰。」陽布，廓爾喀都城；拉特納巴都爾等，其渠名也。五十八年，疏陳西藏善後十八事，詔從之。

安南國王阮光平卒，上慮其國且亂，命福康安如廣西。福康安母卒於京師，令在任守制。福康安途中病，命御醫往視。福康安疏言：「安南無事，乞還京師，冀得廬墓數日。」詔許之，加封嘉勇忠銳公。移四川總督。旋又率金川土司入覲。恆秀時為吉林將軍，以採參虧庫帑累民，命福康安蒞讞，擬罪輕，上責福康安袒戚誼。復移雲貴總督。方寒，賜御服黑狐大腿褂。

六十年，貴州苗石柳鄧，湖南苗吳半生、石三保等為亂，命福康安討之。柳鄧圍正大營、嗅腦營、松桃三城，福康安師至，力戰，次第解三城圍，賜三眼花翎。福康安率貴州兵破老虎巖賊寨，詗得柳鄧蹤跡。和琳時為四川總督，將四川兵來會，攻滿華寨，焚賊寨四十。柳鄧入湖北，投三保，三保方圍永綏，福康安督兵赴援。師當渡，賊築卡拒守。分兵出上流，縛筏，縱民牧牛，設伏；待賊至掠牛，伏起，奪賊船，所縛筏亦順流至，師盡濟。攻石花寨，越得拉山戰，殺賊甚眾，令總兵花連布間道援永綏，師從之，戰三日，圍解。

進次竹子山，賊屯蘭草坪西北崖，以板為寨，樹旗東南山闕；乃設伏對山，仍督兵若將自山闕入。賊來戰，伏兵發砲，賊潰，退保瑯木陀山；再進，克之。山西為登高坡，與黃瓜山對，分兵出五道，冒風雨克黃瓜山，焚寨五十六；攻蒩麻寨，奪大小喇耳山，焚寨四十。半生、三保悉眾拒戰，分兵攻雷公山，阻其援兵，擊破西梁上中下三寨。再進至大烏草河，循河克沙兜寨、盤基坳山；戰於板登塞，再戰於雷公灘，賊屢敗。取右哨營，渡河，於群山中越險，進克馬蝗沖等大小寨五十。至狗腦坡，山益險，兵皆附葛藤，冒矢石，行陟其巔，破賊寨；再進，克蝦蟆峒、烏龍巖。攻茶它，降者七十餘寨。上移福康安閩浙總督，進封貝子。

再進，克巖碧山，焚巴溝等二十餘寨。再進攻麾手寨山，總兵花連布將廣西兵克苗寨四十，賜貂尾褂。圍高多寨，吳半生窮蹙出降。上官福康安子德麟副都統，在御前侍衛上行走。再進攻鴨保寨，鴨保右天星寨，為賊中奇險處，督兵自雪中求道，進取木城七、石卡五，克垂藤、董羅諸寨，賜御服黃裏玄狐端罩。旋克大小天星寨。進攻木營，乘風雪夜進，拔地良、八荊、桃花諸寨。自平隴復乾州，盡克擒頭坡、騾馬峒諸隘，焚其寨三百。嘉慶元年，再進，克吉吉寨、大隴峒等寨。戰於高吉陀，再戰於兩岔溪，屢敗賊。賊襲木營，攻擒頭坡，皆以有備敗走。克結石岡，焚牧牛坪等大小寨七十。進克官道溪，再進攻大麻營石城，至廖家沖，奪山巔石卡。夜間，道出連峰坳，奪山梁七。上褒福康安，命贈傅心互貝子。

福康安染瘴病作，猶督兵進，五月，卒於軍。仁宗制詩以誄，命加郡王銜，從傅恆配太廟，謚文襄。子德麟，襲貝勒，遞降至未入八分公，世襲罔替。

福康安受高宗殊寵，師有功。在軍中習奢侈，犒軍金幣輒巨萬，治餉吏承意指，糜濫滋甚。仁宗既親政，屢下詔戒諸將帥毋濫賞，必斥福康安。德麟迎喪歸，將吏具賻四萬有奇，責令輸八萬。德麟旋坐雩壇視牲誤班，降貝子。

孫士毅，字智冶，一字補山，浙江仁和人。少穎異，力學。乾隆二十六年進士，以知縣歸班待銓。二十七年，高宗南巡，召試，授內閣中書，充軍機章京。遷侍讀。大學士傅恆督師討緬甸，以士毅典章奏。敘勞，遷戶部郎中。擢大理寺少卿。出為廣西布政使。擢雲南巡撫。總督李侍堯以贓敗，士毅坐不先舉劾，奪職，遣戍伊犁，錄其家，不名一錢。上嘉其廉，命纂校四庫全書，授翰林院編修。書成，擢太常寺少卿。復出為山東布政使。擢廣西巡撫，移廣東。初上官，疏言：「廣東海洋交錯，奸宄易藏。惟有潔以持身，嚴以察吏，不敢因循諱飾。」上諭以勉效李湖，湖為廣東巡撫，以風厲有聲為上所深賞也。

尋署兩廣總督。陜甘總督福康安議練兵，詔下雲、貴、四川、兩廣、福建諸行省令仿行。士毅疏請廣東練水陸兵二萬八千五百三十二人，廣西練兵一萬一千二百九十六人，選人材精壯、技藝嫺習，責督、撫、提、鎮實心訓練；請嚴立科條，以懲積習。上諭曰：「此可徐徐為之，而必以實。」尋還巡撫任。廣東民悍，多逋賦，州縣吏當上計，或以私財應，冀課最，民益延抗為得計。士毅詳覈積逋，遣幹按治逋賦最多諸州縣，自乾隆四十年後，具冊督追。州縣吏以私財應計政者，察無他私弊，以督追所得償之。上獎其能，惟謂：「州縣吏職催科，乃以不能振作，民多逋賦。以私財應計政，不罪其誑已為寬典；若以督追所得償之，將何以示儆？令續徵逋賦當悉入官。」茭塘者，群盜所聚，拒捕傷官。士毅擒其渠，戮以徇。上復嘉其能，賜花翎。兩廣總督富勒渾縱其僕受賕，事聞，下士毅按治得實，富勒渾坐譴。上以士毅持正，即遷兩廣總督。富勒渾疏論廣東鹺政，請增運艘，按季徵餉價，復三十九埠運商清積逋。士毅受事，疏言：「增運艘，當去封押之擾，定經久之規，俾新舊船戶皆各樂從；按季徵餉價，當復舊例，歲終奏銷；三十九埠運商以逋課黜，中鉛山、南康、上猶、英德四埠當先復，清積逋當自三十九埠始。」皆下部議行。

五十二年，臺灣林爽文為亂，士毅詣潮州戒備。師行，遣兵助剿，芻茭、器械皆立辦，加太子太保，賜雙眼翎、一等輕車都尉世職。五十三年，臺灣平，圖形紫光閣。會安南國王黎維祁為其臣阮惠所逐，其母、妻叩關告變。士毅以聞，督兵詣龍州防鎮南關，帝嘉其識輕重、知大體，命自廣西入安南，別遣雲南提督烏大經自蒙自進。阮惠遣將拒於壽昌江，又分兵屯嘉觀。士毅師至，擊破惠所遣將，渡壽昌江，再進至市球江，惠守備甚設。士毅令陽於下游為浮橋，若將渡；密遣總兵張朝龍自上游渡，出賊後，賊恇擾。士毅勒兵乘筏渡，賊棄寨走；縱擊，賊自投江中死，尸蔽江。游擊張純等亦擊破惠屯嘉觀軍，副將慶成等設伏擒惠將。師再進至富良江，江南即黎城，惠令盡收戰艦泊南岸拒守。士毅縛筏載兵，令提督許世亨將二百人夜過江，掠小舟數十，更番渡兵。黎明，兵渡者二千餘。惠軍以舟遁，張純追及之，分焚其舟，盡殲之，遂復黎城，阮惠走富春。維祁至軍中，士毅承旨封為安南國王。捷聞，封一等謀勇公，賜紅寶石頂。士毅辭，不許。命班師，士毅猶豫未即行。

五十四年春正月，阮惠率其徒攻黎城，維祁亦挈其孥潛遁。士毅引兵退，渡市球江，駐江北。惠軍追至，總兵李化龍殿，度浮橋，墮水死；浮橋斷，提督許世亨等皆戰死。士毅還入鎮南關，維祁與母子偕至，置諸南寧。上以士毅不遵詔班師，有此挫折，罷封爵，並撤紅寶石頂、雙眼花翎，解總督任，以福康安代之。方惠追我師至富良江，士毅欲復渡江與決戰，世亨力諫，謂損大臣、傷國體，令千總薛忠挽其韁而退。至是具疏自劾，令駐鎮南關治事。惠尋遣使求內附，福康安至，與士毅嚴斥之。既，以黎氏瞀亂，不堪復立國，遂偕奏安南不必用兵狀，帝從其議。尋召士毅還京師，授兵部尚書，充軍機大臣，直南書房。是年冬，命署四川總督，逾歲真除。未幾，兩江總督書麟坐高郵書吏偽印冒徵被譴，以士毅代之，諭以江南吏治廢弛久，當黽勉整飭，毋徇隱。徐州王平莊河決，築毛城鋪堤堰，賑被水諸州縣，俱稱旨。五十六年，召授吏部尚書、協辦大學士。

廓爾喀用兵，命攝四川總督，督餉。士毅自打箭爐出駐察木多，師已入後藏，復馳詣前藏，饋運無匱。以勞，復賜雙眼花翎。五十七年，廓爾喀平，再圖形紫光閣。旋授文淵閣大學士，兼禮部尚書。偕福康安、和琳駐前藏謀善後。福康安率金川土司入覲，命士毅再權四川總督。福康安移雲貴總督，以和琳代之。上令士毅留四川董理討廓爾喀之役軍需奏銷，士毅乞留福康安、和琳會覈，上不許。

六十年春，湖南苗為亂，入四川秀山境，士毅督兵駐守擊賊。嘉慶元年，湖北教匪為亂，侵四川酉陽境。士毅移軍來鳳，戰屢勝，封三等男。賊屯茶園溪，大雨旬日，詗無備。夜擊賊，人持短兵坌湧入，千總張超執長矛先登，斬其魁，追奔四十餘里。賊退據旗鼓寨，士毅移軍從之。六月，卒於軍中，贈公爵，謚文靖。以其孫均襲伯爵。

士毅故善和珅，病篤，遺書請入旗，高宗特許之，命均入漢軍正白旗，授散秩大臣。尋以幼罷。十一年，自陳廢疾，請以同祖弟玉墀襲爵，仁宗諭曰：「士毅克黎城，皇考命班師。士毅意在貪功，遲延失事，兵潰入關。所奏多有虛飾。朕體皇考遺意，未予追求。今均既病廢，士毅原授伯爵當裁撤，並令均出旗歸原籍。」

明亮，富察氏，滿洲鑲黃旗人，都統廣成子，亦孝賢高皇后侄也。初以諸生尚履親王允祹女，為多羅額駙，授整儀尉。累遷鑾儀衛鑾儀使。乾隆三十年，授伊犁領隊大臣，從征烏什亂回。再移寧古塔副都統。從征緬甸，有功。

三十六年，兩金川為亂，命以護軍統領佐四川總督桂林出師。明年，桂林師出墨壟溝，敗績，明亮未以聞，上責其隱，奪職。旋授頭等侍衛銜，令從軍自效。時阿桂以參贊大臣代將，令明亮仍出墨壟溝，潛襲甲爾木，奪第一山梁。地高寒，不俟令引還，阿桂奏劾，降二等侍衛銜。復攻甲爾木，乘雪陟其中峰，克所築碉卡，授二等侍衛。尋攻真登梅列，斷賊糧道，遷頭等侍衛，加副都統銜。復自都恭進破噶察、丹嘉諸寨，與阿桂會於僧格宗。阿桂授副將軍，命明亮為領隊大臣。再進，自僧格宗渡河，東攻美諾，令侍衛德赫布等為前隊，明亮繼，逐賊至美都喇嘛寺，圍美諾，戰一晝夜，克之。小金川悉定。

進討大金川，溫福出西路，豐升額出北路，而阿桂出南路，明亮為參贊。三十八年正月，師次當噶爾拉山，亙二十餘里，賊築十四碉拒守。明亮攻克第五、第四兩碉。居數月，溫福師敗，僧格宗、美諾皆陷。從阿桂斂師退駐翁古爾壟，擢廣州將軍。十月，師再舉，阿桂出西路，授明亮定邊右副將軍，出南路，當一面。自思紐順河取得里、得木甲諸寨，襲破宅壟，復取僧格宗，與阿桂會美諾。小金川復定，賜御用黑狐冠。三十九年正月，與阿桂策定進軍道，明亮自巴旺、布拉克底土司進次馬奈。馬奈山峻險，河南有地曰斯第，為賊寨障。明亮夜攻馬奈，遣參贊大臣富德自駱駝溝出寨後夾攻，戰二日，克之。再進，次絨布寨。分兵授領隊大臣奎林，以皮船渡河，取斯第山梁木城二。再進攻卡卡角，其前地曰庾額特，山負河而立，危峰護其右，勢絕險，山腰徑隘，賊夾以巨碉。屢攻不能下，於其右築五碉衛餉道。攻穆穀諸寨，賊拒守益力，而奎林軍以乏水移駐深嘉卜。明亮詗得泉，使富德、奎林移軍就之。分道攻斯第，賊前後並至，斷我軍為數部，戰甚力，侍衛阿爾都陟險焚賊卡，乃破圍出。明亮策攻正地，深入不遇賊，慮阻險設伏，未即進。阿桂令改出北路，與參贊大臣舒常合軍攻宜喜，進克達爾圖山梁。賊築十八碉，迭戰克其十五，復自木克什進次帶石，東取穀爾提，西攻沙壩山，焚碉卡二百餘。賊據隘斷我軍道，別得道出。

四十年四月，阿桂令參贊大臣海蘭察助攻宜喜，分兵十餘道攻賊碉。明亮與海蘭察、舒常巡行督戰，克薩克薩谷山梁，達爾圖、得楞、沙壩山諸賊皆潰，並得日旁諸寨，授內大臣。再進克基木斯丹當噶山，海蘭察還佐阿桂。明亮軍進次扎烏古，攻碉未即下，令奎林以砲擊賊，破石真噶，北取瑯谷，移師駐其地。阿桂已克勒烏圍，進攻噶拉依，令明亮攻碾占。未即下，明亮疏請簡精銳佐阿桂並力出西路。上不謂然，詔切責，乃自瑯穀進攻納木迪。阿桂遣駐美諾兵千餘助明亮。明亮策賊守納木迪，扎烏古備必疏，遣奎林出間道襲破之。自日斯滿至阿爾古山梁，上下二十餘里，諸碉卡盡下，納木迪賊焚寨走。再進攻日斯滿先取得耳谷，斷賊後路；令和隆武等夾擊，大破賊，還攻碾占。碾占為乃當山巔，其北曰阿爾占，其南曰甲雜。明亮襲破阿爾占，夜督兵縋下峭壁，陟山梁，盡破諸碉寨，遂攻乃當，賊潰遁。圍甲雜，缺一面當水，賊走，師乘之，皆墮水死。阿桂軍臨噶拉依，明亮取獨松趨正地，降馬爾邦，令奎林等軍於巴布朗穀。督兵與阿桂軍會，偕阿桂疏報噶拉依圍合。四十一年春，命封一等襄勇伯，賜雙眼花翎。師克噶拉依，金川平。時議以成都將軍駐雅州總邊政，以授明亮。明亮以雅州地隘，請還駐成都，陳善後諸事，皆從之。夏，師還，上郊勞，賜銀幣、鞍馬。冬，復率諸土司入覲，命在軍機處行走。四十三年，改授四川提督。四十五年，復率諸土司入覲。

四十六年，甘肅撒拉爾回亂，攻蘭州。明亮將四川兵自鞏昌入甘肅，合軍討賊。上幸木蘭，覲行在，改授烏魯木齊都統。員外郎開泰罪譴，命永遠枷號；明亮徇協領富通請釋之，未以聞。四十八年，移伊犁將軍，而富通當引見，開泰懼失庇，投水死。事聞，上逮明亮詣京師，獄成，罪絞待決。四十九年，甘肅固原回復亂，大學士阿桂出視師，命釋明亮，賜藍翎侍衛從軍。亂定，授頭等侍衛。累遷鑲紅旗蒙古都統。五十五年，授刑部尚書。五十六年，出為黑龍江將軍。五十八年，移伊犁將軍。六十年，復入為正紅旗漢軍都統。坐在黑龍江令兵輸貂予賤值，奪職，留烏魯木齊自效。

貴州苗石柳鄧、湖北苗石三保等為亂，嘉慶元年，命明亮出佐湖南軍，授頭等侍衛，旋以副都統銜署廣州將軍。賊久據孝感，署湖廣總督永保討之未克，明亮將三千五百人以往，至潼川鋪，賊出戰，分兵伏黃金廟，攻賊壘，伏起，賊砲裂，斂入城。明亮令積柴城門外縱火，賊突出，皆墮壕，三日火始燼，城遂破，賜輕車都尉世職。攻鍾祥，得賊渠張家瑞等。戰於雙溝，屯呂堰，賊至，擊敗之。再進攻平隴，破養牛塘、剛息沖諸隘。圍石隆，奮戰，斬石柳鄧，獲其孥，封二等襄勇伯，賜雙眼花翎。

是時教匪起，延及四川、陜西、湖北三省，命明亮督兵赴四川，與總督宜綿合軍討賊。二年，明亮自永綏入四川，與宜綿軍合。轉戰，焚金峨寺，破重石子、香爐坪，克分水嶺、火石嶺諸卡。賊渠王三槐出戰，大破之，三槐中槍逸，賊死者萬餘人。復戰精忠寺，俘三槐母。襄陽賊渠姚之富、齊王氏等竄四川，與三槐及達州賊渠徐添德合，勢復張。之富等據開縣南天洞，明亮擊破之，逐賊，戰於大涼山。雲陽賊渠高名貴應賊，明亮與宜綿策擒名貴，殲其從。賊攻白帝城，明亮循江下宜昌，賊來犯，擊破之。逐賊至獨樹，會湖廣總督景安師至，合擊，逼賊入南漳山中。度賊且渡漢北入河南境，令總兵長春屯穀城為備；督兵出隆中，賊北走，擊之潰，賜紫韁。

賊屢敗，不能北渡，乃自房縣入陜西境。明亮逐賊，屢戰皆捷，先後殺六千餘人。賊走紫陽，明亮師次白沔峽，之富等與諸賊渠張漢潮、高均德分道竄走，明亮逐漢潮、均德入漢中。上責明亮不當置群盜而但逐漢潮、均德，奪爵及雙眼花翎、紫韁。之富等亦渡江與均德合走漢陰，其徒入城固、南鄭，乃奪職，逮詣京師。旋以軍事急，命留軍自效。督兵逐之富、齊王氏自山陽至鄖西，急擊之，之富、齊王氏皆投崖死，賜副都統銜、花翎。命捕治均德。

師進次西鄉，漢潮與諸賊渠詹世爵、李槐合萬餘人，自竹谿至平利、太平，明亮追及於池子山，戰，馘世爵、槐，而漢潮還走南鄉，復攻陷西鄉、石泉，命奪花翎。漢潮入河南境，攻盧氏，明亮赴援，漢潮復走陜西，攻五郎。四年，上授勒保經略大臣，授明亮副都統、參贊大臣，逐漢潮入漢中。勒保弟永保先以孝感、鍾祥剿賊無功坐譴，嫉明亮；至是起署陜西巡撫，與明亮不相能，漢潮往來奔竄，不以師應。上徵勒保還，命明亮代將，遷正紅旗漢軍都統。明亮劾永保軍久駐不進，永保言明亮有手札尼其移軍。上為奪明亮職，逮詣京師，明亮方追賊入子午谷，戰於張家坪，殲漢潮。師還，就逮，罪斬待決。

五年，上追錄前功，以領催詣湖北從陜甘總督松筠討賊，旋授藍翎侍衛、領隊大臣。敗賊石花街，遷二等侍衛。再敗賊斑竹園、遠安鎮，命以五品銜授宜昌鎮總兵。賊窺荊、襄，明亮與戰敗之。賊欲西走陜，明亮守七星關，賊復折而東，戰於硃家嘴，大破賊，進秩視三品。賊復入陜西境，明亮與巡撫倭什布合擊之，賊還南竄。上命赴四川討賊，明亮以陜西賊渠高二、馬五等將至竹谿，馳赴迎擊。上責明亮不即赴四川，復左授藍翎侍衛。明亮已擊破高二、馬五，復擢三等侍衛、領隊大臣。還師湖北，戰於壽陽坪，破賊渠徐添德，戰於獅子巖、佘家河，破賊渠茍文明，復授宜昌鎮總兵。時湖北賊漸定，上念明亮老，召還，授二等侍衛。

七年，自副都統外授烏魯木齊都統。三省教匪平，行賞，封一等男。九年，內授都統，遷兵部尚書。十年，進一等子。十四年，加太子少保，進三等伯。十五年，賜雙眼花翎，命協辦大學士。十六年，以輿夫聚博，上聞，不以實奏，左授副都統。十七年，出為西安將軍。十八年，內授都統、左都御史。十九年，復授兵部尚書、協辦大學士。二十二年，授武英殿大學士，進太子太保。二十四年，進三等侯。道光元年，致仕，食全俸。二年，卒，年八十七。宣宗親臨奠，賜陀羅經被。謚文襄，祀賢良祠。

論曰：福康安起戚里，然亦自知兵。征廓爾喀，賊守隘，命前軍更番與戰，而設伏隘側，前軍敗退，賊逐出隘，伏起，賊駭走，我軍蹙之入隘。福康安策騎督戰，諸軍悉度隘，遂夷賊屯。其才略多類此。士毅入安南，度重險，寀入其庭。是時諸將多驕侈，士毅獨廉，蓋亦有不可沒者。明亮知兵過福康安，廉侔士毅，師屢有功，輒有齮之者，未能竟其績。立朝既久，躬享上壽，進受封拜，非幸致也！


\end{pinyinscope}