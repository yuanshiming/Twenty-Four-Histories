\article{列傳二百六十六}

\begin{pinyinscope}
循吏四

徐臺英牛樹梅何曰愈吳應連劉秉琳陳崇砥夏子齡蕭世本

李炳濤俞澍硃根仁鄒鍾俊王懋勛蒯德模林達泉方大湜陳豪

楊榮緒林啟王仁福硃光第冷鼎亨孫葆田柯劭憼

塗官俊陳文黻李素張楷王仁堪

徐臺英，字佩章，廣東南海人。道光二十一年進士，授湖南華容知縣。俗好訟，臺英謂訟獄糾纏，由於上下不通。與民約，傳到即審結，胥役需索者痛懲之。一日，閱呈詞，不類訟師胥吏筆，鞫之，果諸生也。拘至，試以詩、文，文工而詩劣。諭曰：「詩本性情，汝性情卑鄙，宜其劣。念初犯，姑宥，其改行！」其人感泣去。規復沱江書院，月自課之。曰：「陸清獻作令，日與諸生講學。吾不曉講學，若教人作文，因而誘之讀書立品，是吾志也。」縣田有圻田、埦田、山田之分。瀕湖地，旱少潦多，埦、圻例有蠲緩，田無底冊，影射多。書役墊徵，官給空票。花戶糧數，任其自注。役指為欠者，拘而索之，官不知所徵之數。保戶包納漕米，相沿以為便，挾制浮收，無過問者。積欠數萬，官民交病。臺英知其弊，乃清田冊，注花戶糧數、姓名、住址，立碑埦上，使冊不能改。應緩、應徵者可親勘，而影射之弊絕。申糧隨業轉之例，即時過割，而飛灑之弊絕。收漕分設四局，俾升合小戶，就近輸納，免保戶之加收，而包納之弊絕。埦田舊有堤修費，出田主。有挪埦田作圻田，冀免堤費者；有賣田留稅，派費賠累者；有賣稅留田，派費不至者：堤費不充。一埦堤潰，他埦同希豁免。凡借帑修堤者，久無償，相率亡匿。臺英丈田均費，低窪者許減派，不許匿畝。其人戶俱絕，歸宗祠管業承費。巨族有抗者罪之。行之期年，堤工皆固，逋賦盡輸。

調耒陽。耒陽徵糧，由櫃書裏差收解，取入倍於官。刁健之戶輕。良善之戶重，民積忿。有楊大鵬者，以除害為名，欲揭竿為亂。事平，臺英遂盡革裏差。時上官欲命舉甲長以代裡差，仍主包收包解。臺英以甲長之害，與裏差同。因集鄉紳問之曰：「巡撫命汝等舉甲長，何如？」曰：「無人原充。」臺英曰：「甲長所慮在不知花戶住址，汝等所慮在甲長包收。吾今並戶於村，分村立冊。以各村糧數合一鄉，以四鄉糧數合一縣。各村納糧，就近投櫃，糧入串出，胥吏不得預。甲長祗任催科，無昔日包收之害。此可行否？」眾皆拜曰；「諾。」臺英曰；「隱匿何由核？」眾曰：「取清冊磨對，有漏，補入可耳。」曰：「虛糧何由墊？」曰：「虛糧無幾，有則按畝勻攤可耳。」數月而清冊成，糧法大定。大鵬之亂，誘脅者多。臺英禁告訐，一縣獲安。以憂去官。同治元年，詔起用，發浙江，署臺州知府，未任，卒。

牛樹梅，字雪橋，甘肅通渭人。道光二十一年進士，授四川彰明知縣，以不擾為治。決獄明慎，民隱無不達，咸愛戴之。鄰縣江油匪徒何遠富糾眾劫中壩場，地與彰明之太平場相近。樹梅率民團御之，匪言我不踐彰明一草一木也。迨官軍擊散匪眾，遠富匿下莊白鶴洞，恃險負隅。遙呼曰：「須牛青天來，吾即出。」樹梅至，果自縛出。擢茂州直隸州知州，尋署寧遠知府。地大震，全城陷沒，死傷甚眾。樹梅壓於土，獲生。蜀人謂天留牛青天以勸善。樹梅自咎德薄，不能庇民，益修省。所以賑恤災黎甚厚，民愈戴之。父憂去官。

咸豐三年，尚書徐澤醇薦其樸誠廉幹，詔參陜甘總督舒興阿軍事。八年，湖廣總督官文薦循良第一，發湖北，病未往。同治元年，四川總督駱秉章復薦之，擢授四川按察使，百姓喜相告曰：「牛青天再至矣！」三年，內召，以老病不出，主成都錦江書院。

時甘肅回匪尚熾，樹梅眷念鄉里，遺書當事，論剿回宜用土勇。略云：「軍興以來，劇寇皆南勇所掃蕩。今金積堡既平，河州水土猶惡。若參用本省黑頭勇，其利有六：飽粗糲，耐冰霜，一也；有父母兄弟妻子之仇，有田園廬墓之戀，二也；給南勇半餉，即樂為用，三也；無歸之民，收之，不致散為賊，四也；久戰狄、河一帶，不費操練，五也；地勢熟習，設伏用奇，無意外虞，六也。」後總督左宗棠採其說，主用甘軍，卒收其效。光緒初，歸里，卒，年八十四。

何曰愈，字云亹，廣東香山人。父文明，河南洧川知縣，有惠政。曰愈少隨父宦，讀書勵志，有幹材。道光初，授四川會理州吏目。土司某桀驁，所部夷人殺漢民，知州檄曰愈往驗，以賄乞免，卻之。乃率眾來劫，不為動，卒成驗而還。獄上，大吏廉得直，曰愈由是知名。捐升知縣，以習邊事，辦西藏糧臺，三載，還補岳池縣。不畏強御，豪右斂戢。練鄉團，繕城郭，庀器械。逾數年，滇匪犯岳池，後令賴所遺械以拒賊，時比張孟談之治晉陽雲。調署平山，以母憂去。

咸豐六年，服闋，寧遠府野夷出巢焚掠，大吏檄曰愈參建昌鎮軍事。川西惈夷凡數十支，自雷波、瓘邊，滇南二十四塞，頻年肆擾。值西昌縣告變，曰愈馳至，眾大譁，曰：「夷傷吾人。」曰愈曰：「若等平日欺夷如鹿豕，使無所控告，故釀禍。今且少息，吾為若治之。」乃集兵練出不意搗夷巢，夷皆匍匐聽約束。漢民屋毀粟罄，夷請以山木供屋材，並貸穀為食。曰愈諭民曰：「此見夷人具有天良，若等毋再生釁。」漢、夷遂相安。曰愈既益悉夷、番之情偽，山川之險隘，擬綏邊十二策，格不得上。

未幾，滇匪韓登鸞糾眾入會理州境，聲言與回民尋仇。回民疑漢民召匪，因焚民居。曰愈率一旅往，聞流言奸細伏城內，乃下令毋閉城。三日後，按戶搜查，容奸細者從軍法。越三日，城內外賊黨悉遁。曰愈曰：「吾不閉門、不遽搜者，正開其逃路耳。」眾皆服。遣人持榜文諭登鸞，遵示釋怨退去。復持諭回民，回民曰：「昔日被水災，田廬盡沒。何公一騎渡水賑我，又為我濬河，至今無水患。戴德未忘，今敢不遵諭！違者誅之。」自是回民亦不擾州境。事定，鎮府上其功，會有攘之者，遂不敘。比粵匪犯蜀，曰愈數陳機宜，當事不能用。退居灌縣，後歸，卒於家。子璟，官至閩浙總督。

吳應連，江西南城人。道光元年舉人，以知縣揀發四川。歷署天全、涪州、永川、安岳、蒲江、新津、綿竹、仁壽諸州縣。補石泉，調彭縣。宦蜀先後二十年，所至修塘堰，濬河渠，平治水陸道塗，捕盜賊、土豪，撫災民，皆有實政。咸豐初，蜀匪漸熾，應連在彭縣，編團儲械，以備不虞。四年，卒於官。未幾，悍匪迭來犯，賴鄉勇保全危城，民思遺績，留殯於城內三忠祠旁，歲時祀之。涪州、安岳、永川、石泉、仁壽先後請祀名宦祠。

劉秉琳，字昆圃，湖北黃安人。咸豐二年進士，授順天寶坻知縣。持躬清苦，恤孤寡，懲豪猾，悉去雜派及榷酤贏餘者。索倫兵伐民墓樹，縱馬躪田禾，反誣村民縶其馬，秉琳力爭得直。蝗起，督民自捕，集貲購之，被蝗者得錢以代賑，且免踐田苗。遷宛平京縣。十年，英法聯軍犯京師，秉琳奉檄赴營議犒，納刀鞾中，慮以非禮相加，義不受辱。抗論無少屈，犒具皆如議。尋引疾歸。

穆宗登極，有密薦者，復至直隸，署任丘。民以驛車為累，籌貲招雇，永除其害。擢深州直隸州知州。七年，捻匪張總愚竄畿輔，且至。人勸其眷屬可避，秉琳曰：「吾家人皆食祿者，義不可去。」授兵登陴，鄉民及鄰境聞之，咸挈入保，至十餘萬人。嬰城四十餘日，賊圍之，不破。秉琳上書統帥，言賊入滹沱，河套勢益蹙，宜兜圍急擊，緩將偷渡東竄。卒如其言。寇平，優敘。州地多斥鹵，民以鹽為恆產，課與常賦埒，水旱不得報災，非漉鹽無以應正供。秉琳議官銷法，以杜私販，民悅服。

九年，擢正定知府。滹沱溢，發所儲兵米以賑。築曹馬口、回水、斜角三堤，水不齧城，民用安集。郡與山西接壤，固關守弁，苛稅煤鐵，商販委物於路，聚眾上訴。秉琳往解散，除其重徵。鎮將獲盜三，已誣服，秉琳鞫之，乃兵挾負博嫌，栽贓刑逼，以成其獄，釋三人者而重懲其兵。

光緒元年，擢天津河間道，兼轄南運河工。請復歲修銀額，河兵口食足，乃無偷減工料之弊。築中亭河北堤，涸出腴田千餘頃。時方旱，流民集天津，設粥廠，躬親其事，所活甚眾。嘗太息曰：「哺饑衣寒，救荒末策也。本計當於河渠書、農桑譜中求之。」四年，乞病歸，數年卒。同治初年，軍事漸定，始課吏治。大學士曾國籓為直隸總督，下車即舉賢員，如李文敏、任道鎔、李秉衡，後並至巡撫。

秉琳及陳崇砥、夏子齡、蕭世本諸人，治行皆卓著，當時風氣為之一振云。

崇砥，字亦香，福建侯官人。道光二十五年舉人，咸豐三年，大挑知縣，發直隸，授獻縣。盜賊充斥，嚴緝捕，渠魁多就擒。治鄉團十六區，合千五百人，分班輪值，邑以有備。捻匪張錫珠擾畿輔，崇砥開城納逃亡，誓眾效死。縣境臧家橋為通衢，河間守欲毀橋阻賊，崇砥謂：「方宜安集難民，遙為聲援，豈可夷險示弱？且委東鄉於賊，非計也。」竟不毀橋，賊旋引去。大學士祁俊藻疏薦之，擢保定府同知，筦水利。崇砥以府河港汊紛歧，苦易淤。設水志，增夫役、器具，以時汰淤。商船打壩阻水，為設壩船，給板椿，過淺構橋咸稱便。

同治八年，署大名知府，兵亂時，民多築寨堡自衛，後事定，浸至藏奸抗官。崇砥親履勘，收繳軍械，易正紳司之，澆風漸息。畿南久苦旱，賑難普及，崇砥議有田十畝以上者不賑；極貧，大口錢千，小口半之，壯者不給。先編保甲，造細冊，不曰賑而曰貸。事畢，奏請蠲貸，民安之。南樂縣民抗徭聚眾，令告變。崇砥輕騎往，平其輕重，眾歡然輸納。副將駐兵獻縣，兵不戢，鄉團疑其匪也，戕副將。既而知誤，畏罪，眾聚不散。檄崇砥往治，令縛首禍者，脅從皆免之。

調署順德府，尋擢河間知府。河間素多訟，崇砥剋期審結，數決疑獄，期年而清。滹沱下游為災，崇砥請築古洋河堤，自獻縣至肅寧六十里。於蔡家橋作堤防支流，開溝六千丈，以資宣洩。自馮家村至高旦口，造橋建徬，防子牙河暴漲。於是古洋通流，近地皆大稔。光緒元年，卒於官，祀名宦。

夏子齡，字百初，江蘇江陰人。道光十六年，會試第一，成進士。初官禮部主事，任事果決，尚氣節。庫丁賄當事，請準捐考，力持駁議，時稱之。改授河南汲縣知縣，勤聽訟，嚴治盜，遇事持大體。咸豐初，詔求人才，巡撫潘鐸特薦之，會母憂去官。

服闋，授直隸深澤，調饒陽。比歲旱蝗，盜劫肆擾，選健役百人，教以技擊，更番直。有事，雖午夜立率以出，捕劇盜幾盡。分境內團練為八區，輪期會操，久之皆可用。十年，英法聯軍入京師，畿南土匪蜂起，冀州王洛悅，河間劉四、賈漋等，各麕集千人，連擾郡邑。子齡率團勇迎擊境上，斬獲數百。劉四受創遁，王洛悅聞風驚潰。劉四等尋於他縣被擒伏法，王洛悅亦就撫。事平，優敘。

縣舊為滹沱所經，北徙已久。十一年，上游決溢，水驟至，近郊為澤國。訪尋故道，濬老澗溝，上接安平境，下入獻縣之廉頗窪，以資宣洩。次年，水復至，暢流不為患。城西官道沖刷成河，建長橋五十丈，民便之。遷宛平京縣。

擢易州直隸州知州。西陵在州境，故事，護陵俸餉及祭品、牛羊、芻豆，州領帑給之。陵員與州吏因緣為侵蝕，數煩朝使察治。子齡與守陵大臣議訂章程，弊去泰甚，始相安焉。歲旱，奸民聚眾擾大戶，立杖斃煽眾者。勸捐賑恤，災不為害。

同治六年，河北馬賊起，擾及鄰境，募勇治團如饒陽時，匪懾其名不敢犯。次年，捻匪竄擾畿輔，守要隘，清內匪，防軍久駐，有淫掠者，立斬以徇，闔境肅然。論功，晉秩知府。美利堅教會私購民居為耶蘇堂，執條約與爭。以其無游歷執照，購屋未先告，州境附近陵寢，有關風水，皆與約背，竟退價撤契，且杜其後至。尋請離任，以知府候補。未幾，卒。易州、饒陽並祀名宦祠。子詒鈺，官永年知縣，亦以廉平稱，有治績。

世本，字廉甫，四川富順人。同治二年進士，選庶吉士，散館授刑部主事，改直隸知縣。先在籍治團練有聲，曾國籓蒞直隸，闢為幕僚。九年，天津民、教相閧，斃法國領事，幾肇大釁。遂以世本署天津縣，尋實授。天津民悍好鬥，鍋夥匪動為地方害，世本嚴懲之。地為通商大埠，訟獄殷繁，世本手批口鞫，斷決如神。逾年，父憂去。服闋，仍補天津。歲旱，災

黎就食萬數，給粥、施醫無失所。調清苑，擢遵化直隸州知州，復以母憂去。服闋，以知府候補，筦天津守望局。捕誅大盜王洛八、謝昆，海道肅清。倡修運河堤，以免水患。疏瀦龍河故道，開範家堤及石碑河、宣惠河、金沙嶺下水道四十餘里。皆藉賑興工，民利賴之。署天津、正定兩府。十三年，卒。附祀曾國籓祠。

李炳濤，字秋槎，河南河內人。咸豐中，就職州判，謁曾國籓於軍中，尋佐皖軍營務。能調和將士，積功晉同知，留安徽。同治四年，國籓北征捻匪，炳濤上書言四事：「一，專責防堵，以嚴分竄；一，聯絡民團，以孤賊勢；一，設局開荒，以資解散；一，多備火器，以奪賊長。」國籓頗採其言。檄查亳州圩，炳濤微服出入，盡得諸匪徒姓名及蠹役胡採林通匪虐民狀，誘採林誅之，竿其首，一州驚歡。自是訟獄者咸取決於炳濤。按圩查閱，立條教，別良莠，戮悍賊二百，予自新者三千。期年而俗變，無盜竊者。五年，捻匪竄州境，曉諸圩以大義，雖與寇有親故者，無敢出應，捻匪引去。

六年，署蒙城縣。蒙、亳接壤，瘠苦尤甚。炳濤耡強梗，撫良懦，振興書院，弦誦聲作。捻匪餘黨解散及各軍凱撤還鄉者數千人，彈壓安輯，民用晏然。巡撫英翰疏陳炳濤治行為安徽第一，被詔嘉獎。十年，調署亳州。

尋擢廬州知府。廬州故劇郡，中興以來，元勛宿將相望，豪猾藉倚聲勢為不法，官吏莫敢誰何，炳濤嚴治之，稍戢。無為州江堤，官督民修，炳濤禁胥吏索規費，工必覈實。府東施河口為沖途，冬涸，商船以數牛牽挽始行。時值旱災，以工代賑，濬河深通，運賑者皆至，商民便之。西洋人欲於城內立教堂，成有日矣。炳濤諭地主曰：「爾不聞寧國之變耶？他日民、教有爭端，爾家首禍。」其人懼，事得寢。光緒二年，大江南北訛言有妖術剪人發者，民情洶洶，奸民藉以倡團立卡，多苦行旅。炳濤遍示城邑無妄動，誅一真匪，其疑似者悉不問，人心旋定。三年，母憂去官。皖南興辦保甲墾荒，大吏奏調炳濤主其事。五年，卒於寧國。

炳濤機警，善斷獄。在蒙城，營馬為賊所劫。乃傳諭，詰旦城但啟一門。見有馬奔出，有鞍而無轡，命羈之。俄一人手持一封，將出城，回顧者再，縛之。發其封，則轡與劫物皆在，其人伏罪。在亳州，田父報子夜投井死，驗無傷，井旁有汲水器。炳濤念夜非取水時，既原死，何暇持器。詢其婦，無戚容。偵其平日與鄰婦往來，拘鄰婦鞫之，果得狀。蓋鄰婦弟與婦通，欲害其夫。適其夫以事忤父，鄰婦邀醉以酒而投之井。置汲器者，欲人信其取水投井也，於是皆伏法。

時皖北被兵久，撫輯遺黎，多賴良吏，炳濤為最。又有俞澍、硃根仁、鄒鍾俊、王懋勛，並為時所稱。

澍，直隸天津人。以縣丞發安徽，襄壽春鎮軍事。咸豐六年，署蒙城知縣。時縣城初復，人煙寥落，招集流亡，以大義激紳民，築城籌守御，趨工者踴躍，不費公家一錢。捻渠苗沛霖，反側叵測，窺縣城十餘次，不能破城。有內應賊者，捕斬三人而賊退。七年，攻賊於酆墟，擒其酋徒成德等。八年，攻克龍元賊壘。捻酋孫葵心來犯，出奇計擊走之。附近捻墟，懾於聲威，往往反正受約束。九年，實授。先後敘功，晉同知直隸州。在官數年，潔己愛民。及歿，民皆痛哭，送其柩二千里歸葬。詔贈道銜，建專祠。

根仁，字禮齋，江蘇常熟人。以州判從軍，晉秩知縣，留安徽。同治三年，署定遠。兵燹初定，徵調尚繁。前令試辦開徵，根仁以民不堪命，請緩之。籌備供億，民無所擾。捕巨猾雍秀春未獲，得黨羽名冊，根仁曰：「我何忍興大獄以博能名？喪亂未平，民氣未固，激之生變，可勝誅乎？」遂火其冊，聞者為之改行。跕雞岡周姓聚族居，有從逆者已死，里人利其田廬，致周族人於獄，根仁一訊釋之。後再署定遠，捻匪擾境，根仁修城濬隍，聚糧固守。暇輒輕騎巡鄉，勸民修復陂堰，十家治一井，田二頃闢一塘，旱不為災。歷署阜陽、懷寧，捕阜陽積匪程黑，置之法。補全椒，興水利，有實政。光緒四年，卒。

鍾俊，字雋之，江蘇吳縣人。同治中，以州判官安徽，積勞晉秩知縣，補太平。平反冤獄，慈祥而人不欺。墾荒勸農，蒿萊盡闢，不追呼而賦辦。邑行淮鹽，與浙引接界，屢以緝私釀大獄，乃請以官牒領鹽，試辦分銷，民始安。修復水利，興書院，儲書七萬卷。輯儒先格言，曰人生必讀書。訓士敦本行，旌節孝，修祠祀，舉行賓興鄉飲酒禮。在任五年，以興養立教為務。調太和，歷署懷寧、六安、阜陽、蕪湖、渦陽，所至有聲。光緒中，乞休，卒於家。清貧如故。子嘉來，官至外務部尚書，守其家法焉。

懋勛，字弼丞，湖北松滋人。咸豐中，以議敘縣丞，發安徽，從軍有功，晉知縣。歷署潁上、合肥、亳州、泗州。補六安直隸州知州，因事去職。尋因籌賑捐，獎以知府候補。懋勛先後官安徽近五十年，任亳州、泗州皆三次。初至亳，捻匪苗沛霖初平，清查戶口，收繳軍械，平毀寨堡數百，民始復業。懲械斗，清積案，釐學產，復書院，士民戴之。以父憂去，會巡撫過境，州人萬眾乞留懋勛，巡撫許以俟服闋重任，後如其言，夾道歡迎。光緒初，洊饑，煮粥以賑。河南、山西、陜西饑民流轉入境，留養資遣，全活無算。泗州瀕洪澤湖，為匪藪，捕誅劇盜數十，閭閻得安。治獄無株連，禁差保擾民。勸農事，勵風化，親歷鄉曲，民隱悉達。最後至泗，距前已二十餘年，盜賊聞風遠竄，奸胥皆避歸田野。宣統元年，卒。

蒯德模，字子範，安徽合肥人。咸豐末，以諸生治團練，積功洊保知縣，留江蘇。同治三年，署長洲。時蘇州新復，盜日數發，德模偵之輒獲。有匿鎮將營者，親往擒以歸，置之法。車渡民聚眾抗租，或欲懾以兵。德模曰：「是激之變也。」扁舟往，治首惡，散脅從，事立平。治有天主堂，雍正間鄂爾泰撫蘇，改祠孔子，泰西人伊宗伊以故址請。德模曰：「某官可罷，此祠非若有也。」卒不行。奸人誘買良家女，倚勢豪為庇，德模挈女親屬往出之，豪亦屈服，其不畏強禦類此。常周行鄉陌，田夫走卒相酬答，周知民隱。馭下嚴而恤其私，胥役奉法，不敢為蠹。附郭訟獄故繁，日坐堂皇判決，間用俳語鉤距發摘，豪猾屏息。然執法平，不為覈刻。上官遇疑獄，輒移鞫治，多所平反。治長洲四年，判八百餘牘，盡愜民意，或播歌謠焉。

江北大水，災民麕集，德模請於大吏，分各縣留養，三萬餘人無失所。民有為饑寒偷竊者，設化莠室，給衣食，使習藝，藝成遣歸。為滸墅關營籌芻秣費，永免比閭供役。修望亭塘，為橋二十八，以利行旅。兵祲之後，百廢待舉，壇廟、倉庾、書院、善堂、祠宇及先賢祠墓，率先修復；不足，則斥俸助之。徵漕，舊有淋尖、踢斛、花邊、樣米、捉豬諸色目，又有截串、差追諸弊，一皆革除，不追呼而賦辦。惟大小戶均一，便於民而不便於紳，御史硃鎮以浮收劾奏，事下按治，總督曾國籓、巡撫郭柏廕奏雪之。詔以「是非倒置」切責原奏官。旋署太倉直隸州知州、蘇州知府。

九年，調署鎮江，時天津民擊斃法蘭西領事豐大業，沿江戒嚴。德模至，則葺外城，浚甘露港，召還居民之聞警遠徙者，人心始定。

調署江寧，未幾，擢四川夔州知府。府城濱江，屢圮於水，修築輒不就。德模自出方略，築保坎十三道，甃以方丈大石，層累而上。捐萬金以倡其役，不二年遂成。附郭有臭鹽磧，盛漲則沒水，水落，貧民相聚煎鹽。嗣為雲陽灶戶所持，請封禁，然冬令私煎如故，聚眾抗捕無如何。德模請弛禁，官買其鹽，運銷宜昌。不奪奉節貧民之業，不侵雲陽銷引之岸，遂著為令。勸民種桑，奉節一縣二十二萬株，他邑稱是。在夔四年，卒於官。長洲、太倉、夔州皆祠祀之。

林達泉，字海巖，廣東大埔人。咸豐十一年舉人，江蘇巡撫丁日昌闢佐幕府。留心經濟，每論古今輿圖、武備及海外各國形勢，歷歷如指掌，日昌雅重之。同治三年，粵匪餘孽竄廣東，達泉歸里練鄉勇，籌防禦，大埔得無患。敘績，以知縣選用。七年，隨剿山東捻匪有功，晉直隸州知州，發江蘇。八年，署崇明知縣。亂後彫敝，達泉革陋規，清積獄，修城垣，浚河渠，建橋梁，置義塚，增書院膏火，設同仁育嬰堂。利民之政，知無不為。及去任，父老遮道攀留。其後兵部侍郎彭玉麟巡閱過境，見老者饑踣於道，與之食，曰：「若林公久任於此，吾邑豈有饑人哉？」

十一年，署江陰。城河通江潮，又縣境東橫河關，農田十餘萬畝，灌溉之利，亂後皆淤塞，大浚之。建義倉，勸捐積穀。所定章程，歷久遵守。光緒元年，授海州。達泉先奉檄勘海、沭鹽河，請以工代賑，下車次第舉辦。浚甲子河及玉帶河，復橋路，增堤防，民咸稱便。州地瘠民貧，素為盜藪。達泉時出巡，擒巨憝，置之法。土宜棉，設局教民紡績，廣植桐柏雜樹於郭外錦屏山，所規畫多及久遠。

時方經營臺灣，船政大臣沈葆楨疏薦達泉器識宏遠，潔己愛民，請調署新設之臺北府。格於部議，特詔從之。達泉至，陳治臺諸策。議建置，減徵收，整飭防軍，招民墾荒，皆因地制宜，事事草創，積勞致疾。四年，丁父憂，以毀卒。

方大湜，字菊人，湖南巴陵人。咸豐五年，以諸生從巡撫胡林翼軍中，洊保知縣，授廣濟縣。清保甲，治團練，盜賊屏息。築盤塘石堤，下游數縣皆免水患。十年，土匪何致祥等謀結皖賊，襲攻官軍，大湜偕員外郎閻敬銘馳往擒之。十一年，皖賊竄湖北，黃州、德安諸屬縣先後陷，廣濟亦被擾。大湜被吏議，革職留任。調署襄陽，飛蝗遍野，大湜躡屩持竿，躬率農民撲捕，三日而盡。濬城南襄水故道，渠成，涸復田數萬畝。同治初，巡撫嚴樹森疏陳大湜政績優異，復原職。

八年，擢宜昌知府。九年，大水，難民避高阜，絕食兩日。大湜捐貲煮粥糜，又為餺飥數萬賑之。諭米商招民負米，日致數十石，計口散給，災戶無失所。攝荊宜施道。十年，調武昌。樊口有港蜿蜒九十餘里，外通江，內則重湖環列，周五百里。江水盛漲，由港倒灌，近湖居者苦之。僉請築壩樊口，以禦江水。大湜謂閉樊口則湖水無所洩，環湖數縣受其害，上下江堤亦危，力持不可。光緒五年，再署荊宜施道，尋擢安襄鄖荊道，歷直隸按察使、山西布政使。八年，開缺，另候簡用，遂乞病。為言者所劾，鐫級歸。

大湜生平政績，多在為守令時。所至興學校，課蠶桑，事必親理，胥吏無所容奸，民親而信之。時周歷民間，一吏一擔夫自隨，即田隴間判訟。守武昌時，勘堤過屬縣，暮宿民家，已去而縣官猶不知。嚴義利之辨，嘗曰：「以利誘者，初皆在可取不可取之間。偶一為之，自謂無損，久則顧忌漸忘。自愛者當視為冘毒，饑渴至死，不可入口。」又曰：「居官廉，如婦人貞節，不過婦道一端。若恃貞節，而不孝、不敬、不勤、不慎，豈得謂賢乎？」公暇輒讀書，所著平平言及蠶桑、捕蝗、修堤、區田諸書，皆自道所得。歸田後，謂所親曰：「官至兩司，不如守令之與民親，措置自如也。」遂不出，卒於家。

陳豪，字藍洲，浙江仁和人。同治九年優貢，以知縣發湖北，光緒三年，署房縣。勤於聽訟，每履鄉，恆提榼張幕，憩息荒祠，與隸卒同甘苦。會匪柯三江謀亂，立擒置之法。置匭縣門，諭脅從自首，杖而釋之。徵米斗斛必平，不留難，不挑剔，民大悅，刁紳感而戢訟。禁種鶯粟，募崇陽人教之植茶，咸賴其利。歷署應城、蘄水。

授漢川，頻年襄河溢，修築香花垸、彭公垸、天興垸諸堤，疏濬茶壺溝、縣河口，以工代賑。新溝者，毗漢陽，冬涸舟澀。江口奸民輒恃眾索詐，捕治，諭禁之。因病乞休沐，將去任，有淹訟久未決，慮貽後累，舁胡床至事判定，兩造感泣聽命。值年饑，發賑，大吏知豪得民心，強起，力疾往，民夾道歡呼。賑未半，復以疾去。

尋署隨州，素多盜，豪如治房縣時，置匭令自首。選賢紳，行保甲，盜風頓戢。俗多自戕圖詐，豪遇訟，實究虛坐，不稍徇，澆風革焉。立輔文社，選才雋者親教之，多所成就。治隨二年，瀕行，聞代者好殺，竭數晝夜之力，凡獄情可原者，悉與判決免死。後因養母，乞免，歸。浙中大吏輒諮要政，多所匡益。家居十餘年，卒。豪在隨州，重修季梁祠。及卒，隨人思其德，於西偏為建遺愛祠祀之。

楊榮緒，字黼香，廣東番禺人。咸豐三年進士，選庶吉士，授編修，擢御史。英法聯軍犯京師，駕幸熱河，榮緒與同官抗疏請回鑾，又劾參贊國瑞★法營私，風裁頗著。

同治二年，出為浙江湖州知府。粵匪據湖州四年，時甫克復，荒墟白骨，闃無人煙。榮緒置善後局，規畫庶政，安集流亡，閭閻漸復。屬縣糧冊無存，榮緒招來墾闢，試辦開徵，歲有起色。湖蠶利甲天下，經亂，桑盡伐，課民復種，貧者給以桑苗，絲業復興。

郡稱澤國，匯天目諸山之水入太湖，烏程、長興境內舊有漊港，各三十六，以為宣洩，亂後多淤塞。五年，榮緒奉檄開濬，至八年粗畢，烏程漊港尤易淤，賴設閘以禦湖水之倒灌。九年，重修諸閘，因經費不充，頻年經營，猶未盡也。十年，內閣侍讀學士鍾佩賢疏陳其事，朝命大加濬治，時榮緒舉卓異入覲，宗源瀚代攝郡，源瀚亦能事，規畫舉工。及榮緒回任，集絲捐，得鉅款，以資興作。屏去傔從，輕舟巡驗，常駐湖濱，逾年工始竣。以漊港旋開旋淤，議定分年疏濬之法及鏟蘆、撈淺、閘版啟閉章程，數十年遵守不輟。又開碧浪湖，疏北塘河及城河。葺學校，建考舍，修書院，建倉庫，造橋梁，復育嬰堂，百廢具舉。

鞫獄詳審，吏胥立侍相更代，終日無倦容。親受訟牒，指其虛謬，曰：「勿為胥吏所用也。」手書牒尾，輒數百言，剖析曲直，人咸服之。訟以日稀，刑具朽敝。隸役坐府門，賣瓜果自活。客坐無供張，儉素如布衣時，遠近頌為賢守。在任十年，嗣為人所譖，遂求去。捐升道員，離任。尋卒。郡人思之，請祀名宦祠。

林啟，字迪臣，福建侯官人。光緒二年進士，選庶吉士，授編修。督陜西學政，馭士嚴正。任滿，遷御史，直言敢諫，稽察祿米倉，不受陋規，為時所稱。十九年，出為浙江衢州知府，多惠政。二十二年，調杭州，除衙蠹，通民隱，禁無名苛稅。餘杭巨猾楊乃武，因奸通民婦葛畢氏，興大獄。刑部訊治，幸免重罪。歸則益橫，攬訟事，挾制官吏，莫敢誰何。啟捕治之，乃武控京師，不為動，卒論如法。尤以興學為急務，時各行省學堂猶未普立，杭郡甫建求是書院，啟復養正書塾，並課新學。舊有東城講舍，益振興之。兼經義、治事，陰主程、硃之說，而變其面目。誘諸生研尋義理，以成有用，一時優秀之士皆歸之。又以浙中蠶業甲天下，設蠶學館於西湖，講求新法，成效頗著。遇國外交涉事，持正無遷就，遠人亦心服。治杭四年，剛直不阿，喜接布衣，士民翕然頌之。卒官，葬於孤山林處士墓側，杭人歲設祭焉，號曰林社，久而勿輟。啟之治杭，得友高鳳岐為之助，後官廣西梧州知府，亦有聲。歿而杭人附祀於林社云。

王仁福，字竹林，江蘇吳縣人。少誠愨，勇於任事。祖宦河南，歿後，仁福扶柩歸葬。道經徐州，遇捻匪，徒步率廝役出入烽火，肩行四十里，竟免。尋入貲為東河同知。粵匪犯開封，城壕沙淤如平地，仁福奉檄督工濬治，剋期蕆事而賊至，城守賴之。同治五年，署祥河同知。黃河自北徙，中原多故，工帑大減。頻年軍事亟，發帑復不以時。歲修不敷，堤埽殘缺，料無宿儲。祥河汛地當沖，險工迭出，人皆視為畏途。仁福盡力修守，不避艱危。六年秋，汛水驟漲，掣埽去如削木★H9。仁福奔走風雨泥淖中，搶護歷七晝夜。款料俱竭，堤岌岌將破。居民蟻附堤上，仁福對之流涕，曰：「我為河官，擠汝等於死，我之罪也，當身先之！」躍立埽巔。風浪卷埽，走入大溜沉沒。河聲如吼，堤前水陡落。風止浪定，大溜改趨，殘堤得保。眾咸驚為精誠所格，令善泅者覓其尸，不得，乃以衣冠斂。事聞，詔依陣亡例賜恤，附祀河神祠。

硃光第，字杏簪，浙江歸安人。少孤貧，幕游江南，奉汪輝祖佐治藥言為圭臬。咸豐末，捻匪方熾，佐蕭縣令籌防禦，屢破賊。都統伊興額上其功，累晉秩知州，分發河南，佐讞局，治獄平。光緒中，補鄧州。在任三年，大祲之後，壹意休養。善治盜，民戴之。王樹汶者，鄧人，為鎮平盜魁胡體安執爨。鎮平令捕體安急，乃賄役以樹汶偽冒，致之獄。既定讞，臨刑呼冤。重鞫，則檄光第逮其父季福為驗。開歸陳許道任愷先守南陽，嘗讞是獄，馳書阻毋逮季福。且誘怵之。光第曰：「吾安能惜此官以陷無辜？」竟以季福上，則樹汶果其子。巡撫李鶴年袒愷，持初讞益堅。河南官科道者，交章論其事。命東河總督梅啟照覆訊，樹汶猶不得直，眾論大譁。刑部提鞫，乃得實。釋樹汶，自鶴年、啟照以次譴黜有差，而光第已先為鶴年摭他事劾去官，貧不能歸，卒於河南。後鄧州士民請祀名宦，以子祖謀官禮部侍郎，格於例，不行。

冷鼎亨，字鎮雄，山東招遠人。同治四年進士，即用知縣，發江西，署瑞昌。地瘠而健訟，鄉愚輒因之破家。捕訟師及猾吏數人，繩以法。因事詣鄉，使胥役盡隨輿後，返則令居前而己殿之，未嘗以杯勺累民。調署德化，懲防軍之陵民者，境內肅然。修瀕江堤塘，費省工速。德化、瑞昌、黃梅三邑民爭蘆洲，累歲相鬥殺。鼎亨諭解之，建臺於斗所，官吏誓不私，民皆悅服。白鶴鄉人叔與侄爭田，即樹下諭解，遂悔悟如初。旱，蝗起，徒步烈日中，掩捕經月，露宿禱神，得雨，蝗皆死。歷署新昌、彭澤，皆有實政。

上官以為賢，調補新建。附省首邑，官斯者多昕夕伺上官，不遑治民事。鼎亨先與上官約，屏酬應，親聽斷，民歌頌之。尋調鄱陽，值大水，發賑親勘給印票，盡除侵蝕舊習。次年，復災，跣足立沮洳中，濕疾遍體，十閱月。常小舟行駭浪中，屢瀕於危，深夜返署理訟牘。侍郎彭玉麟巡江過境，寄書巡撫曰：「某所至三江五湖數千里，未見堅剛耐苦如冷知縣者也。」

歷官十年，食無兼味，妻子衣履皆自制。以廉率下，胥吏幾無以為生。俸入輒捐為地方興利，訓士以氣節為先。鄱陽俗好鬥，鼎亨曰：「化民有本，未教而殺之，非義也。」以孝經證聖祖聖諭廣訓為淺說，婦孺聞之皆感動。治教案必持平，屢遇民、教齟事，桀黠者欲借以鼓眾毀教堂，慮遺禍好官而止，蓋有以感之。光緒十年，擢南昌府同知，巡撫潘霨疏薦入覲，遂乞歸，卒於家。

孫葆田，字佩南，山東榮成人。同治十三年進士，授刑部主事，改知縣，銓授安徽宿松。勤政愛民，日坐堂皇，妻紡績，室中蕭然如寒士。調合肥，大學士李鴻章弟子之傔人橫於鄉，以逼債毆人死。葆田檢驗尸傷，觀者數萬人，恐縣令為豪強迫脅驗不實。葆田命仵作曰：「敢欺罔者論如律。」得致命狀，人皆歡噪，謂包龍圖復出，讞遂定。有御史劾葆田誤入人死罪，詔巡撫陳彞按之，卒直原讞。葆田遂自免歸，名聞天下。逾數年，安徽將清丈民田，巡撫福潤疏調葆田主其事，辭不赴。貽書當事，言清丈病民，陳：「清賦之要，熟地報荒者，當寬其既往，限年墾復。平歲報災者，當警其將來，分年帶徵。弊自可除，無事紛擾。」時以為名言。

葆田故從武昌張裕釗受古文法，治經，實事求是，不薄宋儒。歷主山東、河南書院，學者奉為大師。巡撫張曜疏陳其學行，賜五品卿銜。中外大臣迭薦之，詔徵，不出。宣統元年，卒，年七十。

柯劭憼，字敬儒，山東膠州人。光緒十五年進士，即用知縣。亦官安徽，署貴池，補太湖。貴池自粵匪亂後，地丁冊為吏所匿，託言已毀。徵賦由吏包納，十不及四五，而浮收日甚，民苦之。劭憼知其弊，令花戶自封投櫃，吏百計撓之，不為動。民輸將恐後，增收銀二萬餘兩，民所節省數且倍。巡撫鄧華熙初聽浮言將奏劾，總督劉坤一曰：「柯令，皖中循吏，奈何登於彈章？」華熙悟，遂疏薦送覲，晉秩直隸州。劭憼為治清簡，斷獄明決，所至民愛戴。亦績學，善為古今體詩。時與葆田並稱儒吏。

塗官俊，字劭卿，江西東鄉人。光緒二年進士，截取知縣，發陜西，署富平、涇陽、長安諸縣。補宜君，山邑地瘠民樸，官此者多不事事。官俊勸農桑，興水利，成稻田數百畝。躬巡阡陌，與民絮語如家人。調涇陽，歷官皆有聲。凡兩任涇陽，政績尤著。初至，值回亂後，清積訟千餘，庶政以次規復，期年而改觀。龍洞渠，故白渠也，官俊倡言開濬，眾議以工鉅為難，獨毅然為之。由梯子關而下，水量增三分之一，復於清冶河畔修復廢渠二，水所不至者，勸民鑿井以濟之。先後增井五百有餘，無旱憂。

涇民多逐末，不重蓋藏，義倉無實儲。官俊謂積穀備荒，莫善於年出年收。躬詣各鄉勸諭捐穀，嚴定收放之法，民感其誠，輸納恐後，倉皆充實。十九年，旱荒，全活凡數萬人。編保甲，捕盜賊，地方靖謐。官俊故績學，立賓興堂，置性理、經濟有用之書，日與諸生講習。增義塾，定課程，親考校之。凡有利於民者，為之無不力。二十年，卒。疾篤時，猶強起治事，捐俸千金以恤孤貧。民為祠，歲時祀之。

陳文黻，湖南長沙人。以諸生入貲為通判。同治間，從軍，積功晉同知，留陜西。光緒七年，署鄠縣知縣，以教化為先，政平訟理。九年，授留壩同知。獄舊有棗茨，經費歲徵之民，文黻革之。境內無質庫，貧民稱貸，盤剝者要重息。文黻設裕民公所，貸民錢，息以十一，取其贏以備公用，民便之。境山多於田，無物產以資生。乃周歷山谷，辨其土宜，作種橡說及山蠶四要，遍諭鄉民。頒給樹秧蠶種，募工導之。絲成，制機教織，設局收買，重其值以招之。又購紫陽茶種，課之樹藝，於是地無棄利。俗素樸陋，歲科試附鳳縣額，每試或不得一人。建書院、義塾，置書籍，延高才者為之師。數年之後，橫舍彬彬，遂請奏設學，建官置額。

谿河多壅閼，橫溢為患。陳開河策，未果行，值水猝發，已逾報災例限，便宜開倉賑之。跋涉沮洳，勞疾不輟。煮粥賑近郊，多所全活。久之，流民坌集，復申開河議，以工代賑，不得請。則因其眾治道路，濬溝渠，出私錢給值，負累至數千緡，民感其德。介萬山中，林谷深阻，奸民狙伏行劫，或掠婦孺賣境外。文黻密圖其處示捕役，時復微服跡之，多就擒治。實行保甲，於民戶職業、田產、丁口、年歲、婚嫁，載冊不厭煩瑣。及賑饑，稽之冊，如家至戶覿，訴訟亦莫敢欺，事益簡焉。民有殺子婦匿其尸者，母家以無左驗，不得直。文黻偶行山徑，群鴉噪於前，索而得之，一訊具服，人以為神。十八年，調署潼關，未任，卒。

李素，字少白，雲南保山人。同治六年舉人。光緒初，授陜西商州直隸州知州。值州境歉收，饑民聚掠。時山西大祲，商州為轉運要沖。素招民運賑糧，使饑者得食。集貲數萬緡，購籽糧散給。設粥廠十餘所，災後倉儲一空，捐穀萬石。六年，大水，加意撫恤，災不為害。州城濱丹河，遇盛漲則負郭田廬漂沒，城中亦半為澤國。素創築石堤二百餘丈，城門月堤十餘丈，遂無水患。開州東隸花河山路三十餘里、州西麻蒦嶺山路二十餘里，行旅便之。擴充商山書院，延碩儒課士，設義塾三十餘區，弦誦聞於比戶。陋規病民者悉除之。每歲寒冬，出私錢給孤寡。緝捕籌經常之費。綠營餉薄，歲資助之。凡賑饑、積穀、築堤、修城、興學，莫不以鉅貲倡。一署同州知府。先後在官十八年，兩舉卓異。以病免歸，卒。士民感之，多私祠祀焉。

張楷，字仲模，湖北蘄水人。同治十年進士，選庶吉士，授編修，累遷至侍講。光緒初，疏論伊犁事，又請撤銷總兵周全有恤典，為時所稱。八年，出為浙江金華知府。永康山中七堡、八堡，地險僻，盜藪也。楷設方略，捕誅匪首蔣元地，移縣丞駐山麓，獷俗一變。父憂去，服闋，補山西汾州。汾陽、平遙兩縣瀕河，鄉民冬令攔河築堰，引水灌田，水不得暢流。夏秋漲溢，各築護堤。以鄰為壑，輒械斗蔓訟。楷禁築攔河堰，濬引渠以洩水，患紓而訟息。以南方戽水法導民，使開稻田，植桑課蠶。有山曰黑煙，與交山葫蘆峪相連，匪徒窟穴其間，偵其姓名，掩捕盡獲之。治汾州七年，考績為山西最。調太原，未任，母憂去。服闋，補河南府。鞏、洛之間素多盜，捕治巨魁，椎埋斂跡。治獄多平反。調開封。二十五年，畿輔拳匪亂起，大河南北，群情洶洶，大吏持重不敢決。楷力陳邪教不可信，外釁不可開。揭示：「義和團既號義民，謂能避槍砲。令詣城外空營候試，以槍擊果不入，編伍充兵。」奸民不得逞。聯軍入都，潰兵南下，楷創議守河。自汜水迄蘭儀，嚴稽渡口，凡持械之士，悉阻之不令入城，屬境安堵。論者謂微楷之堅定，中原禍未艾也。事定，開缺，以道員候補。三十年，卒。

王仁堪，字可莊，福建閩縣人，尚書慶雲之孫。光緒三年一甲一名進士，授修撰。督山西學政，歷典貴州、江南、廣東鄉試，入直上書房。時俄羅斯索伊犁，使臣崇厚擅定條約，仁堪與修撰曹鴻勛等合疏劾之。太和門災，復與鴻勛應詔陳言，極論時政。其請罷頤和園工程，謂：「工費指明不動正款，夫出之筦庫，何非小民膏血？計臣可執未動正款之說以告朝廷，朝廷何能執未動正款之說以謝天下？」言尤切直。

十七年，出為江蘇鎮江知府。甫下車，丹陽教案起，由於教堂發見孩尸。仁堪親驗孩尸七十餘具，陳於總督劉坤一曰：「名為天主教堂，不應有死孩骨。即兼育嬰局，不應無活嬰兒。傳教約本無準外國人育嬰之條，教士於約外兼辦育嬰，不遵奏行章程，使地方官得司稽察，禍由自召。請曲貸愚民之罪，以安眾心；別給撫恤之費，以贍彼族。」坤一迂之，卒定犯罪軍流有差。時外使屢責保護教堂，仁堪請奏定專律，謂：「條約無若何懲辦明文，每出一事，任意要挾。宜明定焚毀教堂，作何賠償；殺傷教士，作何論抵；以及口角鬥毆等事，有定律可遵。人心既平，訛言自息。」英人梅生為匪首李鴻購軍火，事覺，領事坐梅生罪僅監禁，仁堪上書總理各國事務衙門論之。又洋人忻愛珩遍謁守令，募捐義學，無游歷護照。仁堪請關道送領事查辦，復議無照私入內地，應按中國律法科罪。雖皆未果行，時論韙之。

郡地多岡壟，旱易成災，仁堪以設渠塘為急務，不欲擾民，捐廉為倡。馳書乞諸親舊，商富感而輸助，得錢三萬緡，開塘二千三百有奇，溝渠閘壩以百計。

十八年秋，丹陽大祲，恩賑之外，勸紳商捐貲，全活甚眾。又假官錢於民，使勿賣牛，名曰牛賑。濬太平港、沙腰河、練湖、越瀆、蕭河、香草、簡瀆之屬，凡二十餘所，支溝別渠二百三十有奇。又鑿塘四千六百，以蓄高原之水。皆以工代賑，東西百餘里間，水利畢舉。次年春，賑畢，餘四萬金，生息備積穀。牛賑餘錢，仿社倉法創社錢，按區分儲，為修溝洫、廣義塾之用。郡西鄉僻陋不知學，立榛思文社以教之。出私錢於府治前建南畾學舍。在任兩年，於教養諸端，盡力為之。

調蘇州，已積勞致疾，日坐讞局清積案，風採動一時。甫三閱月，猝病卒，時論惜之。鎮江士民列政績，籥請大吏上聞，謂其「視民事如家事，一以扶植善類、培養元氣為任，卓然有古循吏風」。詔允宣付史館立傳，以表循良。自光緒初定制，官吏歿後三十年，始得請祀名宦。於是疆臣率徇眾意，輒請宣付立傳表章，曠典日致猥濫，仁堪為不愧雲。


\end{pinyinscope}