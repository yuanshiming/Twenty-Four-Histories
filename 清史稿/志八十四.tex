\article{志八十四}

\begin{pinyinscope}
○選舉四

△制科薦擢

制科者，天子親詔以待異等之才。唐、宋設科最多，視為優選。清代科目取士，垂為定制。其特詔舉行者，曰博學鴻詞科、經濟特科、孝廉方正科。若經學，若巡幸召試，雖未設科，可附見也。聖祖敦崇實學，康熙甲辰、丁未兩科，改試策論。既廷臣以古學不可猝辦，請仍舊制。

十七年，詔曰：「自古一代之興，必有博學鴻儒，備顧問著作之選。我朝定鼎以來，崇儒重道，培養人才。四海之廣，豈無奇才碩彥、學問淵通、文藻瑰麗、追蹤前哲者？凡有學行兼優、文詞卓越之人，不論已仕、未仕，在京三品以上及科、道官，在外督、撫、布、按，各舉所知，朕親試錄用。其內、外各官，果有真知灼見，在內開送吏部，在外開報督、撫，代為題薦。」嗣膺薦人員至京，詔戶部月給廩餼。明年三月，召試體仁閣。凡百四十三人，賜燕，試賦一、詩一，帝親覽試卷，取一等彭孫遹、倪燦、張烈、汪霦、喬萊、王頊齡、李因篤、秦松齡、周清原、陳維崧、徐嘉炎、陸葇、馮勖、錢中諧、汪楫、袁佑、硃彞尊、湯斌、汪琬、邱象隨等二十人。二等李來泰、潘耒、沈珩、施閏章、米漢雯、黃與堅、李鎧、徐釚、沈筠、周慶曾、尤侗、範必英、崔如嶽、張鴻烈、方象瑛、李澄中、吳元龍、龐塏、毛奇齡、錢金甫、吳任臣、陳鴻績、曹宜溥、毛升芳、曹禾、黎騫、高詠、龍燮、邵吳遠、嚴繩孫等三十人。三、四等俱報罷。命閣臣取前代制科舊事，查議授職。尋議：「兩漢授無常職。晉上第授尚書郎。唐制策高等特授尊官，次等予出身，因有及第、出身之目。宋分五等：一、二等皆不次擢用；三等為上等，恩數視廷試第一人；四等為中等，視廷試第三人；皆賜制科出身。五等為下等，賜進士出身。」得旨，俱授為翰林官。以光祿少卿邵吳遠為侍讀。道員、郎中湯斌等四人為侍講。進士出身之主事，中、行、評、博，內閣典籍，知縣及未仕之進士彭孫遹等十八人為編修。舉、貢出身之推、知，教職，革職之檢討、知縣及未仕之舉、貢、廕、監、布衣倪燦等二十七人為檢討。俱入史館，纂修明史。時富平李因篤、長洲馮勖、秀水硃彞尊、吳江潘耒、無錫嚴繩孫，皆以布衣入選，海內榮之。其年老未與試之杜越、傅山、王方穀等，文學素著，俱授內閣中書，許回籍。

雍正十一年，詔曰：「博學鴻詞之科，所以待卓越淹通之士。康熙十七年，特詔薦舉，召試授職，得人極盛。數十年來，未嘗廣為搜羅。朕延攬維殷，宜有枕經葄史、殫見洽聞、足稱鴻博之選者，當特修曠典，嘉予旁求。在京滿、漢三品以上，在外督、撫、學政，悉心體訪，保題送部。朕臨軒親試，優加錄用。」詔書初下，中外大吏，以事關曠典，相顧遲回。逾年，僅河東督臣舉一人，直隸督臣舉二人，他省未有應者。詔責諸臣觀望。高宗即位，再詔督促。期以一年內齊集闕下，先至者月給廩餼。

乾隆元年，御史吳元安言：「薦舉博學鴻詞，原期得湛深經術、敦崇實學之儒，詩賦雖取兼長，經史尤為根柢。若徒駢綴儷偶，推敲聲律，縱有文藻可觀，終覺名實未稱。」下吏部議，定為兩場，賦、詩外增試論、策。九月，召試百七十六人於保和殿，賜燕如例。試題首場賦、詩、論各一，二場制策二。取一等五人，劉綸、潘安禮、諸錦、於振、杭世駿等，授編修。二等十人，陳兆侖、劉藻、夏之蓉、周長發、程恂等，授檢討；楊度汪、沈廷芳、汪士鍠、陳士璠、齊召南等，授庶吉士。二年，補試體仁閣，首場制策二，二場賦、詩、論各一。取一等萬松齡，授檢討。二等張漢，授檢討；硃荃、洪世澤，授庶吉士。

自康、乾兩朝，再舉詞科，與其選者，山林隱逸之數，多於縉紳，右文之盛，前古罕聞。時承平累葉，海內士夫多致力根柢之學，天子又振拔淹滯，以示風勵，爰有保薦經學之制。乾隆十四年，詔曰：「崇尚經術，有關世道人心。今海宇升平，學士大夫精研本業，窮年矻矻，宗仰儒先者，當不乏人。大學士、九卿、督、撫，其公舉所知，不限進士、舉人、諸生及退休、閒廢人員，能潛心經學者，慎選毋濫。尋中外疏薦者四十餘人。帝為防幸進，下廷臣覆覈，得陳祖範、吳鼎、梁錫興、顧棟高四人。命呈覽著述，派翰林、中書官在武英殿各繕一部。尋授鼎、錫興國子監司業，召對勤政殿。祖範、棟高以年老不能供職，俱授司業銜。後不復舉行。

至屬車臨幸，宏獎士林，康熙四十二年、四十四年，聖祖巡幸江、浙，召試士子，中選者賜白金，赴京錄用有差。高宗六幸江、浙，三幸山東，四幸天津，凡士子進獻詩賦者，召試行在。優等予出身，授內閣中書；次者賜束帛。仁宗東巡津、澱，西幸五臺，召試之典，亦如前例。道光以後，科舉偏重時文。沿習既久，庸濫浮偽，浸失精意。三十年，候補京堂張錫庚請復開博學鴻詞科，以儲人才。禮部議以非當務之急，遂止。

洎光緒中葉，外侮孔棘，海內皇皇，昌言變法。二十四年，貴州學政嚴修請設經濟特科，下總理各國事務衙門會禮部覈議。八月，慈禧皇太后臨朝訓政，以經濟特科易滋流弊，罷之。庚子，京師構亂，乘輿播遷。兩宮怵於時局阽危，亟思破格求才，以資治理。

二十七年，皇太后詔舉經濟特科，命各部、院堂官及各省督、撫、學政保薦，有志慮忠純、規模閎遠、學問淹通、洞達中外時務者，悉心延攬。並下政務大臣擬定考試事宜。御史陳秉崧奏請力除夤緣積習，詔飭諸臣務矢至公。既三品以下京卿紛紛保送，帝覺其冗濫，適太僕少卿隆恩薦疏，上竟報寢，並命撤銷太常少卿李擢英前保諸人。二十九年，政務處議定考試之制，如廷試例，於保和殿天子親策之。凡試二日，首場入選者，始許應覆試，均試論一、策一。簡大臣考校，取一等袁家穀、張一麟、方履中、陶炯照、徐沅、胡玉縉、秦錫鎮、俞陛雲、袁勵準等九人，二等馮善徵、羅良鑒、秦樹聲、魏家驊、吳鍾善、錢鑅、蕭應椿、梁煥奎、蔡寶善、張孝謙、端緒、麥鴻鈞、許嶽鍾、張通謨、楊道霖、張祖廉、吳烈、陳曾壽等十八人。迨授官命下，京職、外任，僅就原階略予升敘，舉、貢用知縣、州佐，以視康、乾時詞科恩遇，浸不如矣。

三十四年，御史俾壽請特開制科，政務處大臣議以「孝廉方正、直言極諫兩科，皆無實際，惟博學鴻詞科，康熙、乾隆間兩次舉行，得人稱盛。際茲文學漸微，保存國粹，實為今日急務。應下學部籌議」。時方詔各省徵召耆儒碩彥。湖南舉人王闓運被薦，授翰林檢討。兩江、安徽相繼薦舉王耕心、孫葆田、程朝儀、吳傳綺、姚永樸、姚永概、馮澂等。部議以諸人覃研經史，合於詞科之選，俟章程議定，陳請舉行。未幾，德宗崩，遂寢。

孝廉方正科，始於康熙六十一年，世宗登極，詔直省府、州、縣、衛各舉孝廉方正，賜六品章服，備召用。雍正元年，詔曰：「國家敦勵風俗，首重賢良。前詔舉孝廉方正，距今數月，未有疏聞。恐有司怠於採訪，雖有端方之品，無由上達。各督、撫速遵前詔，確訪舉奏。」尋浙江、直隸、福建、廣西各薦舉二員，用知縣；年五十五以上者，用知州。其後歷朝御極，皆恩詔薦舉以為常。

乾隆元年，刑部侍郎勵宗萬言：「孝廉方正之舉，稍有冒濫，即有屈抑。從前選舉各官，鮮克公當。非鄉井有力之富豪，即宮墻有名之學霸。迨服官後，庸者或以劣黜，黠者或以贓敗。請慎選舉，以重名器。」吏部議準府、州、縣、衛保舉孝廉方正，應由地方紳士里黨合辭公舉，州、縣官採訪公評，詳稽事實。所舉或系生員，會學官考覈，申送大吏，覈實具題，給六品章服榮身。果有德行才識兼優者，督、撫逾格保薦赴部，九卿、翰、詹、科、道公同驗看，候旨擢用。濫舉者罪之。

五年，定考試例。除樸實拘謹、無他技能、不能應試者，例予頂戴，不送部外，其膺薦赴部者，驗看後，試以時務策、箋、奏各一於太和殿門內。道光間，改於保和殿，如考試御史例。

同治初元，明詔選舉，又以知縣黎庶昌條陳，諭令在京四品以上，在外督、撫、學政，各舉所知，不限紳士、布衣，以躬行實踐為先，毋得專取文詞藻麗者，濫膺盛典。其有年登耄耋，或誠樸無華，足為里閭矜式，不原來京者，州縣官歲時存問，賜以酒米。光緒六年，定自恩詔日起，予限八年，人文到部。每年二月、八月，各會驗奏考一次，逾限者止許章服榮身，不得與考。

初制授官用知州、知縣，厥後薦舉人眾，乃推廣用途，分別以知縣、直隸州州同、州判、佐雜等官及教職用。知縣得缺視拔貢，教職視大挑二等舉人，餘均分省試用序補。歷朝以來，有司奉行，第應故事。徇情冒濫之弊，臺諫屢以上聞。惟嘉慶朝湖南嚴如煜以對策第一，召見授知縣。咸豐朝湖南羅澤南以書生率湘勇越境剿賊，皆以勛績見稱於時。宣統初，各省所舉多至百數十人，少亦數十人，詔飭嚴行甄覈。選舉之風，於斯濫矣。

清代科目取士外，或徵之遺佚，或擢之廉能，或舉之文學，或拔之戎行，或闢之幕職，薦擢一途，得人稱盛，有足述焉。

太祖肇興東土，選拔英豪以輔大業，委輅杖策之士咸與擢用，或招直文館，或留預帷幄。乙卯十一月，諭群臣曰：「國務殷繁，必得賢才眾多，量能授職。勇能攻戰者，宜治軍；才優經濟者，宜理國；博通典故者，宜諮得失；嫺習儀文者，宜襄典禮。當隨地旁求，俾列庶位。」時削平諸國，設八旗制，需才亟。太宗即位，首任儒臣範文程領樞密重事。天聰八年，甲喇章京硃繼文子延慶上書，言：「我朝攻城破敵、斬將搴旗者不乏人，守境治民、安內攘外者未多見。」因疏舉漢人陳極新、刑部啟心郎申朝紀，足備任使。帝召延慶等御前，溫諭褒獎。命延慶、極新，文館錄用；朝紀仍任部事。九年，諭滿、漢、蒙古各官，薦舉人才，不限已仕、未仕，牒送吏、禮二部，具名以聞。直文館寧完我言：「古者薦舉之條，功罪連坐，所以杜弊端、防冒濫。請自後所舉之人，或功或罪，舉者同之。若其人砥行於厥初，改節於末路，許舉者隨時檢舉，免連坐。」帝嘉納焉。

世祖定鼎中原，順治初元，遣官徵訪遺賢，車軺絡繹。吏部詳察履歷，確覈才品，促令來京。並行撫、按，境內隱逸、賢良，逐一啟薦，以憑徵擢。順天巡撫宋權陳治平三策，首廣羅賢才以佐上理，並薦故明薊遼總督王永吉等。詔廷臣各舉所知。一時明季故臣如謝升、馮銓、黨崇雅等，紛紛擢用。中外臣工啟薦除授得官者，不可勝數。嗣以廷臣所舉，類多明季舊吏廢員，未有肥遯隱逸逃名之士。詔自今嚴責舉主，得人者優加進賢之賞，舛謬者嚴行連坐之罰。薦章止以履歷上聞，才品所宜，聽朝廷裁奪。儻以貲郎雜流及黜革青衿、投閒武弁，妄充隱逸，咎有所歸。若畏避連坐，緘默不舉，治以蔽賢罪。二年，陜西、江南平，詔徵山林隱逸，並故明文、武進士、舉人。山東巡撫李之奇以保薦濫及貲郎，詔旨切責。十三年，江南巡撫張中元薦故明進士陸貽吉、于沚，帝親試之。是年復詔各省舉奏地方人才，給事中梁鋐言：「皇上寤寐求才，詔舉山林隱逸，應聘之士，自不乏人。然採訪未確，有負盛舉。如江南舉呂陽，授監司，未幾以贓敗；山東舉王運熙，授科員，未有建明，以計典去。呂陽等豈真抱匡濟之才，不過為梯榮之藉耳。山林者何？謂遠於朝市也。隱逸者何？謂異於趨競也。必得其人，乃當其位。請飭詳加採訪。」疏入，報聞。

順、康間，海內大師宿儒，以名節相高。或廷臣交章論薦，疆吏備禮敦促，堅臥不起。如孫奇逢、李顒、黃宗羲輩，天子知不可致，為嘆息不置，僅命督、撫抄錄著書送京師。康熙九年，孝康皇后升祔禮成，頒詔天下，命有司舉才品優長、山林隱逸之士。自後歷朝推恩之典，雖如例行，實應者寡。

初制，督、撫升遷離任時，薦舉人才一次。嗣令歲一薦舉，部議大省限十人，小省限三四人，後復改二年薦舉一次。自順治十八年停差巡按，乃定各省巡撫應舉方面有司、佐貳、教官員額，總漕、總河應薦方面有司、佐貳額，亦著為例。康熙二年，御史張吉午奏：「三年考滿之法，一、二等稱職者，即系薦舉，請罷督、撫二年薦舉例。」從之。六年，停考滿。用給事中李宗孔言復薦舉，與卓異並行。先是漕、河薦舉例停。十二年，漕督帥顏保請復舊例，每年得舉劾屬吏示勸懲。部議行。因疏薦糧道範周、遲日巽、知縣吳興祚。詔擢興祚福建按察使。

聖祖親政，銳意整飭吏治，屢詔群臣薦舉天下廉能官。十八年，左都御史魏象樞疏薦清廉，原任侍郎高珩、達哈塔、雷虎、班迪，大理卿瑚密色，侍讀蕭維豫，郎中宋文運，布政使畢振姬，知縣張沐、陸隴其等十人。得旨分別錄用。並諭陸隴其廉能之員，宜任繁劇，如直隸清苑、江蘇無錫等縣，庶可表見其才。十九年，福建巡撫吳興祚薦按察使於成龍天下廉能第一，遷布政使，尋擢直隸巡撫。二十年入覲，帝溫諭褒美。問屬吏中亦有清廉者否？成龍以知縣謝錫袞、同知何如玉、羅京對。未幾，調成龍兩江總督。瀕行，疏薦直隸守道董秉忠、通州知州於成龍、南路通判陳大棟、柏鄉知縣邵嗣堯、阜城知縣王燮、高陽知縣孫宏業、霸州州判衛濟賢，並堪大用。會江寧知府缺，詔即以通州知州於成龍擢補。不數年，擢直隸巡撫。同時兩於成龍，先後汲引，並以清操特邀帝眷，時論稱之。二十三年，諭部臣保舉應補關差，僉以「有才及謹慎者不乏人，而操守實難知」對。帝曰：「清操如何可廢？如郝浴居官甚好，猶侵蝕錢糧，魏象樞曾薦郝浴，此事安能豫知！朕信部院堂官清操而委任之，堂官亦信司官而委任之。但將有守之人舉出，被舉者自能效力。」是年九卿、詹事、科、道遵旨疏舉清廉：直隸巡撫格爾古德，吏部郎中蘇赫、範承勛，江南學道趙侖，揚州知府崔華，兗州知府張鵬翮，靈壽知縣陸隴其等。二十六年，帝嘉直隸巡撫於成龍清廉，命九卿各舉廉吏如成龍者。大學士等薦雲貴總督範承勛、山西巡撫馬齊、四川巡撫姚締虞。帝謂承勛等居官皆優，但尚有勉強之意。成龍則出自誠心，毫無瞻顧。命加成龍太子少保銜，以勸廉能。四十年，敕總督郭琇、張鵬翮、桑額、華顯，巡撫彭鵬、李光地、徐潮薦道、府以下，知縣以上，清廉愛民者，勿計罣誤降罰，勿拘本省鄰屬，具以名聞。時天子廣厲風節，群士慕效，吏治丕變。循吏被薦膺顯擢者，先後踵相接。

先是廷臣會推廣西按察使缺，吏部侍郎胡簡敬，淮安人，以推舉淮揚道高成美違例獲譴，至是申禁九卿毋得保舉同鄉及本省官，復限每人歲舉毋逾十人。五十三年，尚書趙申喬舉潮州知府張應詔能耐清貧，可為兩淮運使。帝曰：「清官不系貧富，張伯行家道甚饒，任所日用皆取諸其家，以為不清可乎？一心為國即好官，或操守雖清，不能辦事，亦何裨於國？」

六十一年，世宗嗣位。諭曰：「知人則哲，自古為難。朕臨御之初，簡用人才，或品行端方，或操守清廉，或才具敏練，諸大臣密奏所知。勿避嫌徇私，沽名市恩，有負諮詢。」又以道、府、州、縣，親民要職，敕總督舉三員，巡撫舉二員，布、按各舉一員，將軍、提督亦得舉一員，密封奏聞。雍正四年，以各省所舉未能稱旨，詔切責之。令各明舉一人，不得雷同。時薦賢詔屢下，帝綜覈名實，賞罰必行。七年，以督、撫、布、按，為全省表率。命京官學士、侍郎以上，外官籓、臬以上，各密保一人，不拘滿、漢，不限資格，即府、縣中有信其可任封疆大僚，亦許列薦剡。

高宗重視親民之官，乾隆二年，諭仿雍正時例，督、撫、布、按，各密舉一、二人。次年，復命大學士、九卿舉堪任道、府人員，露章啟奏。八年，詔大學士舉編、檢能任知府者。十四年，命侍郎以上舉能任三品京堂者，尚書以上舉能任侍郎者。其時明揚、密保，並行不廢。科、道行取，自康熙七年復舊制。詔督、撫舉親民之官，賢能夙著者，親加選用。二十九年，詔九卿各舉所知。尚書王騭舉清苑知縣邵嗣堯，李天馥舉三河知縣彭鵬、靈壽知縣陸隴其，徐元文舉麻城知縣趙蒼璧。及廷推時，帝復問左都御史陳廷敬，廉者為誰？廷敬亦以隴其、嗣堯天下清官為言。時同舉十二人，俱用科、道。得人為最。乾隆四年，吏部奏請行取，高宗命尚書、都御史、侍郎於各部屬，州、縣內，秉公保舉，如康熙二十九年例。次年，諭「聖祖時如湯斌、陸隴其學問純正，言行相符，陳瑸、彭鵬操守清廉，治行卓越。天下之大，人材之眾，豈無與數人頡頏者？大學士、九卿其公舉備採擇」。

七年，帝思骨鯁質樸之士，如古馬周、陽城起布衣為御史者，詔大學士、九卿及督、撫，勿論資格，列名舉奏。嗣諸臣奏到，下吏部定期考試。明年二月，考選御史，試以時務策，帝親取中書胡寶瑔第一。引見，寶瑔、塗逢震等十人用御史，沈瀾發江南補用。既而從御史李清芳奏，選用御史，令吏部將合例人員奏請考試。於是保薦御史例罷。清代未設直言極諫之科，而選擇言官至為慎重，裨益政治，非淺鮮也。

自康、乾兩朝，敦尚實學，一時名儒碩彥，膺薦擢者，尤難悉數。康熙十七年，聖祖問閣臣，在廷中博學能詩文者孰為最？李霨、馮溥、陳廷敬、張英交口薦戶部郎中王士禎，召對懋勤殿，賦詩稱旨，授翰林院侍講。部曹改詞臣，自士禎始。三十三年，詔大學士舉長於文學者，王熙、張玉書疏薦在籍尚書徐乾學、左都御史王鴻緒、少詹事高士奇。召來京修書。乾學未聞命卒，詔進呈遺書，並召其弟秉義來京。四十五年，大學士李光地薦直隸生員王蘭生入直內廷，尋賜舉人、進士，授編修，洊躋卿貳。歷康、雍、乾三朝，凡天祿秘書，靡不與校勘之役。同時江南何焯，亦以寒儒賜舉人、進士，直南書房，授編修。被劾解官，仍直書局。亦光地薦也。雍正中，侍郎兼祭酒孫嘉淦薦舉人雷鋐學行，為國子監學正。乾隆初，尚書管監事楊名時薦進士莊亨陽、舉人潘永季、蔡德峻、秦蕙田、吳鼐，貢生官獻瑤、王文震，監生夏宗瀾等，潛心經學，並為國子監屬官。三十八年，詔開四庫館。延置儒臣，以翰林官纂輯不敷，大學士劉統勛薦進士邵晉涵、周永年，尚書裘曰修薦進士餘集、舉人戴震，尚書王際華薦舉人楊昌霖，同典秘籍。後皆改入翰林，時稱「五徵君」。此其著者也。

嘉慶初，和珅敗，仁宗下詔求賢。諭滿、漢大臣，密舉操守端潔、才猷幹濟、居官事跡可據者，降敕褎擢廉吏劉清，風厲天下。十九年，御史卓秉恬請嚴禁濫保，帝是之。宣宗即位，尚書劉鐶之薦起名儒唐鑒，授廣西知府。四川總督蔣攸銛薦川東道陶澍治行第一，擢按察使。澍好臧否人物，開籓皖中，入覲論奏，侃侃多所舉劾。宣宗疑之。密諭巡撫孫爾準察其為人，爾準條列善政，密疏保薦。遂獲大用，擢兩江總督。臨歿遺疏薦粵督林則徐繼己任。澍以知人稱，咸、同中興諸名臣，多為所識拔。

文宗嗣位，詔求直言。侍郎曾國籓疏陳：「本原至計，尤在用人。人材有轉移之道，培養之方，考察之法。」帝嘉納之。詔中外大臣薦舉人才。大學士穆彰阿奏保宗室文彩，聶澐。特旨用京堂。大學士潘世恩疏薦前總督林則徐、按察使姚瑩、員外郎邵懿辰、中允馮桂芬。尚書杜受田首薦則徐及前漕督周天爵。詔起則徐督師，天爵巡撫廣西。侍郎曾國籓薦太常少卿李棠階、郎中吳廷棟、通政副使王慶雲、江蘇淮揚道嚴正基、浙江知縣江忠源。尚書周祖培亦薦棠階、廷棟及郎中易棠等，多蒙擢用。雲貴總督吳文鎔、貴州巡撫喬用遷薦知府胡林翼，擢道員。

咸豐五年，以各省用兵，詔採訪才兼文武、膽識出眾之士。御史宗稷辰疏薦湖南左宗棠，浙江姚承輿，江蘇周騰虎、管晏，廣西唐啟華。命各督、撫訪察，送京引見。是時海內多故，粵寇縱橫。文慶以大學士直樞廷，屢密請破除滿、漢畛域，用人不拘資地。謂漢人來自田間，知民疾苦，熟諳情偽，辦賊當重用漢人。國籓起鄉兵擊賊，戰失利，謗議紛起。文慶獨謂國籓忠誠負時望，終當建非常功，宜專任討賊。又嘗奇林翼才略，林翼以貴州道員留楚帶勇剿賊，國籓薦其才堪大用，勝己十倍。一歲間擢湖北巡撫，文慶實中主之。袁甲三督師淮上，駱秉章巡撫湖南，文慶薦其才，請勿他調，以觀厥成。時論稱之。七年，林翼奏興國處士萬斛泉及其弟子宋鼎、鄒金粟，砥礪廉隅，不求仕進，請予獎勵。詔賞斛泉等七品冠服有差。時軍事方殷，迭飭疆吏及各路統兵大臣奏舉將才。林翼舉左宗棠，予四品京堂，襄辦國籓軍務。沈葆楨、劉蓉、張運蘭，命國籓、林翼調遣。他如塔齊布、羅澤南、李續賓、李續宜、彭玉麟、楊岳斌等，俱以末弁或諸生，拔自戎行，聲績爛然。曾、胡知人善任，薦賢滿天下，卒奏中興之功。

穆宗踐阼，以軍興後吏治廢弛，特擢天津知府石贊清為順天府尹，諭各省訪察循良，有伏處山林、德行醇備、學問淵通之士，督、撫、學政據實奏聞。尋國籓疏稱常州士民尚節義，城陷與賊相持。其士子多讀書稽古。如候選同知劉翰清，監生趙烈文、方駿謨、華蘅芳，從九品徐壽等，若使閱歷戎行，廓其聞見，有裨軍謀。詔譚廷襄、嚴樹森、左宗棠、薛煥訪求，遣送國籓軍營錄用。

同治元年，諭廷臣曰：「上年屢降旨令保舉人才，各督、撫已將政績卓著人員登諸薦牘。在京如大學士周祖培，大學士銜祁■A4藻、翁心存，協辦大學士倭仁，侍郎宋晉、王茂廕，科道高延祜、薛春藜、郭祥瑞等，各有薦舉。人臣以人事君，不必俟有明詔，始可敷陳。其各臚列事實，秉公保奏。」復屢諭國籓保薦督撫大員。國籓言：「封疆將帥，惟天子舉措之。四方多故，疆臣既有征伐之權，不當更分黜陟之柄，宜防外重內輕之漸，兼杜植私樹黨之端。」帝優詔褒答。

二年，河南學政景其濬奏副貢生蘇源生等學行，授本省訓導。命各學臣訪舉經明行修之士，酌保數人，不為恆制。九年，浙江學政徐樹銘，以採訪儒修，疏薦已革編修俞樾，請賞還原銜，送部引見；秀水教諭譚廷獻、舉人趙銘、江西拔貢楊希閔等，比照召試博學鴻詞例，予廷試。帝以樹銘私心自用，下部嚴議，鐫四級。此因薦舉獲譴，乃其變也。光緒七年，兩廣督臣張樹聲、撫臣裕寬，薦在籍紳士山西襄陵知縣南海進士硃次琦，國子監典籍銜番禺舉人陳澧篤行。詔予五品卿銜，以勵績學。

十年，以外釁迭啟，時事日艱。諭大學士、六部、九卿、直省將軍、督、撫：「無論文武兩途，有體用賅備，謀勇俱優，或諳習吏治兵事，熟悉中外交涉，或善制船械，精通算術，或饒有機智，饒勇善戰，或諳諫水師及沿海情形者，廣為訪求，具實陳奏。」二十一年，訪求奇才異能，精天文、地輿、算法、格致、制造學者。二十四年，翰林院侍讀學士徐致靖疏薦工部主事康有為、刑部主事張元濟、湖南鹽法長寶道黃遵憲、江蘇知府譚嗣同、廣東舉人梁啟超，特予召見。徵遵憲、嗣同至京，賞啟超六品銜，任譯書局事。時德宗親政，激於外勢，亟圖自彊。詔求通達時務人才，中外紛紛薦舉。而草茅新進之臣，刻勵求新，昌言變法矣。未幾黨禍起，慈禧皇太后訓政，有為竄海外，其弟廣仁及御史楊深秀、軍機章京譚嗣同、林旭、楊銳、劉光第棄市，致靖以黨附下獄禁錮，復追論原保諸臣罪。御史宋伯魯、湖南巡撫陳寶箴，開缺戶部尚書、協辦大學士翁同龢，俱削官永不敘用。禮部尚書李端棻謫戍邊，內閣學士張百熙下部議處。其他言新政者，斥逐殆盡。

迨庚子京師遘亂，越年和議成，兩宮西幸回鑾，時事日棘。三十三年，詔中外大臣訪求人才，不拘官階大小，有無官職，確知才堪大用，及擅專長者，切實薦舉。派王大臣察驗詢問，出具考語，召見。於時被薦人員，分起赴京，除官錄用者，至宣統間猶未已。然自光緒之季，改訂官制，增衙署，置官缺，破格錄用人員輒以千數，薦擢亦太濫矣。宣統元年，御史謝遠涵言：「變法至今，長官但舉故舊，士夫不諱鉆營。請嚴定章程，以貪劣聞者，反坐薦主，加以懲處。」疏下所司而已。

薦舉不拘流品。清代才臣，以佐雜洊躋開府者，如雍正間之李衛、田文鏡，乾隆間之楊景素、李世傑，政績最著。厥後捐納日廣，起家雜流，膺顯擢者無算，其人大都饒有幹局，以視科目循資遷轉，以資格坐致高位，蓋不侔也。薦舉之尤異者，康熙初，陜西提督王進寶，薦其子用予材武可勝副將，後以功擢總兵，父子同建節鉞。雍正間，雲南總兵趙坤擢貴州提督，請以其子秉鐸為貴州提標參將，帝允所請。孫嘉淦為祭酒，舉其弟揚淦為國子監學正，湖南衡永郴桂道汪榯，且薦其父原任刑部司官澐學問優裕，政事練達，授四川知府。此則舉不避親，其破除成例又如此。

徵闢幕僚，雍正元年詔吏部，嗣後督撫所延幕賓，將姓名具奏，稱職者題部議敘，授之職位，以示砥礪。乾隆元年，侍郎吳應棻以鼓勵賢才，請立勸懲之法。洎道光間，幕友濫邀甄敘，臺諫屢以為言，詔督、撫、鹽政，一切議敘，不許保列幕友，並嚴禁本省屬員濫充，違者吏部查參議處。然康熙時，布衣陳潢佐靳輔治河，特賜僉事道銜。雍正時，方觀承為定邊大將軍平郡王記室，以布衣召見，賜中書銜。乾、嘉間，名臣如王傑、嚴如煜、林則徐輩，皆先佐幕而後通籍。迨咸、同軍興，左宗棠、李鴻章、劉蓉等，多以幕僚佐績戎旃，成中興之業。曾國籓總制軍務，幕府號多才，賓從極一時人選，尤卓卓可紀者也。


\end{pinyinscope}