\article{列傳九十八}

\begin{pinyinscope}
哈攀龍子國興任舉冶大雄馬良柱本進忠劉順

哈攀龍，直隸河間人，其先出回部。乾隆二年一甲一名武進士，授頭等侍衛。以副將發福建，除興化城守副將。遷總兵，歷河南南陽，福建海壇、漳州諸鎮。以母喪去官。十三年，高宗東巡，攀龍迎鑾，命往金川，隸總督張廣泗軍，署松潘鎮總兵。出美諾溝，取撒臥山、大松林、噶達諸寨。分兵出馬溝右梁，察形勢，得其險要，搜截松林，賊蔽松設卡。毀其二，徑左梁山溝，砲斃賊數十。進克渴足寨，焚碉寨四、水城一，殺賊二十餘。尋與署重慶鎮總兵任舉合兵攻色爾力石城，舉沒於陣。攀龍入林，殪賊三十餘，奪舉尸回。復偕都統班第、署重慶鎮總兵段起賢、侍衛富成分道夜襲色爾力，焚木卡三，殺賊五十餘。進破石梁、雙溝諸壘。經略訥親、總督張廣泗劾攀龍攻色爾力不能下，兵部議左遷。上責攀龍自陳，攀龍言屢克卡殺賊報廣泗，廣泗不以入告。會訥親、廣泗皆得罪去，上知攀龍枉，命罷議。尋從經略大學士傅恆夜攻色爾力，先登，拔石卡，殪賊數十。十四年，金川事定，命署固原提督。十六年，移湖廣提督，陳整飭弁兵諸事，上嘉勉之。尋命真除。復移貴州提督。入陛見，病留京師，卒。

子國興，乾隆十七年武進士，授三等侍衛。出為雲南督標右營游擊，遷東川營參將。緬甸頭人召散據孟艮為亂。總督楊應琚檄國興佐軍，戰楞木，進克猛卯，督戰被槍，創右輔及臂。應琚以聞，賜孔雀翎。尋署騰越營副將。時副將趙宏榜以偏師深入，與緬人戰於新街，師敗績。國興師至蠻暮，詗新街無備，督兵潛入，緬人乃引退。從將軍明瑞進克木邦，戰於蠻暮，大破之。復偕侍衛莽克察擊斬守隘賊六十餘。擢楚姚鎮總兵。入陛見，命在乾清門行走，賚銀幣。還軍，移普洱鎮總兵，遷貴州提督。經略傅恆議用水師，令國興赴銅壁關外野人山督造船。移雲南提督，加太子少保。船成，從傅恆出猛拱、孟養、南豐、猛烈、猛壩，次老官屯。緬人水陸備甚固，攻之不時下。頭人諾爾塔以其酋懵駁命，遣使得魯蘊詣軍乞解兵。傅恆令國興出見，曉以利害，令具約十年一貢，毋更擾邊，歸所掠內地人。緬人誓奉約。時傅恆方病，將軍阿桂召從征諸大臣議，皆言許之便，遂與定約解兵。既而貢弗至，總督彰寶遣都司蘇爾相諭意，留不遣，揚言國興許以木邦、猛拱、蠻暮三土司予緬人，請如議。彰寶劾國興與緬人議具約不以實，上召國興至京師，詰國興，國興自陳未嘗有此議。上責國興遷就畢事，奪太子少保，左授貴州古州鎮總兵。移雲南臨元鎮。後二年，得魯蘊復至老官屯，請如前誓三事。

時師征金川，上命國興從將軍溫福進討。三十七年，遷西安提督，命盡護陜西、甘肅從征諸軍。尋令偕總兵董天弼自曾頭溝取底木達、布朗郭宗。溫福以國興能軍，令自策卜丹徑取美諾當一面。國興自阿喀木雅山溝紆道徑瑪爾迪克山寨，察策卜丹地勢，林深徑狹，不宜於行師，乃將二千人佐海蘭察攻瑪爾迪克。溫福再疏聞上。金川賊千餘屯貢噶山左，謀劫糧，國興馳擊，賊敗匿。師還，經瑪爾迪克，賊自林中出，復擊敗之，上賚荷包四。進攻貢噶山，設伏，斬賊百餘，搜箐奪碉卡。九月，金川酋索諾木使詣國興，請獻鄂克什地以降。國興令並割南北兩山美美卡、木蘭壩及瑪爾迪克。越日，賊盡撤諸柵。國興以兵入鄂克什舊寨，賊退守路頂宗。十月，使歸墨壟溝師敗時所掠外委臧儒，且言嘗勸僧格桑同降。溫福以聞，上令國興檄諭索諾木聲其罪。時國興及海蘭察將五千人屯貢噶山，謀攻策卜丹，阻冰雪未進。上命還師攻路頂宗。路頂宗山麓有巨溝，溝源出南山。海蘭察紆道出山後，侍衛額森特自小徑為應，國興前越溝攻碉。師繼進，遂克路頂宗，破卡五十餘、碉三百餘，俘獲甚眾。復自喀木色爾北山攻穆拉斯郭大寨，進據兜烏山巔，與總兵馬彪軍合，奪附近碉卡，克額爾奔木柵。復將千人渡水，自南山鄂爾濟仰攻，克諸寨，與大軍會，進攻明郭宗。別以兵襲擊公雅山，克木爾古魯寨，並奪據嘉巴山麓。廷議既定小金川，分命將帥三道進討金川。上曰：「國興雖綠營漢員，熟軍事；又嘗為乾清門侍衛，與滿洲大臣無異。」授參贊大臣，佐副將軍豐升額。是月克明郭宗，焚念經樓。整兵進取日果爾烏谷山麓，攻美諾。上嘉國興功，官其子文虎守備。攻克布朗郭宗，僧格桑遁金川。我軍直抵底木達，僧格桑父澤旺出降。小金川平。

國興卒於軍，賜白金千，存恤其家，加贈太子太保，謚壯武。祀昭忠祠，圖形紫光閣。文虎授陜西提標右營守備，從軍攻木果木，陣沒，從祀昭忠祠。復官次子文彪千總。

任舉，山西大同人。雍正二年武進士。以守備發陜西。累遷固原提標左營游擊，署城守營參將。乾隆十一年十二月，固原兵變，夜攻提督許仕盛，毀轅門將入。舉聞亂，單騎詣鼓樓鳴角，招營兵未變者才五十人，部勒使成列。變兵懼，退掠市廛。舉追及，手刃十餘人，擒四十餘人。變兵出城南門，還攻東西二門。舉守東門，右營游擊鐵保守西門，御戰，變兵潰。事定，總督慶復以聞，擢中軍參將。

十二年，命征金川，隸總督張廣泗軍。尋授西鳳協副將。舉至軍，與總兵許應虎、副將高宗瑾、參將買國良攻色底賊碉，擊以砲二百餘發，碉一角圮，垣鑿孔發砲，密如鱗比。舉度我軍砲小不能下，將移軍退守，賊出戰，再設伏敗之。十三年，上諭謂：「在軍諸將狃於瞻對之役，庸懦欺蒙，已成夙習。今別用舉等，皆未從征瞻對，無所掣肘，宜鼓勵勇往。」廣泗亦奏在川鎮將，忠誠勇幹無出舉右者，令率漢、土兵三千取道攻昔嶺。尋又奏令署重慶鎮總兵。

舉與參將王愷自牛廠至素可尼山。時五月，遇大雪，闢道以行。經撒烏山，至昔嶺山梁，山北曰木岡，孤峰當道，賊置城卡守隘。舉督兵攻卡，憑高發砲洞其垣，令土兵緣溝潛進，毀賊碉。師循出山腰，克賊卡，遂陟中峰，以千人駐守，進攻木岡。時總兵哈攀龍師至馬溝右梁，阻松林不得進。廣泗令自納喇溝出昔嶺右，與舉合攻木岡賊所署城卡，力戰未即下。舉察昔嶺左有道通卡撒，中經得思東、木達溝，賊皆置碉焉。總兵冶大雄方自卡撒進，舉與合軍，焚木達溝諸碉，圍得思東，斷其汲道，督兵挾斧斫賊，賊墮巖遁，得大小碉三。進攻色爾力石城，分兵為三道：舉督兵直攻石城，攀龍出其右，副將唐開中及國良出其左。越溝度林，攻賊所置木城，國良戰死。六月己巳，舉與攀龍、開中合攻石城，城堅甚。我師方力攻，賊三百餘自西南林內出，舉督兵與戰，被創；戰益力，槍復中要害，遂卒。攀龍入林殺賊，以其尸還。

時上方命舉真除，經略大學士訥親以舉死事聞，上閱疏為泣下，並諭：「舉忠憤激發，甘死如飴，而朕以小醜跳梁，用良臣於危地，思之深惻！」命視提督例賜恤，加都督同知，謚勇烈，祀昭忠祠，官其子承恩都司，承緒千總。承恩喪終入謝，上以尚幼，命傳諭其母善教之。二十四年，授三等侍衛。累遷福建陸路提督。五十二年，臺灣林爽文為亂，承恩請往討之，師無功，逮詣京師，罪當死，上寬之。五十三年，赦出獄。五十五年，復授巡捕營參將，遷副將。卒。承緒官巡捕營游擊，市中火，赴救被創，卒。上之赦承恩，謂其未有子，承緒又死勤事，不可使舉無嗣也。

冶大雄，四川成都人。康熙季年入伍，從征西藏，克里塘、巴塘，降結敦落籠宗、說板多打籠宗諸寨，獲為亂喇嘛五。雍正初，從軍出松潘黃勝關，剿撫熱當十二部落。攻郭隆寺，攻嶺三，破寨十五，追斬康布喇嘛於西海。又從征桌子山、棋子山，戮頭人。追剿羅卜藏丹津，擒丹津琿臺吉。川陜總督岳鍾琪疏薦，引見，特授藍翎侍衛。累遷陜西莊浪營參將。加副將銜，賜孔雀翎，命赴巴里坤軍，檄署川陜標中軍副將。

準噶爾犯克什圖、峨侖磯諸卡倫。大雄偕總兵樊廷以二千人當賊二萬，轉戰七晝夜，拔守卡倫兵以出。與總兵張元佐等師會，力戰殺賊。賜拜他喇布勒哈番世職，賚白金五千。尋授直隸山永協副將。命署湖北彞陵鎮總兵。上言：「彞陵距省千餘里，兵餉歲以四季支給，請改夏秋、冬春二次匯支。」下督撫議行。尋調署山西大同鎮總兵。與前任總兵李如栢互劾，均奪職。乾隆元年，以副將發湖廣，尋授衡州協副將。城綏苗、瑤為亂，大雄駐長安堡，焚賊寨，戮其渠，餘相率就撫。擢鎮筸鎮總兵。總督孫嘉淦劾大雄貪縱，奪職。湖南巡撫蔣溥言讞無貪縱跡，引見，復授雲南昭通鎮總兵。敘剿苗功，加都督僉事銜。

十三年，從征金川，至卡撒，統云南、貴州諸軍進攻色底、光多諸寨。引兵出昔嶺中峰之西，與署總兵哈攀龍、任舉師會，克大小碉十、石城一，墮碉百三十。同攻克昔嶺溝底石城水卡。經略大學士傅恆奏大雄歷經戰陣，令總理營壘，措置妥協，賜孔雀翎。金川頭人莎羅奔等乞降，師還。授雲南提督，加左都督銜。入覲，官其子繼鈞藍翎侍衛，命送大雄上官。疏言：「西藏喀拉烏蘇諸地與準噶爾連界，盜竊紛擾，是其故習。今藏北鄙即我邊地，防邊自可弭盜。請駐藏大臣仍設重兵，循大道置臺站，以資防守。」上嘉其留心。

繼鈞至常德迎家，中途假回民金，大雄以聞。上以大雄知事不可揜乃始奏劾，左授哈密總兵。命署安西提督，赴巴里坤驗馬駝，疏報四千餘。會總督方觀承核參將鍾世傑等至巴里坤領馬千九百餘，途中馬多死，論罪。上以大雄疏不實，下部議；總督黃廷桂復劾大雄，命奪官，逮京師治罪。二十一年四月，行至西安，卒。三十二年，上以綠營世職不得世襲罔替，下兵部察諸將有功者，俟襲次畢，賜恩騎尉世襲罔替，大雄與焉。

馬良柱，甘肅張掖人，其先本回部。康熙季年，從軍征吐魯蕃；雍正初，將軍阿爾邦檄赴插漢麥裡幹討賊：皆有功。復從安西鎮總兵孫繼宗攻羅卜藏丹津，降臺吉三十三。戰於哈馬兒打布罕噶斯，擒其渠，授藍翎侍衛，賜白金百，遷三等侍衛。外授四川提標游擊，賜貂皮、數珠。命將兵屯西藏。旋以兵擾民，左降，聽四川巡撫、提督調遣。

八年，瞻對土司為亂，提督黃廷桂檄良柱討之。賊堅守石碉，督兵仰攻，槍殪所乘馬，易馬進，再殪，乃步行督戰。碉上投石如雨，傷面，搏賊益奮，火其碉，並焚擦馬、擦牙諸寨，殲賊無算。側冷邦諸頭人皆降。復授松潘鎮左營游擊。三遷夔州協副將。

乾隆十年，師復徵瞻對，破直達、松多諸寨，奪碉七十餘。進攻下密左山梁，獲頭人噶籠丹坪。再進克下密等百餘寨，獲頭人塔巴四交。渡丫魯河，遂破瞻對，焚其寨。其渠姜錯太死於火。十二年，大金川酋莎羅奔攻革布什咱土司，並掠明正土司所屬魯密、章穀諸地。巡撫紀山移良柱威茂協副將，督兵防禦。莎羅奔糾小金川土司澤旺侵沃日各寨，都司馬光祖赴援，賊大至，光祖困於熱籠。良柱率輕騎馳救，敗賊巴納山，進克石卡二百二十三。光祖等出應，賊潰，圍解。澤旺降，並還所侵沃日三寨。詔嘉其奮勇，遷重慶鎮總兵。再進復孫克宗官寨，攻江卡，戰屢勝，克大小碉寨百餘，降二十餘寨。進克丹噶山，分兵焚撒籠等七寨，噶固等寨先後降。賊守石達大碉，良柱冒雨進，數十戰，賊乘夜來撲營，設伏，殲焉。馬邦頭人思錯已降，總兵許應虎馭之不以道，復叛，圍應虎於的交，良柱馳救。賊退入戎布寨，攻之未下。旋復犯馬邦，副將張興被圍。良柱請移戎布師赴援，總督張廣泗不許，興陷於賊。侵噶固，守兵叛附賊，奪卡倫七。廣泗令良柱往攻，力戰，賊未卻。值大雪二十餘日，糧匱，煮鎧弩以食。力不支，廣泗檄退師。倉卒移營，砲械為賊得。

廣泗劾之，命逮詣京師，良柱陳糧絕狀，上特原之。命在香山教禁軍雲梯，親臨觀之。良柱起舞鞭，稱旨，賜大緞、荷包。命仍赴金川軍，以副將、參將等官酌量委用。尋授泰寧協副將，大學士傅恆視師，檄良柱攻昔嶺，克之。莎羅奔請降，良柱以十餘騎入其營宣諭。授建昌鎮總兵，賜孔雀翎。母憂去官。召入京師，仍令教禁軍習雲梯。服闋，授松潘鎮總兵。雜穀土司蒼旺為亂，偕提督岳鍾琪討平之。尋請老，改籍四川華陽。卒，年八十一。

良柱額然，大目虯髯，邊人畏之，號為獅子頭。善戰，臨陣手鐵鞭一，馬上旋轉如飛。其攻噶固，廣泗不為策應，餉又不時至，上知廣泗忌其成功，故特輕其罰云。子應詔，官直隸河間副將。孫瑜，自有傳。

本進忠，甘肅西寧人。初入伍，冒姓名曰張元吉，尋請復姓名。雍正中，從揚武將軍張廣泗援吐魯番，屯魯克沁。準噶爾來侵，邀擊，擒賊七。復追敗之哈喇和卓。乾隆十三年，檄赴金川，從征囊得山梁。攻碉先登，奪矛，中石，傷。從攻普沾，擲火彈入碉，焚碉十三，奪木城。進戰於樂利噶爾堤克，殪賊。攻碉，右股中槍，傷。錄功，擢四川威茂協右營都司。引見，賜大緞。雜穀土司蒼旺為亂，提督岳鍾琪檄進忠討之，奪銅砲一，斬馘數十，生擒二十五，降茶堡番民二千餘。自角木角溝入雜穀，獲蒼旺。累擢永寧協副將。

三十年，從將軍明瑞徵緬甸，進攻蠻結，克木卡十六，殪賊三，傷額，明日，仍裹創出戰。事聞，賜孔雀翎，號法式善巴圖魯。擢雲南臨元鎮總兵。明瑞令將五千人屯龍陵關備調遣。召詣熱河行在，入見，命乾清門行走，賜貂皮、銀幣，令還軍。旋移普洱鎮總兵，擢雲南提督。卒，加太子太保，謚勤毅。

劉順，順天人。雍正五年武進士，授藍翎侍衛。以守備發陜西。累遷至金塔協副將。乾隆十三年，令將千五百人赴金川，偕副將高雄自甲索攻囊得，道松林。賊百餘出戰，擊之遁，毀賊碉。從大軍自卡撒左山梁進，諸碉以次皆下。惟普瞻雙、單二碉守甚堅。日暮，將收兵，順潛率所部逼單碉，縱火攻之，賊潰，並奪雙碉。師繼進，遂克色底。普瞻西有山曰阿利，賊碉林立。順冒雨奮攻，奪山梁木卡，破碉。發砲，殪賊數十，復破大碉一、石卡四。

經略訥親屢奏順奮勇。金川平，擢貴州威寧鎮總兵。上以順熟邊情，移甘肅西寧鎮總兵。入見，賜孔雀翎。擢安西提督。病，乞罷。卒，加太子太保，謚壯靖。

論曰：初征金川，攀龍、舉、大雄皆以勇略著。舉尤驍桀為軍鋒，訥親、張廣泗督戰急，鼓銳攻堅，遂以身殉，傷已！良柱善戰，又以廣泗牽制，不能盡其材。進忠、順力戰破堅碉，亦攀龍輩之亞也。


\end{pinyinscope}