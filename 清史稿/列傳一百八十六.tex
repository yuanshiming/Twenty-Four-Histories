\article{列傳一百八十六}

\begin{pinyinscope}
呂賢基鄒鳴鶴戴熙湯貽汾張芾黃琮陶廷傑馮培元

孫銘恩沈炳垣張錫庚

呂賢基，字鶴田，安徽旌德人。道光十五年進士，選庶吉士，授編修。遷御史、給事中，持正敢言，數論時政得失，多所採用。文宗即位，應詔上封事，請懋聖學，正人心，育人才，恤民隱，尤被嘉納。遷鴻臚寺卿。咸豐元年，超擢工部侍郎。二年，以時事可危，疏請下詔求言，略曰：「粵西會匪滋事，二年以來，命將出師，尚無成效，甚至圍攻省城，大肆猖獗。南河豐工未能合龍，重運阻滯，災民屯聚，在在堪虞。河工費五百萬，軍需費一千餘萬，部臣束手無措，必致掊克朘削，邦本愈搖。今日事勢，譬之於病，元氣血脈，枯竭已甚，外邪又熾，若再諱疾忌醫，愈難為救。惟有開通喉舌，廣覓良方，庶可補救萬一。請特旨令大小臣工悉去忌諱，一改洩沓之故習，各抒所見，以期集思廣益。」疏入，諭部院大臣、九卿、科道有言責者，各據見聞，直言無隱。

三年正月，命賢基馳赴安徽會同巡撫蔣文慶及周天爵辦理防剿事宜，賢基疏言：「江寧以東西梁山為要隘，必先扼守。廬州為江淮門戶，宜令重臣駐★。巢湖出江當梁山上游，地方匪徒宜招撫，免為賊用，且可與梁山為犄角。」上嘉納，不及施行，而安慶、江寧先後陷。奏調給事中袁甲三、知府趙畇幫辦團練防剿，又調編修李鴻章等襄軍事。偕周天爵疏言：「事當分任。團練專令殲除土匪；牧令守本境，統帥剿賊，不得遠駐百里之外，以免推諉。」上韙之。

安徽境內無大枝勁旅，團練亦散漫無可恃。七月，湖北敗賊竄陷英山，擾太湖，分犯洪家埠，賢基檄游擊賡音太、伍登庸擊走之。八月，賊復自江西竄踞安慶，賢基赴舒城、桐城勸募團練，為官軍聲援。賡音太、伍登庸戰歿於集賢關。賊犯桐城，紳士馬三俊率練勇迎戰失利，遂失守。已革按察使張熙宇退駐大關，賢基抗疏劾之。時方駐舒城，或告以無守土責，未轄一兵，賊鋒甚銳，可退守以圖再舉。賢基曰：「奉命治鄉兵殺賊，當以死報國。敢避寇幸免乎？」十月賊至，登陴守御，城陷，死之。

文宗初聞舒城失守，即曰：「賢基素懷忠義，必能大節無虧。」及奏上，深悼惜之，贈尚書銜，加恩於舒城建專祠，擢其子編修錦文以侍讀用，賜銀三千兩，命錦文即日回籍治喪。予騎都尉世職，祀京師及本籍府城昭忠祠。後安徽請祀鄉賢，特諭：「賢基品行端正，居官忠直，名副其實。」即報可。

鄒鳴鶴，字鍾泉，江蘇無錫人。道光二年進士，雲南即用知縣。親老告近，改發河南，署新鄭，補羅山，有惠政。母喪，去官。巡撫程祖洛疏陳鳴鶴政績，羅山紳民籥請保留河南，特旨允俟服闋以南、汝、陳、光四府州所屬酌補選缺，異數也。

尋補光山，調祥符，擢蘭儀河工同知，護開歸陳許道。以治河勞，晉秩知府。歷衛輝、陳州、開封。二十一年，河決祥符，水圍省城，鳴鶴露宿城上，盡力堵御。有議遷省城於洛陽者，鳴鶴上議有六不可。欽差大臣王鼎等據以疏陳，乃決議堅守。凡歷七十餘日，水退城安。論功，晉秩道員。二十三年，河決中牟，褫職留工，工竣，復原官，仍在工效力。丁生母憂，服闋，署彰衛懷道，尋授江西督糧道。文宗即位，詔舉賢才，戶部侍郎侯桐、兩江總督陸建瀛交章以鳴鶴薦，擢順天府尹。

咸豐元年，擢廣西巡撫。匪亂方熾，大學士賽尚阿督軍事，鳴鶴課吏治，治團練，撫恤被兵災民。二年，賊由永安突犯桂林，城中兵僅千人，倉猝防禦，提督向榮馳援，民心始定。總兵秦定三等續至，鳴鶴以諸軍無所統屬，自請督戰。分遣諸將擊賊，相持月餘，賊百計攻城，屢卻。賊遂分竄，賽尚阿促向榮追擊，鳴鶴堅留防賊回竄，互疏爭。賊尋陷興安、全州，入湖南，詔褫鳴鶴職，以守城功免治罪。

洎回籍，賊已陷武昌。三年正月，陸建瀛赴九江督師，疏請起鳴鶴籌辦沿江防務。已病，或沮其行。曰：「此吾補過報國之日也！」建瀛旋退江寧，獲罪，命鳴鶴與將軍祥厚等籌商守御。建瀛見其病甚，欲為奏請還家養痾，鳴鶴不可。及江寧陷，書絕命詞曰：「臣力難圖報稱，臣心仰答九重。三次守城盡節，庶幾全始全終。」遣人持付其子，自率隊出，至三山街，賊見識之，曰：「此守桂林之鄒巡撫也！」呼其名詬之。鳴鶴亦罵不絕口，被支解而死。事聞，贈道銜，賜恤。

同治初，江南既平，曾國籓疏陳鳴鶴生平政績及殉節狀，請加恩優恤。御史硃震言鳴鶴匿民居遇害，非臨陣捐軀者比，請罷之。編修硃福基等復以鳴鶴被難聞見各殊，呈請下兩江總督馬新貽確查。新貽覆奏紳耆咸稱鳴鶴協同防守，誓以身殉，罵賊被戕，無避匿民居之事。詔依巡撫例議恤，予騎都尉兼雲騎尉世職，謚壯節。後祀河南名宦祠。

戴熙，字醇士，浙江錢塘人。道光十二年進士，選庶吉士，授編修。大考二等，擢贊善，遷中允。十八年，入直南書房。督廣東學政，任滿，請終養。二十五年，服闋，未補官，復督廣東學政，累遷內閣學士。二十八年，授兵部侍郎，仍直南書房。

先是，廣東因士民阻英人入城，相持者數年。至二十九年，英人懾於民怒，暫罷議。宣宗嘉悅，以為奇功，錫封總督徐廣縉子爵，巡撫葉名琛男爵。會熙召對，論及之。熙言廣東民風素所諳悉，督撫所奏，恐涉鋪張，非可終恃，上不懌。尋命書扇，有帖體字，傳旨申飭。越日，命南書房書扁額，內監傳諭指派同直張錫庚，戒勿交寫誤字之戴熙。未幾，罷其入直。熙知眷衰，稱病請開缺，上益怒，降三品京堂休致。

咸豐初，詔舉人才，尚書孫瑞珍以熙薦，召來京候簡用，因病未至。粵匪踞江寧，浙江戒嚴。熙偕官紳勸諭捐輸，舉行團練。八年，粵匪由江西擾浙東，熙助巡撫晏端書籌調兵食，乞援鄰境。援師至，賊未得逞，漸退。以治團練勞，加二品頂戴。杭州初有民兵八百人，又選鋒數百，事緩，以資絀，減少半。十年，粵匪由安徽廣德入浙，連陷數縣，犯湖州、武康。熙以所部練勇付按察使段光清，會旗兵防獨松、千秋等關。賊至，斂兵入城守。熙謂用兵無獨守孤城之理，宜分營城外相犄角，又議乘賊初至迎擊，皆未行。熙與弟燾助守西北隅，砲斃黃衣賊一人，賊遽退匿山後。眾謂賊且遁，熙料其詐，偵之，果轉赴西南。晝夜環攻，久雨，兵疲。賊於宋鎮湖門故址穴地轟城，遂陷，熙赴水死之。弟煦、媳金、及甥王朝榮，同殉。事聞，贈尚書銜，建專祠，予騎都尉兼雲騎尉世職，謚文節。弟煦，精算學，自有傳。

熙雅尚絕俗，尤善畫。當視學廣東，陛辭，宣宗諭曰：「古人之作畫，須行萬里路。此行遍歷山川，畫當益進。」其見重如此。後以直言黜。及殉節，遂益為世重。同時湯貽汾畫負盛名，與熙相匹。亦殉江寧之難，同以忠義顯，世稱戴、湯云。

貽汾，字雨生，江蘇武進人。祖大奎，官福建鳳山知縣，守城殉節，父荀業同死，見忠義傳。貽汾少有俊才。家貧，以難廕襲世職，授守備，累擢浙江樂清協副將。歷官治軍捕盜有聲。尚氣節，工詩畫，政績文章為時重。晚辭官僑居江寧。及粵匪熾，貽汾見時事日亟，語人曰：「吾年七十有七，家世忠孝。脫有不幸，惟當致命遂志，以見先人。」江寧籌防，大吏每有咨詢，盡言贊畫。城陷，從容賦絕命詞，赴水死。事聞，文宗以其三世死事，特詔優恤，加一雲騎尉，謚貞愍。

張芾，字小浦，陜西涇陽人。道光十五年進士，選庶吉士，授編修。累遷庶子，直南書房。大考一等，擢少詹事，超遷內閣學士，督江蘇學政。二十五年，授工部侍郎，任滿回京，仍直南書房，調吏部。二十九年，督江西學政。文宗即位，應詔陳言，請明黜陟，寬出納，禁糜費，重海防，上嘉納。命按巡撫陳阡被劾各款，得實，罷之。阡亦訐芾收受陋規，詔免議。

咸豐二年，調刑部侍郎。任滿，留署江西巡撫，尋實授。時粵匪方圍長沙，詔芾偕在籍尚書陳孚恩籌防。未幾，岳州陷，芾駐守九江。三年正月，總督陸建瀛至九江，芾移守瑞昌，賊來犯，擊走之，而九江遂陷，革職留任，退守南昌。賊既踞江寧，分股溯江而上。芾奏調湖北按察使江忠源來援，甫至而賊船直抵城下，芾率官紳嬰城固守，賊穴道轟城，壞而復完。總兵馬濟美戰歿城外，賴江忠源迭戰卻賊，被圍凡三閱月，賊乃東走，由九江趨安徽。芾以守城勞，復原官。奏將將吏猥多，部議覈減，芾疏爭，嚴旨切責。會因截留滇、黔銅鉛銀，又陳孚恩被劾，芾為申辨，上怒，褫芾職。

芾既罷，道梗不得歸，僑居紹興。賊窺徽、寧急，巡撫駐廬州不能兼顧。侍郎王茂廕薦芾，乃命交和春、福濟差遣。芾至，練團勸捐，以千人守徽州，提督鄧紹良、總兵江長貴分扼要隘。五年，復休寧、石埭，予六品頂戴。六年，賊擾婺源、祁門，連破之於七里橋、屯溪口，徽境得安，加五品頂戴。是年冬，賊復由江西竄踞休寧，擊走之。母喪，奪情留軍，命俟服闋後以三品京堂候補。七年，鄧紹良戰歿灣沚，祁門、婺源皆告急。遣參將王慶麟破賊於清華街，又擊走祁門賊。九年，復婺源，賊西竄，授芾通政使，尋遷左副都御史。太平、石埭連戰皆捷，詔皖南四府一州軍務歸芾督辦。十年，賊復陷涇縣、旌德，由績溪進犯徽郡。芾督江長貴及知府蘇式敬、道員蕭翰慶，連克太平、旌德、石埭、涇縣，而賊由江蘇、浙江回竄，復連陷建平、廣德、涇縣。芾先以失機自劾，暫行革職留軍，至是復自請治罪，遂命以皖南軍事畀兩江總督曾國籓，召芾還京，請回籍補持服，允之。

十一年，粵匪、捻匪合擾關中，起芾助治團練御賊。事甫平，而回匪亂作，連破數州縣，逼省城，詔芾督辦陜西團練，會同巡撫瑛棨防剿。瑛棨巽懦，計無所出，謂芾大臣有鄉望，諭之宜可解。芾慨然率數騎往，歷高陵、臨潼至渭南倉頭鎮，曉以利害，回眾頗感動。其酋任老五懼搖眾心，嗾黨擁出折辱之，芾據地大罵不絕口，遂被支解。時同治元年五月十三日也。子師劬，往覓遺骸，僅得骨數節。事聞，予騎都尉兼雲騎尉世職，謚文毅。命於省城、倉頭鎮並建專祠，隨行遇害之臨潼知縣繆樹本、山西知縣蔣若訥及家屬在涇陽被害者五十二人，從死僕人金榜等六人，並附祀。賜師劬舉人。江西、徽州並建專祠，後祀江西名宦。

黃琮，雲南昆明人。道光六年進士，選庶吉士，授編修。累擢兵部侍郎，以親老乞養回籍。咸豐七年，雲南回亂方熾，命琮偕在籍御史竇垿治團練。時餉絀兵單，疆臣主且剿且撫，而漢、回仇隙素深，團練驕悍不聽約束，往往撫局將成，練勇擅殺降回，益紛擾。總督吳振棫劾琮及竇垿辦理失當，皆褫職。事稍定，振棫疏陳縱容練勇諸事，皆出竇垿主持。琮當省城被圍時，登陴固守有勞，又勸捐出力，詔復原官。同治二年，逆回馬榮詐降，入城戕總督潘鐸，肆殺掠，琮遇害，贈右都御史。光緒中，巡撫潘鼎新為請，予謚文潔。

陶廷傑，貴州都勻人。嘉慶十九年進士，由編修遷御史、給事中。道光中，出為江蘇蘇松糧儲道。歷甘肅按察使、陜西布政使，署巡撫。二十五年，休致。咸豐三年，貴州土匪起，命廷傑在籍會同地方官辦理團練。六年，古州、黃平、都勻先後陷，廷傑率團練御賊，死之，予騎都尉世職，謚文節。

馮培元，字因伯，浙江仁和人。道光二十四年一甲三名進士，授編修，入直南書房。咸豐元年，改直上書房，授惇郡王奕脤讀。二年，大考二等，擢侍講。尋督湖北學政。數月中，連擢侍講學士、光祿寺卿。

時粵匪已犯長沙，人情洶懼。培元幼孤，家貧，母何賢明苦節，撫之成立。及至湖北，將迎養。聞岳州陷，馳書止母行。母報曰：「如果有變，見危授命，大節不可奪。其遵吾教！」培元奉書，涕泣自矢。賊至攻城，培元偕在城文武登陴同守。城陷，投井死。三年正月，賊去，向榮率兵入城，有以告者，始出而殮之，尸如生。事聞，文宗以武昌之陷，闔城文武殉難，恤典特優，贈侍郎，建專祠，予騎都尉世職，謚文介。後兩子學瀚、學澧皆賜舉人。

孫銘恩，字蘭檢，江蘇通州人。道光十五年進士，選庶吉士，授編修，累遷詹事。咸豐二年，典試廣東，還京，道出九江。粵匪已由岳州東下，陷漢陽。銘恩疏上江防十二事，下江南督撫施行。三年，連擢內閣學士、兵部侍郎，督安徽學政。

時安慶已為賊踞，故事，學政駐太平府，銘恩激勵紳民，舉行團練，捐廉為倡。潰兵時至，侮官劫市，銘恩諭以大義，稍定。四年，以父病請開缺省視，會有旨命偕在籍前南河總督潘錫恩防守徽、寧，銘恩未之知也。疏入，文宗疑其規避，嚴旨切責，允其回籍，俟假滿以三四品京堂降補。未逾月，賊犯太平，從者請避之。銘恩曰：「城亡與亡，以明吾心！」城陷，賊至，衣冠坐堂上，抗罵，被執，囚於江寧，僕範源從。銘恩不食，賊脅源勸降，源叱之，斷其舌，同遇害。詔嘉其抗節不屈，遇害甚慘，贈內閣學士，入祀京師及安徽、江蘇昭忠祠，予騎都尉世職，謚文節。範源同議恤。

沈炳垣，字紫卿，浙江海鹽人。道光二十五年進士，選庶吉士，授編修，遷中允。咸豐四年，督廣西學政。廣西自洪秀全北犯後，群匪迭起。炳垣至，與巡撫勞崇光議戰守策，崇光深器之。

七年春，按試南寧畢，警報日至，居民洶洶驚避。炳垣倡言城險可保，條列守御法，捐俸濟餉，守三晝夜。賊知有備，引去。潯州陷，江路梗塞，間道至梧州。艇匪陳開等眾數萬突來犯，炳垣率知府陳瑞枝等嬰城固守，凡三閱月，糧盡援絕。官吏以炳垣無守土責，遣兵衛之出，炳垣不可。八月，城陷，仰藥未死，賊擁去，厚遇之。炳垣罵賊，求死不得。久之，乘間為書致巡撫劉長佑，請出兵襲城，密約城內民夾擊。事洩，賊恨甚，磔而焚之。有老卒睹炳垣慘死狀，走省城首於官。贈內閣學士，謚文節，建專祠桂林。

張錫庚，字星白，江蘇丹徒人，大學士玉書裔孫。道光十六年二甲一名進士，選庶吉士，授編修。遷御史，擢順天府丞，丁父憂，服闋，補原官。疏論綠營冒濫頂名及緝捕諸弊，詔下其疏於各直省，實力整頓。又疏言殿試貢士不限字數，聽其發抒，刪去頌辭，下部議行。歷太僕寺卿、左副都御史。

咸豐八年，督浙江學政，擢刑部侍郎，仍留學政任。十年，杭州陷而旋復，錫庚助城守，其子恩然率家屬自焚，錫庚以聞，予旌恤。團練大臣王履謙劾巡撫王有齡籌餉按缺派捐，命錫庚訪按。錫庚以有齡一月內更易州縣二十餘員，非政體，請予處分，從之。十一年，任滿，代者未至，杭州復被圍，錫庚同守城。城陷，或勸之去，錫庚曰：「吾大臣也，不可辱國！」遂自縊，賊稱其忠，為具棺斂。贈尚書銜，予騎都尉兼雲騎尉世職，祀浙江昭忠祠，謚文貞。

論曰：呂賢基以忠鯁受主知，其治兵安徽也，志欲大有所為，當殘破之餘，驟無藉手，倉猝殞身，文宗惜之。鄒鳴鶴久著循聲，戴熙亦負清望，張芾守江西、防皖南，雖無偉績，備歷艱難。三人以在籍搢紳治團籌防，雖久暫不同，皆事權不屬，或以城亡與亡，或以犯難遇害。黃琮初因措置失宜獲咎，繼亦原之，而終不免於難。馮培元、孫銘恩、沈炳垣、張錫庚，文學之臣，職非守土，死皆慘烈，朝廷報忠之典悉從優渥，固不以成敗論已。


\end{pinyinscope}