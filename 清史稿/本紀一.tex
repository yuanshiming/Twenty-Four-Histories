\article{本紀一}

\begin{pinyinscope}
太祖本紀

太祖承天廣運聖德神功肇紀立極仁孝睿武端毅欽安弘文定業高皇帝，姓愛新覺羅氏，諱努爾哈齊。其先蓋金遺部。始祖布庫里雍順，母曰佛庫倫，相傳感硃果而孕。稍長，定三姓之亂，眾奉為貝勒，居長白山東俄漠惠之野俄朵裡城，號其部族曰滿洲。滿洲自此始。元於其地置軍民萬戶府，明初置建州衛。

越數世，布庫里雍順之族不善撫其眾，眾叛，族被戕，幼子範察走免。又數世，至都督孟特穆，是為肇祖原皇帝，有智略，謀恢復，殲其仇，且責地焉。於是肇祖移居蘇克蘇滸河赫圖阿喇。有子二：長充善，次褚宴。充善子三：長妥羅，次妥義謨，次錫寶齊篇古。

錫寶齊篇古子一：都督福滿，是為興祖直皇帝。興祖有子六：長德世庫，次劉闡，次索長阿，次覺昌安，是為景祖翼皇帝，次包朗阿，次寶實。

景祖承祖業，居赫圖阿喇。諸兄弟各築城，近者五里，遠者二十里，環衛而居，通稱寧古塔貝勒，是為六祖。景祖有子五：長禮敦，次額爾袞，次界堪，次塔克世，是為顯祖宣皇帝，次塔察篇古。時有碩色納、加虎二族為暴於諸部，景祖率禮敦及諸貝勒攻破之，盡收五嶺東蘇克蘇滸河西二百里諸部，由此遂盛。

顯祖有子五，太祖其長也。母喜塔喇氏，是為宣皇后。孕十三月而生。是歲己未，明嘉靖三十八年也。

太祖儀表雄偉，志意闊大，沈幾內蘊，發聲若鐘，睹記不忘，延攬大度。鄰部古勒城主阿太為明總兵李成梁所攻，阿太，王杲之子，禮敦之女夫也。景祖挈子若孫往視。有尼堪外蘭者，誘阿太開城，明兵入殲之，二祖皆及於難。太祖及弟舒爾哈齊沒於兵間，成梁妻奇其貌，陰縱之歸。途遇額亦都，以其徒九人從。

太祖既歸，有甲十三。五城族人龍敦等忌之，以畏明為辭，屢謀侵害，遣人中夜狙擊，侍衛帕海死焉。額亦都、安費揚古備禦甚謹，嘗夜獲一人，太祖曰：「縱之，毋植怨也。」使人愬於明曰：「我先人何罪而殲於兵？」明人歸其喪。又曰：「尼堪外蘭，吾仇也，原得而執之。」明人不許。會薩爾虎城主諾米納、嘉木瑚城主噶哈善哈思虎、沾河城主常書率其屬來歸，太祖與之盟，並妻以女，於是有用兵之志焉。是歲癸未，明萬歷十一年也，太祖年二十五。

癸未夏五月，太祖起兵討尼堪外蘭，諾米納兵不至，尼堪外蘭遁之甲版。太祖兵克圖倫城，尼堪外蘭遁之河口臺。兵逐之，近明邊，明兵出，尼堪外蘭遁之鵝爾渾。兵出無功，由於諾米納之背約，且洩師期也。殺諾米納及其弟奈喀達。五城族人康嘉、李岱等糾哈達兵來劫瑚濟寨，太祖使安費揚古、巴遜率十二人追之，盡奪所掠而返。

甲申春正月，攻兆佳城，報瑚濟寨之役也。途遇大雪，眾請還。太祖曰：「城主李岱，我同姓兄弟，乃為哈達導，豈可恕耶！」進之，卒下其城。先是龍敦唆諾米納背約，又使人殺噶哈善哈思虎，太祖收其骨歸葬。六月，討薩木占，為噶哈善哈思虎復仇也。又攻其黨訥申於馬兒墩寨，攻四日殲之。九月，伐董鄂部，大雪，師還，城中師出，以十二騎敗之。王甲部乞師攻翁克洛城，中道赴之，焚其外郭。太祖乘屋而射，敵兵鄂爾果尼射太祖，貫胄中首，拔箭反射，殪其一人。羅科射太祖，穿甲中項，拔箭鏃卷，血肉迸落，拄弓徐下，飲水數斗，創甚，馳歸。既愈，復往攻，克之。求得鄂爾果尼、羅科。太祖曰：「壯士也。」授之佐領，戶三百。

乙酉春二月，太祖略界凡，將還，界凡、薩爾滸、東佳、把爾達四城合兵四百人來追，至太蘭岡，城主訥申、巴穆尼策馬並進，垂及，太祖返騎迎敵，訥申刃斷太祖鞭，太祖揮刀斫其背墜馬，回射巴穆尼，皆殪之。敵不敢逼，徐行而去。夏四月，徵哲陳部，大水，令諸軍還，以八十騎前進。至渾河，遙見敵軍八百憑河而陣。包朗阿之孫扎親桑古里懼，解甲與人。太祖斥之曰：「爾平日雄族黨間，今乃畏葸如是耶！」去之。獨與弟穆爾哈齊、近侍顏布祿、武陵噶直前沖擊，殺二十餘人，敵爭遁，追至吉林岡而還。太祖曰：「今日之戰，以四人敗八百，乃天祐也。」秋九月，攻安土瓜爾佳城，克之，斬其城主諾一莫渾。

丙戌夏五月，徵渾河部播一混寨，下之。秋七月，征服哲陳部托漠河城。聞尼堪外蘭在鵝爾渾，疾進兵，攻下其城，求之弗獲。登城遙望，一人氈笠青棉甲，以為尼堪外蘭也，單騎逐之，為土人所圍，被創力戰，射殺八人，斬一人，乃出。既知尼堪外蘭入明邊，使人向邊吏求之，使齋薩就斬之。以罪人斯得，始與明通貢焉。明歲犒銀幣有差。

丁亥春正月，城虎闌哈達南岡，始建宮室，布教令於部中，禁暴亂，戢盜竊，立法制。六月，攻哲陳部，克山寨，殺寨主阿爾太。命額亦都帥師取把爾達城。太祖攻洞城，城主扎海降。

戊子夏四月，哈達貝勒扈爾干以女來歸，蘇完部索爾果率其子費英東等、雅爾古寨扈拉虎率子扈爾漢、董鄂部何和禮俱率所部來歸，皆厚撫之。秋九月，取完顏部王甲城。葉赫貝勒納林布祿以女弟那拉氏來歸，宴饗成禮，是為孝慈高皇后。

己丑春正月，取兆佳城，斬其城主寧古親。冬十月，明以太祖為建州衛都督僉事。

辛卯春正月，遣師略長白山諸路，盡收其眾。葉赫求地，弗與。葉赫以兵劫我東界洞寨。

壬辰冬十月二十五日，第八子皇太極生，高皇后出也，是為太宗。

癸巳夏六月，葉赫、哈達、輝發、烏拉四部合兵侵戶布察，遣兵擊敗之。秋九月，葉赫以不得志於我也，乃糾約扈倫三部烏拉、哈達、輝發，蒙古三部科爾沁、錫伯、卦爾察，長白二部訥殷、硃舍裏，凡九部之兵三萬來犯。太祖使武里堪偵敵，至渾河，將以夜渡河，逾嶺馳以告。太祖曰：「葉赫兵果至耶？其語諸將以旦日戰。」及旦，引兵出，諭於眾曰：「解爾蔽手，去爾護項，毋自拘縶，不便於奮擊。」又申令曰：「烏合之眾，其志不一，敗其前軍，軍必反走，我師乘之，靡弗勝矣。」眾皆奮。太祖令額亦都以百人挑戰。葉赫貝勒布齋策馬拒戰，馬觸木而踣，我兵吳談斬之。科爾沁貝勒明安馬陷淖中，易驏馬而遁。敵大潰，我軍逐北，俘獲無算，擒烏拉貝勒之弟布占泰以歸。冬十月，遣兵征硃舍裏路，執其路長舒楞格，遣額亦都等攻訥殷路，斬其路長搜穩塞克什，以二路之助敵也。

甲午春正月，蒙古科爾沁貝勒明安、喀爾喀貝勒老薩遣使來通好，自是蒙古通使不絕。

乙未夏六月，徵輝發，取多壁城，斬其城主。

丙申春二月，明使至，從朝鮮官二人，待之如禮。秋七月，遣布占泰歸烏拉，會其貝勒為部人所殺，遂立布占泰為貝勒。

丁酉春正月，葉赫四部請修好，許之，與盟。九月，使弟舒爾哈齊貢於明。

戊戌春正月，命弟巴雅拉、長子褚英率師伐安褚拉庫，以其貳於葉赫也。冬十月，太祖入貢於明。十一月，布占泰來會，以弟之女妻之。

己亥春正月，東海渥集部虎爾哈路路長王格、張格來歸，獻貂狐皮，歲貢以為常。二月，始制國書。三月，開礦，採金銀，置鐵冶。哈達與葉赫構兵，送質乞援，遣費英東、噶蓋戍之。哈達又私於葉赫，戍將以告。秋九月，太祖伐哈達，攻城克之，以其貝勒孟格布祿歸。孟格布祿有逆謀，噶蓋未以告，並誅之。

辛丑春正月，明以滅哈達來責，乃遣孟格布祿之子吳爾古岱歸主哈達。哈達為葉赫及蒙古所侵，使訴於明，明不應；又使哈達以饑告於明，亦不應。太祖乃以吳爾古岱歸，收其部眾，哈達亡。十二月，太祖復入貢於明。是歲定兵制，令民間養蠶。

癸卯春正月，遷於赫圖阿喇，肇祖以來舊所居也。九月，妃那拉氏卒，即孝慈高皇后也。始妃有病，求見其母，其兄葉赫貝勒不許來，遂卒。

甲辰春正月，太祖伐葉赫，克二城，取其寨七。明授我龍虎將軍。

乙巳，築外城。蒙古喀爾喀巴約忒部恩格德爾來歸。

丙午冬十二月，恩格德爾會蒙古五部使來朝貢，尊太祖為神武皇帝。是歲，限民田。

丁未春正月，瓦爾喀斐悠城長穆特黑來，以烏拉侵暴，求內附。命舒爾哈齊、褚英、代善及費英東、揚古利率兵徙其戶五百。烏拉發兵一萬遮擊，擊敗之，斬首三千，獲馬五千匹。師還，優賚褚英等。夏五月，命弟巴雅拉、額亦都、費英東、扈爾漢征渥集部，取二千人還。秋九月，太祖以輝發屢負約，親征，克之，遂滅輝發。

戊申春三月，命褚英、阿敏等伐烏拉，克宜罕阿林城。布占泰懼，復通好，執葉赫五十人以來，並請婚。許之。是歲，與明將盟，各守境，立石於界。

己酉春二月，遺明書，謂：「鄰朝鮮而居瓦爾喀者乃吾屬也，其諭令予我。」明使朝鮮歸千餘戶。冬十月，命扈爾漢征渥集呼野路，盡取之。

庚戌冬十一月，命額亦都率師招渥集部那木都魯諸路路長來歸。還擊雅攬路，為其不附，又劫我屬人也，取之。

辛亥春二月，賜國中無妻者二千人給配，與金有差。秋七月，命子阿巴泰及費英東、安費揚古取渥集部烏爾古宸、木倫二路。八月，弟舒爾哈齊卒。冬十月，命額亦都、何和里、扈爾漢率師征渥集部虎爾哈，俘二千人，並招旁近各路，得五百戶。

壬子秋九月，太祖親征烏拉，為其屢背盟約，又以鳴鏑射帝女也。布占泰御於河。駐師河東，克六城，焚積聚。布占泰親出乞和。太祖切責之，許其納質行成，而戍以師。師還。

癸丑春正月，布占泰復貳於葉赫，率師往征。布占泰以兵三萬來迎。太祖躬先陷陣，諸將奮擊，大敗之，遂入其城。布占泰至城，不得入，代善追擊之，單騎奔葉赫，遂滅烏拉。使人索布占泰，葉赫不與。秋九月，起兵攻葉赫，使告明，降兀蘇城，焚其十九城寨。葉赫告急於明，明遣使為解。師還，經撫順，明游擊李永芳來迎。與之書曰：「與明無嫌也。」

甲寅夏四月，帝八子皇太極娶於蒙古，科爾沁部莽古思之女也，行親迎禮。明使來，稱都督。上語之曰：「吾識爾，爾遼陽無賴蕭子玉也。吾非不能殺爾，恐貽大國羞。語爾巡撫，勿復相詐。」冬十一月，遣兵征渥集部雅攬、西臨二路，得千人。

乙卯夏四月，明總兵張承胤使人來求地，拒之。令各佐領屯田積穀。秋閏八月，帝長子褚英卒。先是太祖將授政於褚英，褚英暴伉，眾心不附，遂止。褚英怨望，焚表告天，為人所告，自縊死。冬十月，遣將征渥集部東格里庫路，得萬人。是歲，釐定兵制，初以黃、紅、白、黑四旗統兵，至是增四鑲旗，易黑為藍。置理政聽訟大臣五，以扎爾固齊十人副之。於是歸徠日眾，疆域益廣，諸貝勒大臣乃再三勸進焉。

天命元年丙辰春正月壬申朔，上即位，建元天命，定國號曰金。諸貝勒大臣上尊號曰覆育列國英明皇帝。命次子代善為大貝勒，弟子阿敏為二貝勒，五子莽古爾泰為三貝勒，八子皇太極為四貝勒。命額亦都、費英東、何和里、扈爾漢、安費揚古為五大臣，同聽國政。諭以秉志公誠，勵精圖治。扈爾漢巡邊，執殺盜葠者五十餘人。明巡撫李維翰止我使者綱古里、方吉訥。乃取獄俘十人戮於境上，綱古裡等得歸。

秋七月，禁五大臣私家聽訟。命扈爾漢、安費揚古伐東海薩哈連部，取三十六寨。

八月，渡黑龍江，江冰已合，取十一寨，徇使犬路、諾洛路、石拉忻路，並取其人以歸。

二年丁巳春正月，蒙古科爾沁貝勒明安來朝，待之有加禮。

是歲，遣兵取東海散居諸部負險諸島，各取其人以歸。

三年戊午二月，詔將士簡軍實，頒兵法。壬寅，上伐明，以七大恨告天，祭堂子而行。分兵左四旗趨東州、馬根單二城，下之。上帥右四旗兵趨撫順。明撫順游擊李永芳降，以為總兵官，轄輯降人，毀其城。明總兵張承胤等來追，回軍擊斬承胤等，班師。

五月，復伐明，克撫安等五堡，毀城，以其粟歸。

七月，入雅鶻關，明將鄒儲賢等戰死。

冬十月，東海虎爾哈部部長納哈哈來歸，賜賚有差。使犬各部路長四十人來歸，賜宴賞賚，並授以官。

四年己未春正月，伐葉赫，取二十餘寨。聞有明師，乃還。明經略楊鎬遣使來議罷兵，覆書拒之。楊鎬督師二十萬來伐，並徵葉赫、朝鮮之兵，分四路進。杜松軍由東路渡渾河出撫順、薩爾滸，劉綎軍由南路入董鄂。偵者以告。上曰：「明兵由南來者，誘我南也。其北必有重兵，宜先破之。」命諸貝勒先行。

三月甲申朔，清旦，師行。大貝勒代善議師行所向。四貝勒皇太極言：「宜趨界凡，我有築城萬五千人，役夫多而兵少，慮為所乘。」額亦都曰：「四貝勒之言是也。」遂趨界凡。向午，至太蘭岡，望見明兵，分千人援界凡。界凡之騎兵已乘明師半渡谷口，擊其尾，回守吉林崖。杜松留師壁薩爾滸，而自攻吉林崖。我軍至，役夫亦下擊，薄明軍。是時，上至太蘭察兵勢，命大軍攻薩爾滸，垂暮墮其壘，入夜夾攻松軍。松不支，及其副王宣、趙夢麟等皆死。追北至勺琴山，西路軍破。是日，馬林軍由東北清河、三岔至尚間崖。乙酉，代善聞報，以三百騎赴之。馬林斂軍入壕，外列火器，護以騎兵，別將潘宗顏屯飛芬山相犄角。上率四貝勒逐杜松後隊，殲其軍，聞馬林軍馳至。上趨登山下擊，代善陷陣，阿敏、莽古爾泰麾兵繼進，上下交擊，馬林遁，副將麻巖戰死，全軍奔潰。移攻飛芬，上率騎突入，斬宗顏，西北路軍破，葉赫兵遁。是時劉綎南路之軍由寬甸間道敗我戍將五百人，乘勢深入。上命扈爾漢將千兵往援，戍將托保以餘兵會之。丙戌，復命阿敏將二千人繼往。上至界凡，刲八牛祭纛。丁亥，命大貝勒代善、四貝勒皇太極南御，遇綎精騎萬餘前進。四貝勒以突騎三十奪阿布達里岡，代善冒杜松衣幟入其軍，軍亂，四貝勒馳下會戰，斬綎，又敗其後軍。乘勝至富察，綎監軍道康應乾以火器迎戰，大風起，煙焰返射，復大破之，應乾遁，朝鮮兵降。凡四日而破三路明兵。其北路李如柏之軍，為楊鎬急檄引還，至虎欄，遇我游騎二十人，登山鳴螺，呼噪逐之，如柏軍奔迸，踐斃又千餘人。甲辰，釋朝鮮降將姜弘立歸，以書諭其國主。

四月，遂築界凡。遣兵徇鐵嶺，略千人。

五月，朝鮮使來報謝。

六月，先是遣穆哈連收撫虎爾哈部遺民，至是得千戶，上出城撫之，賜以田廬牛馬。上率兵攻開原，克之，斬馬林等，殲其軍，還駐界凡。

秋七月，明千總王一屏等五人來降，暨前降守備阿布圖，各予之官。上攻鐵嶺，克之。是夕，蒙古喀爾喀部來援葉赫，敗之，追至遼河，擒其貝勒介賽。

八月己巳，徵葉赫。葉赫有二城，貝勒金臺什守東城，其弟布揚古、布爾杭古守西城。分軍圍之，隳其郛，穴城，城摧，我軍入城。命四貝勒領金臺什之子德爾格勒諭降再四，金臺什終不從，乃執而縊之。布爾杭古降。布揚古不遜，殺之。葉赫亡。師還駐界凡。

冬十月，蒙古察哈爾林丹汗使來，書辭多嫚，執其使。喀爾喀五部來使約伐明，上使大臣希福等五人蒞盟。旋有五部下屬人來歸，上卻之。

是歲，明以熊廷弼為經略。

五年庚申春正月，上報書林丹汗，斥其嫚。執我使臣。上亦殺其使。

二月，賜介賽子克什克圖、色特希爾裘馬，令其更代為質。

三月，論功，更定武爵。丙戌，左翼都統總兵官、一等大臣費英東卒，上臨哭之。

夏六月，諭樹二木於門，欲訴者懸其辭於木，民情盡達。

秋八月，上伐明，略沈陽，明兵不戰而退，乃還。

九月甲申，皇弟穆爾哈齊卒，車駕臨奠，因過費英東墓賜奠。

冬十月，自界凡遷於薩爾滸。

是歲，明神宗崩，光宗立，復崩，熹宗立，罷經略熊廷弼，以袁應泰代之。

六年辛酉春二月，上伐明，略奉集堡，至武靖營。

三月壬子，上大舉攻明沈陽，以舟載攻具，自渾河下。沈陽守禦甚備，環濠植簽，我軍拔簽猛進，明軍殊死戰，陣斬總兵賀世賢以下。乙卯，入沈陽。復敗其援軍總兵陳策等於渾河，敗總兵李秉誠於白塔鋪，援軍盡走。庚申，乘勝趨遼陽。袁應泰引水注濠，環城列砲，督軍出戰，不支而退，守城樓。壬戌，我右翼軍毀閘，左翼軍毀橋，右翼傅西城升陴，左翼聞之，畢登。明軍猶列炬巷戰，達旦皆潰，袁應泰自焚死，御史張銓被執，不屈死。癸亥，入遼陽。遼人具乘輿鼓樂迎上，夾道呼萬歲。命皇子德格類徇遼以南，所至迎降，兵宿城上，不入民舍。

六月，左翼總兵官、一等大臣額亦都卒，上臨奠，哭之慟。

秋七月壬寅，宴有功將士，酌酒賜衣。鎮江城人殺守將佟養真，降於明將毛文龍。

十一月乙卯，命阿敏擊毛文龍，敗之。喀爾喀部臺吉古爾布什來降。明復以熊廷弼為經略。

七年壬戌春正月甲寅，上伐明，攻廣寧。丙辰，克西平堡。明軍三萬來御，擊敗之，斬其總兵劉渠、祁秉忠，巡撫王化貞遁，游擊孫得功以城降。庚申，上入廣寧，降其城堡四十，進兵山海關，熊廷弼盡焚沿途村堡而走。乃移軍北攻義州，克之，還駐廣寧。蒙古厄魯特部十七貝勒來附，上宴勞之，授職有差。喀爾喀五部同來歸。

二月癸未，上還遼陽。遼陽城圮，遷於太子河濱。

秋七月乙未朔，一等大臣安費揚古卒。

八年癸亥春正月壬辰朔，蒙古扎魯特部巴克來朝，遣與質子俱還。

夏四月癸酉，遣皇子阿巴泰、德格類、皇孫岳託率師討扎魯特貝勒昂安，以其殺我使人也。昂安手巂孥遁。達穆布逐之，中槍卒。我軍憤，進殺昂安父子，並以別部桑土妻子歸。

六月，戒諸女已嫁毋凌其夫，違者必以罪。

冬十月丁丑，一等大臣扈爾漢卒，上臨哭之。

九年甲子春正月，喀爾喀貝勒恩克格爾來朝，求內遷，許之，以兵遷其民。

二月庚子，皇弟貝勒巴雅拉卒。上遣庫爾纏等與科爾沁臺吉奧巴盟，勿與察哈爾通。

四月，營山陵於東京城東北陽魯山，奉景祖、顯祖遷葬焉，是曰永陵。

五月，毛文龍寇輝發，戍將楞格禮、蘇爾東安追擊殲之。

秋八月壬辰，總兵官、一等大臣何和里卒，上聞之慟，曰：「天何不遺一人送朕老耶！」毛文龍之眾屯田于鴨綠島，使楞格禮襲其眾，殲之。

十年乙丑春正月癸亥，命皇子莽古爾泰率師至旅順，擊明戍兵，隳其城。

二月，科爾沁貝勒寨桑以女來歸四貝勒皇太極為妃，大宴成禮。

三月庚午，遷都沈陽，凡五遷乃定都焉，是曰盛京。遣喀爾達等征瓦爾喀，歸，降其眾三百。

夏四月己卯，宗室王善、副將達硃戶、車爾格征瓦爾喀，凱旋，宴勞備至。

六月癸卯，毛文龍兵襲耀州，戍將揚古利擊敗之。

秋八月，遣土穆布城耀州，明師來攻，擊走之，獲馬七百。命博爾晉征虎爾哈，降其戶五百，雅護征卦爾察部，獲其眾二千。毛文龍襲海州張屯寨，戍將戒沙擊走之。上著酒戒頒於國中。

十年己卯，皇子阿拜、塔拜、巴布泰徵虎爾哈，以千五百人歸。

十一月庚戌，科爾沁奧巴告有察哈爾之師，遣四貝勒皇太極及阿巴泰以精騎五千赴之，林丹汗遁。

是年，明使高第為經略，驅錦西人民入山海關。寧前道袁崇煥誓守不去。

十一年丙寅春正月戊午，上起兵伐明寧遠。至右屯，守將遁，收其積穀。至錦州，戍將俱先遁。丁卯，至寧遠。寧前道袁崇煥偕總兵滿桂、副將祖大壽嬰城固守。天寒土凍，鑿城不隳，城上放西洋砲，頗傷士卒，乃罷攻。遣武訥格將蒙古兵攻覺華島，奪舟二千，盡焚其軍儲，班師。

二月壬午，上還沈陽，語諸貝勒曰：「朕用兵以來，未有抗顏行者。袁崇煥何人，乃能爾耶！」

夏四月丙子，徵喀爾喀五部，為其背盟也，殺其貝勒囊奴克，進略西拉木輪，獲其牲畜。

五月，毛文龍兵襲鞍山驛及薩爾滸，戍將巴布泰、巴篤禮敗之，擒其將李良美。丁巳，科爾沁貝勒奧巴來朝，謝援師也。上優禮之，封為土謝圖汗。

六月，上書訓辭與諸貝勒。

秋七月，上不豫，幸清河湯泉。

八月丙午，上大漸，乘舟回。庚戌，至愛雞堡，上崩，入宮發喪。在位十一年，年六十有八。天聰三年葬福陵。初謚武皇帝，廟號太祖，改謚高皇帝，累謚承天廣運聖德神功肇紀立極仁孝睿武端毅欽安弘文定業高皇帝。

論曰：太祖天錫智勇，神武絕倫。蒙難艱貞，明夷用晦。迨歸附日眾，阻貳潛消。自摧九部之師，境宇日拓。用兵三十餘年，建國踐祚。薩爾滸一役，翦商業定。遷都沈陽，規模遠矣。比於岐、豐，無多讓焉。


\end{pinyinscope}