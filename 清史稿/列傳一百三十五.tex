\article{列傳一百三十五}

\begin{pinyinscope}
賽沖阿溫春色爾滾蘇爾慎阿哈保綸布春格布舍

札克塔爾桑吉斯塔爾馬瑜蒲尚佐薛大烈羅聲皋薛升

賽沖阿，赫舍里氏，滿洲正黃旗人。襲雲騎尉世職，充十五善射，授健銳營參領。征臺灣力戰，賜號斐靈額巴圖魯，圖形紫光閣。歷吉林、三姓副都統。

嘉慶二年，率吉林兵赴四川，始終隸德楞泰麾下。張漢潮等竄平利，敗之澍河口，又敗之大寧黑虎廟。追齊王氏、姚之富入寧羌山中，要之羅村壩，以勁騎橫沖賊陣，往來擊射，大破之。三年春，破高均德於洋縣金水鋪，躡追至安子溝。賊夜突營，偕總兵達音泰躍壘而出，斬賊千餘。齊、姚二賊復與均德合擾安康。師次判官嶺，賊隱深林，遣數百人誘戰，賽沖阿鼓勇先入，敗之。賊走山陽，截擊於壩店，遂與明亮、德楞泰三路進逼，大破之於鄖西三岔河，齊、姚二賊投崖死。敘功，被珍賚。四月，分剿均德於華州，連敗之洋縣茅坪、關西溝。均德合諸賊奔渠縣大神山，會諸軍克之。自秋徂冬，迭克箕山、大鵬寨、青觀山，遂擒羅其清、冉文儔，功皆最。

四年夏，敗徐天德於開縣旗桿山，敗張天倫於太平修溪壩。秋，龔文玉踞夔州八石坪。從德楞泰進攻，破賊寨，追敗之竹谿大禾田，擒文玉。冬，擊高均德於大市川，遂破高家營，擒均德。進兵川北，殲張金魁於通江空水河，擒符曰明等於廣元野人村。復移軍川北，迭敗茍文明、鮮大川於貓兒梁、馬家營。

五年春，從德楞泰由陜回川西，擊冉天元於江油新店子，又大戰馬蹄岡，並深入遇伏，先挫後勝，天元就擒。詳德楞泰傳。乘勝破賊劍州李家坪、石門寨。俄而張子聰、雷世旺犯蓬溪，圍成穀、太和、仁和、仁義四寨。偕溫春往援，斬世旺。破冉天泗、王士虎於南江長池壩，破鮮大川、茍文明於岳池新場，擢固原提督。命赴陜專剿高天德，馬學禮諸賊，德楞泰素倚吉林馬隊，賽沖阿尤得眾心，士卒聞其將去，環跪乞留，累疏陳狀，請權緩急，暫留川，允之。秋，從德楞泰擊趙麻花、王珊於雲陽寒池壩、濫泥溝，並殲之。冬，敗楊開第、李彬、齊國謨於觀音河。

六年春，破高天升於鎮安野雞坪，殲之；又破唐明萬等於和岡溪，進至黃花廟，賊夜犯營，奮擊，潰走。夏，從德楞泰擊徐天德、樊人傑等於白河黃石坡，擒陳朝觀，偕溫春破天德於寧陜兩河口，蹙之於紫陽仁和、新灘，天德赴水死，授西安將軍。

諜報龍紹周由川入楚，率勁騎躡擊，先俘其妻子，復殲其兄紹華、弟紹海；至平利岳家坪，冒雨雪縱兵沖踏，陣斬紹周，並蕭四餘匪盡殲之，予騎都尉世職。冬，迭破劉朝選於東鄉土黃壩，奉節、大寧邊境。七年春，又大破之潘家槽，擒斬殆盡，朝選僅以千餘人逸；敗宋國品於梁山柏林槽，擒席尚文於東鄉袁家壩；與勒保部將夾擊陳自得於大竹、鄰水，大破之：調寧夏將軍。

夏，從德楞泰赴楚剿樊人傑，人傑與蒲天寶相犄角，迭敗人傑於雞公山、譚家廟，又克天寶於大埡口。人傑竄平口河腦，自黃茅埡進逼之，無去路，人傑投河死。額勒登保檄赴陜，駐太平河，截剿川、楚竄匪。是冬，大功戡定，詔論諸將戰績，以賽沖阿與楊遇春居最，予輕車都尉世職。九年，調西安將軍，命偕德楞泰檢捕南山殘匪，隨同奏事。尋以遲延降騎都尉。賊平，還舊職，調廣州將軍。

十一年春，海盜蔡牽犯臺灣，命副德楞泰往討，會牽為李長庚擊走，乃專任賽沖阿為欽差大臣，提督以下受節制。尋責專辦陸路，至則鳳山已復，南北兩路僅餘零匪，請停調兩粵、福州駐防兵，水師責成李長庚，陸路責成許文謨。詔嘉其曉事，調福州將軍。秋，牽復入鹿耳門，檄鎮將擊沉賊艦十一，獲船十，擒賊目林略等。十二年，蔡牽、硃濆皆窮蹙，乃赴本官。

十四年，調西安，尋調吉林。十六年，入覲，途見岫巖、復州流民，奏下副都統松箖安撫。會松箖疏請驅逐流民出境，詔斥其誤，命如賽沖阿所議行。十八年，調成都將軍。二十年，剿陜西南山匪，連破之木竹壩、太陽灘，進薄漢北，凡兩月肅清，封二等男爵，賜雙眼花翎。二十一年，廓爾喀與披楞構兵，互請援，命賽沖阿行邊防之而已。誤會上旨，馳檄諭詰，復請越境脅以兵威，詔斥貪功構釁，奪雙眼花翎，降二品頂戴。尋以兩國言和，復之。二十二年，召為正白旗漢軍都統、御前大臣、領侍衛內大臣。尋授盛京將軍。二十四年，復召為理籓院尚書，兼御前諸職如故。宣宗即位，加太子少保，賜紫韁，管理咸安宮蒙古、唐古忒，托忒諸學。

道光元年，出為西安將軍。三年，入祝萬壽，賜宴玉瀾堂，列十五老臣，繪像，禦制詩褒之。四年，召授內大臣、鑲藍旗蒙古都統，充總諳達。六年，以疾乞休。尋卒，贈太子太師，命皇子賜奠，謚襄勤。子額圖渾，三等侍衛。孫特克慎，襲男爵，坐事除名。曾孫清福，襲官四等侍衛。

溫春，默爾丹氏，滿洲正黃旗人。由拜唐阿累擢三等侍衛。從征廓爾喀。乾隆五十九年，高宗幸南苑行圍，以殺虎超擢頭等侍衛。明年，從征苗疆，連克蘇麻寨、大烏草河，賜號克酬巴圖魯。大戰尖雲山，與總兵達音泰分將左右軍，晝夜鏖斗，遂復乾州。苗平，從德楞泰赴四川。嘉慶二年，敗賊東鄉馬耳溝，又敗齊王氏、姚之富於夔州白帝城，加副都統銜，充領隊大臣，駐守竹谿、平利，賊來犯，並卻之。李潮、張世虎餘黨走渡漢，率索倫騎兵蹴之於中流，殲賊千。

三年，破高均德，殲齊王氏、姚之富，破羅其清、冉文儔。四年，破張天倫，擒龔文玉，擒高均德。諸役皆與賽沖阿同為軍鋒，名績相埒。方高家營之未破也，賊扼大市川，倚險抗拒，鼓勇先登，馬蹶，易騎而上，殺賊獨多，詔特嘉之。五年，授正紅旗蒙古副都統。江油新店子及馬蹄岡之戰，並分當一路，瀕危，克捷。冉天元餘黨與張子聰、庹向瑤等合竄潼河西岸，追及渡口，殲其後隊千餘，迭敗賊於蓬溪、中江。秋，偕賽沖阿擊鮮大川於新場，偕薛大烈擊湯思蛟於倒流水，從勒保擊庹向瑤於長壩，皆捷。六年，偕賽沖阿殲徐天德。其秋，擊龍紹周於湖北境，紹周合眾萬餘，已進和岡溪，後隊攻天平寨誘戰，而伏千賊截官軍後，賽沖阿擊攻寨者，溫春扼溪口以要伏賊，遂入峽攻其中堅，大敗之，追斬紹周於岳家坪，予雲騎尉世職。七年，偕賽沖阿敗劉朝選於土黃壩，分兵破庹文正於潘家槽，擒之；又偕賽沖阿破樊人傑於平河口腦，陣斬其弟人禮及二子，人傑走死。是年功蕆，被優賚。凱旋，授虎槍長、正紅旗護軍統領。

十一年，寧陜兵變，赴陜協剿。十五年，充烏里雅蘇臺參贊大臣，行抵烏蘭博木圖，病卒，帝憫之，命其子護喪歸，予祭葬。子烏凝襲世職，官至護軍參領。

色爾滾，莫爾丹氏，黑龍江正黃旗人。由打牲兵襲佐領。從征廓爾喀，以功賜號托默歡武巴圖魯，遷副總管。嘉慶二年，從德楞泰剿教匪。三年，殲齊王氏、姚之富於鄖西，受槍傷，擢協領。合攻箕山，破賊於順水寺、郭家廟、廖家碥，及賊由青觀山敗竄，要擊於濛子灘，擒羅其清，又敗冉文儔於麻壩寨。四年春，擢總管。從德楞泰入陜，破高均德於大市川，擒之，色爾滾戰功居最。五年，從戰馬蹄岡，冉天元負創逸，追至包家溝，天元就擒，又敗賊於石門寨、風如井、鐵山關，加副都統銜。夏，截擊劉朝選於東鄉茨竹林，躡擊張子聰等於九亭場，進搗通江長池壩冉天士賊巢，皆敗之。秋，剿鮮大川、茍文明於巴州元口鎮，沿江兜截，與大軍合擊，斬賊渠吳耀國、鮮文炳，擒茍文禮。又擊湯思蛟、趙麻花於茅坪、倒流水。冬，殲麻花於大禾田，被獎敘。

六年，從德楞泰入陜，擒龔如一、高天升；合擊龍紹周、徐天德，先後擒殲。冬，擊茍文明於槽子溝，陷陣被創。七年，從德楞泰追樊人傑入楚，馳三百里繞其前；又偕蒲尚佐破蒲天寶於鮑家山，徒步入賊巢，天寶走死。詔嘉其奮勇，命在乾清門侍衛行走。又殲戴仕傑於興山施家溝。八年，搜剿餘匪，肅清，被優敘。歷阿勒楚克副都統、伊犁領隊大臣。

十四年，叛兵蒲大芳等在戍所煽亂，將軍松筠令色爾滾往誅之，詔嘉所使得人，召來京，授鑲藍旗蒙古副都統。歷伯都訥、阿勒楚克副都統。十八年，命協剿滑縣教匪李文成，遁，設伏白土岡敗之。賊固守司寨，毀垣入，登樓殺賊，文成自焚死，加都統銜，予雲騎尉世職。歷黑龍江副都統、呼倫貝爾辦事大臣。道光七年，乞病，給全俸。十三年，卒，賜金治喪，謚壯勇。子明晉，孫濟克扎布，襲佐領兼雲騎尉。

蘇爾慎，蘇都里氏，滿洲正黃旗人，黑龍江馬甲。從征廓爾喀。嘉慶初，從德楞泰剿教匪，積功授三等侍衛，改隸京旗。五年，馬蹄岡之戰，初不利。德楞泰憩山上，賊至，馳下奮擊，蘇爾慎射冉天元馬，應弦倒，天元就擒，賊遂大潰。論功最，擢二等侍衛、乾清門行走。其冬，攻大埡口，陷陣被創，賜號西林巴圖魯。六年，戰紅花垛、鯽魚埡，追賊至陜境黃石阪，首先躍馬沖入賊陣，擒賊渠龐士應、方文魁，尋殲徐天德、樊人傑、茍朝獻，戰皆力。七年，破鳳皇山、雞公梁、桂林坪，先登奪隘，軍中號為勇敢。凱旋，擢頭等侍衛。

十八年，林清黨犯禁城，聞警入，首先殺賊，加副都統銜，命為領隊大臣，率巴圖魯侍衛赴山東剿教匪。詔稱其材武出眾，可當百人，愛惜之，戒勿步戰。破曹州、武定賊巢十一，復偕提督馬瑜破賊於滑縣潘章村，擒賊目郭明山。事定回京，授鑲紅旗蒙古副都統，充上書房諳達。二十四年，上幸熱河，乘馬蹶，蘇爾慎控止之，擢鑲藍旗蒙古都統。道光元年，隨扈昌陵，馬逸，突乘輿，降藍翎侍衛。逾年，以二等侍衛休致。未幾，卒，贈副都統銜。

阿哈保，鄂拉氏，滿洲正黃旗人。由司轡護軍授侍衛。從征臺灣，解諸羅圍，擒林爽文，賜號錫特洪阿巴圖魯，圖形紫光閣。繼從征廓爾喀，擢二等侍衛。苗疆事起，轉戰最力，論功居上等，迭擢頭等侍衛、正黃旗蒙古副都統。嘉慶二年，命率吉林兵赴襄陽，偕景安剿教匪，擊賊於獨樹塘、楓樹埡，擒斬甚眾。三年，追賊入川，合攻大神山，分克插旗山賊卡，盡殲之。四年，命擊徐天德於渠河，又破之於譚家壩，賊大潰。冬，設伏白水碉，殲賊千餘，被獎敘。

五年，冉天元等犯川西，御之場院，失利，責領新到貴州兵戴罪立功。從德楞泰擊天元，獨當火石埡一路，先敗後勝。冬，偕薛大烈擊楊開第於安仁溪山梁，追越大山數重，至兩臺山，所過賊寨皆下，開第伏誅，被優賚，擢御前侍衛。六年秋，復偕大烈擊青、黃、藍三號賊於巴州石鐍山，分路設伏，夜襲之，殲戮二千餘，授正紅旗護軍統領，並賜其子阿顏托克托為藍翎侍衛。搜剿老林，擒老教首鄧金祥，予雲騎尉世職。尋合擊高見奇等於大茅坪，因病赴達州醫療。七年，召回京。逾歲，以扈駕神武門，陳德突御輿，失於防護，褫職，予副都統銜，在乾清門行走。歷正白旗蒙古副都統、正紅旗護軍統領。十年，病，加都統銜，遂卒，依都統例賜恤。子阿顏托克托襲世職，兼三等侍衛。

綸布春，羅佳氏，滿洲鑲白旗人。以黑龍江學圍駐京，授司轡。從征廓爾喀、苗疆，賜號色默爾亨巴圖魯。累擢二等侍衛。嘉慶元年，裹創克騾馬岡險隘，加副都統銜。平隴賊寨尤固，綸布春從獅子坡入，囊土填壕，毀墻柵，出間道撫其背，大軍進薄石隆，遂擒石柳鄧。

二年，苗平，從額勒登保剿湖北教匪，破林之華於芭葉山，追賊紅土溪、鐵礦坡、羅鍋圈，迭敗之，授鑲藍旗蒙古副都統。三年，擒覃加耀於終報寨，移軍入川，敗高均德於野豬坪，擊李全等於紫泥嶺。賊走湖北，額勒登保自漢江下襄陽，令綸布春將騎兵由陸出平利。遇張漢潮於南漳，敗之於菩提河、孟石嶺，殲賊數千。尋，漢潮與詹世爵、李槐合，眾可二萬，偕明亮扼之清池子山口，漢潮先遁，世爵、槐於隘口抗拒，綸布春以勁騎截擊，木石並發，賊窘，多觸崖死，世爵、槐並殲焉。秋，從額勒登保擊高均德於吳家河口，賊自林中出，矛傷左脅，力戰敗之。進攻張公橋，擒漢潮子正漋及劉朝佐等。

四年春，械送諸賊至京，命偕侍衛十八人解餉回川，坐報侍衛等患病失實，降黜。未幾，敗漢潮於黃牛鋪，諸軍合擊之張家坪，漢潮就殲，綸布春獲其尸，擢乾清門侍衛。迭破餘賊於教場壩、藥壩、茨溝、板房子，那彥成疏陳戰績超眾，屢詔褒賚。

五年，隨那彥成出寶雞，遏白號賊北犯，破之於龍山鎮，授鑲黃旗蒙古副都統。黃號賊分屯，連營十餘里，綸布春潛師先破八里灣，回擊牛氾嶺，賊傍秀金山列隊以拒，徑沖入陣，手刃數賊，遽卻；進援卡狼寨，扼石峽口夾擊，大敗之。夏，偕穆克登布擊楊開甲於七盤溝，而高天德、馬學禮犯漢中，提督王文雄戰死，詔責綸布春專剿，敗之於白溪。俄，冉學勝渡漢北，將與伍懷志合，偕總兵汪啟邀擊於留壩，又會諸軍敗之於太吉河、魚洞河。

六年春，以追剿學勝久無功，被劾褫職，以馬甲留營效力，從穆克登布擊伍懷志於五郎鐵鎖橋，率三十人先驅沖敵，殺賊數十。賊據山拒鬥，躍登橫擊，賊眾披靡，追擊於紅水河，徒步奮戰，奪山梁。詔嘉其愧奮，授藍翎侍衛。復偕穆克登布躡賊，偵知潛匿老林一層窯，地險絕，督兵猱升而上，懷志與黨六七人惶急投崖下，為綸布春所獲，授二等侍衛，復巴圖魯。其冬，病卒於漢中，依頭等侍衛議恤。

格布舍，鈕祜祿氏，滿洲正白旗人。父薩克丹布，以吉林新滿洲留京為前鋒。乾隆中，從海蘭察征石峰堡、臺灣有功，累擢三等侍衛，賜號伯奇巴圖魯，圖形紫光閣。又從額勒登保征苗疆，擢二等侍衛。遂從剿教匪，破芭葉山，其大金坪、抱窩山兩戰尤力。以病解軍事，久之始卒。臨歿，仁宗念前勞，加副都統銜。

格布舍亦起前鋒，累遷三等侍衛。隨父赴苗疆，平隴之役，從額勒登保克巖人坡、大壩角諸寨，賜號庫奇特巴圖魯。及赴湖北黃柏山，戰頻有功，又殲逃賊於巫山。嘉慶四年，殲冷天祿。奏諸將功，格布舍第一。上夙知其將門子，善用鳥槍，特嘉經略所列公允，加副都統銜。五年，偕楊芳夾擊楊開甲於兩岔河，陷陣，被創墜馬，躍上再戰，追斬甚眾，予恩騎尉世職。又偕楊遇春殲伍金柱、宋國富，六年，擒王廷詔及高天德、馬學禮，功皆最，晉雲騎尉世職。其冬，擊辛鬥於黑龍洞。七年，從額勒登保追剿茍文明，冒雨深入老林，文明就殲。留川、陜邊界檢捕殘匪。凱旋，授正黃旗漢軍副都統、乾清門行走。十二年，出為伊犁領隊大臣，尋授寧夏副都統。召還，授鑲紅旗漢軍副都統。

十八年，命往河南剿教匪，將行，值匪犯禁城，急入捕賊，被優敘，命充領隊大臣，率火器營赴軍。迭敗賊於道口，進圍滑縣，敗援賊於城北，掘東門隧道，為賊覺，復踞西南隅，穴成火發，格布舍仍攻東門，以雲梯先登，獲賊目徐安國於地窖，擢御前侍衛，予騎都尉世職，遷正藍旗護軍統領。坐失察部下私攜俘獲子女，議褫職，帝曰：「格布舍出兵時，聞警，由德勝門奔赴大內，朕不忍負之。」改留任，予副都統銜、頭等侍衛，在大門行走。既而直乾清門，帝閱步射，中三矢，賞黃馬褂，擢寧夏將軍。道光初，回疆軍事起，命駐哈密為聲援，調烏里雅蘇臺將軍，移師守吐魯番。八年，召為正白旗蒙古都統，復出為寧夏將軍。十年，卒，謚昭武。子秀倫，襲騎都尉。

札克塔爾，張氏，滿洲正黃旗人，初金川土番也。父為索諾木所殺。年未二十，密獻入番路徑於將軍阿桂，隨征，洊擢守備。高宗憐之，命隸內務府旗籍，擢二等侍衛、乾清門行走，兼正白旗蒙古副都統。

嘉慶四年，從尚書那彥成赴陜軍，擊高天德、馬學禮於灰峪林，又擊川匪於龍草坪。五年，偕綸布春夾擊白號賊於秦安龍山鎮，擒賊渠餘禮等，賜號瑚爾察巴圖魯。又偕擊王廷詔、楊開甲於牛氾鎮，由山梁馳下，馬蹶，復起力戰，大破之，遷鑲白旗護軍統領。那彥成破張天倫於岷州林家鋪，轉戰鞏昌、文縣，賊據河岸，且擊且濟，逼賊郭家山，自中路仰攻，擒高天德子狗兒；又偕綸布春破伍金柱、楊開甲於分水嶺。

是年夏，召那彥成還京，札克塔爾留聽額勒登保節制。每戰猛銳無前，軍中號曰「苗張」。楊開甲等竄湖北，間道邀擊於鄖西黃鶯鋪，擒斬千餘，予恩騎尉世職。偕楊遇春破伍金柱於手扳崖、銅錢窖，殲楊開甲於茅坪。詔以是役得其分擊之力，優予賚敘。諸賊循渭東竄，札克塔爾邀擊於寬灘，乃折趨棧道。帝廑陜事急，趣其還軍，乃偕慶成駐褒城、西鄉，兼顧川、楚。竄匪高天德、馬學禮窺渡漢，從額勒登保鈔截，屢敗之。

六年元旦，破賊五郎坪，躡伍懷志餘黨於瓦子溝，擒教首彭九皋，遇賊南鄭狼渡磏，躍馬沖賊為二，擒其渠王凌高。夏，追冉學勝於棧東，夜襲黃安壩賊營，破之。偕楊遇春夾擊於天池山，突占山梁，擒其黨陳學文，追敗之竹谿、草鞋峽，賊竄陜。又偕遇春夾擊姚馨佐、曾芝秀於南唐嶺、劉家河口。諸賊尋與學勝合，又敗之孫家坡、渭子池，與遇春同被褒賚。

七年，從額勒登保追剿茍文明，賊匿太白山老林，了於山巔，軍至即遁。札克塔爾以圍捕非計，撤辛峪口兵誘之，果出，晝夜追奔，扼其三面，偕楊遇春夾擊於鎮安石門溝，賊復竄老林，屢出屢入，詔斥曠日持久，褫職留任。歷數月，獲文明妻子，始復之。

八年，凱旋，充奏事處領班。扈駕回宮，入神武門，有男子陳德突犯御輿，札克塔爾手擒之，封三等男爵。十一年，寧陜兵變，從德楞泰往剿，戰於方柴關，不利。既，叛兵就撫，德楞泰以震懾乞降奏。上召札克塔爾詢狀，斥其隱飾，褫職留男爵，回四川，以副將用。尋予副都統銜，充科布多參贊大臣。十三年，召還，授護軍統領，兼武備院卿。十七年，卒，賜金治喪。子常安，襲爵。

桑吉斯塔爾，滿洲正黃旗人，亦四川土番。應募征金川，歷石峰堡、廓爾喀之役，賜號察爾丹巴圖魯。累擢頭等侍衛，改隸內務府滿洲。嘉慶四年，與札克塔爾同赴陜軍，迭敗張漢潮於黃牛鋪、二郎壩、洵陽壩。迨漢潮就殲，加副都統銜，連擊教場壩、大壩、韭菜坪，並下之。五年，隴山鎮、林江鋪、郭家山諸戰，皆與札克塔爾俱，又殲劉允恭於陜境大中溪，敗伍金柱於鎮安手扳崖，被優敘。尋，金柱為楊遇春所殲，其餘黨西走，要其去路，躡追，自文縣、寧羌至龍安擊之，賊竄打箭爐寨，山徑險★C7，棄馬徒步，及於窄口子，痛殲之。分兵擊木蘭溝伏賊，僅存二百餘人，遁三岔河，與冉學勝合。詔斥遲留，額勒登保為疏辯，得白。六年，偕札克塔爾迭敗賊於狼渡磏、天池山、孫家坡。賊自孫家坡敗竄，桑吉斯塔爾設伏楊柏坡以待，擒斬幾盡，高見奇就誅，被獎敘。是冬，召回京。

八年，偕札克塔爾捕陳德，予騎都尉世職。十一年，率巴圖魯侍衛赴寧陜剿叛兵。及還，坐召對遲到，降頭等侍衛。尋授正藍旗漢軍副都統。十八年，率火器營赴滑縣剿賊，以火攻，克城先登，復在御前行走。坐軍中攜俘童當黜，原之；又坐事褫副都統，仍以頭等侍衛乾清門行走。二十三年，卒，賜金優恤。子策楞訥爾，三等侍衛，襲騎都尉，請葬父於近京，允之，賜葬貲焉。

馬瑜，甘肅張掖人。祖良柱，官四川松潘鎮總兵，遂寄籍華陽。瑜少以武生入伍，從征廓爾喀、苗疆，累遷游擊。嘉慶元年，赴達州剿教匪，戰大園堡、安子坪，數有功，賜號達春巴圖魯。三年，從德楞泰殲齊王氏、姚之富於鄖西，瑜間諜功居多，擢參將。擊高均德於雒南鐵釘埡，賊奔就冉文儔，合踞大神山，諸軍合擊，瑜攻其東，克之。及攻大鵬寨，瑜冒雨毀其南門。四年春，文儔就擒，授四川督標副將。從德楞泰入楚，擒高均德，尋赴援陜、甘。

五年春，復從德楞泰回川西，擊冉天元，戰江油新店子，進攻重華堰，深入火石埡，瑜分路助擊有功。追賊石門寨、開封廟，至嘉陵江岸，迭敗之。又設伏敗藍號匪於七孔溪，克長池壩賊巢，擢貴州安義鎮總兵，調重慶鎮。瑜祖故溫福部將，勒保與有舊，甚倚之，又久從德楞泰為翼長，軍事多所贊畫。八月，白號庹向瑤竄長壩，將渡河，瑜率步騎掩至，蹙之，向瑤赴水逸。

六年春，徐天德自洵陽北竄，留後隊於峪河口，前隊奪渡漢江，追及乾溝，擒斬千餘，賊奔鎮安，雪夜間道出野豬坪要之。時龍紹周分黨入太平老林，自率大隊赴楚，欲與天德合，蹙之竹山官渡河，夜聞追騎聲，爭赴水，漂溺泰半。夏，從德楞泰追天德，破之黃石阪，進逼毗河鋪，賊勢瓦解，天德竄死河灘。遂偕賽沖阿等追紹周入川，戰菜子埡、雲霧溪，皆捷，賊西趨陜。冬，殲紹周於平利岳家坪，於是黃號略盡。又敗賊於通江劉家壩，俘獲甚眾。

七年春，師次巫山十二峰，檢捕線號殘匪。夏，擊樊人傑等於東湖雞公山梁，又敗蒲景於大埡口，人傑走死。冬，追賊老山施家溝，山徑險★C7，徒步而入，擒其渠趙鑒，殲餘匪於中子洋。偵巴、巫界上有匿匪，月夜搗其巢，悉殲之，被獎賚。時賊勢窮蹙，瑜自巫山向北搜剿。八年，擒王三魁於馬家壩，三槐之弟也。會楚匪復逼入川，偕色爾滾破之鐙盞窩，餘匪殆盡。三省設防，瑜駐川界徐家壩，擊陜境逸匪，殲之。九年，擢江南提督，調雲南，皆未之任，留辦善後。殲湖北竄匪茍文華等，被優賚。尋坐添紫城疏防，奪巴圖魯、花翎。率兵二千入老林追賊，攻克鳳凰寨，擒斬數百。既而茍文潤就殲，復花翎、勇號。

十年，赴本官，歷江南、直隸提督。十八年，從車駕幸熱河，校射，中三矢，賜黃馬褂。其秋，滑縣賊起，命偕總督溫承惠進剿，破南湖、北湖賊，進擊道口。尋赴開州搜捕，毀潘章、李家莊、袁家莊諸賊巢。事平，優敘。十九年，調江南。坐事左遷徐州鎮總兵，調兗州鎮。二十四年，復任江南提督。未幾，卒，以前勞優恤，謚壯勤。

蒲尚佐，四川松潘人。由行伍拔補千總，從征苗疆，累擢游擊。嘉慶三年，從德楞泰殲齊王氏、姚之富於鄖西，賜號勁勇巴圖魯。克箕山有功，擢參將。五年，偕馬瑜合擊藍號賊於陡坎子山，大破之，擢四川維州協副將。圍趙麻花於石虎林，賊夜突圍者三，皆擊卻，次日盡殲焉，被獎敘。

六年，從德楞泰破高天升於洵陽江岸，追至二峪河，雪夜出山徑進攻，天升就誅，擢雲南鶴麗鎮總兵。敗龍紹周於茅壩，迭敗徐天德於廟坪、黃石阪，又追擊於川、陜境上。每戰輒殪數百，遂躡入楚，沿路搜剿，及紹周為賽沖阿等所殲，其餘黨竄竹山，圍剿殲戮無遺。

七年，從德楞泰轉戰川、楚，諜知樊人傑屯杉木嶺，蒲天寶屯代峰，別有賊屯雞公山為聲援，先破之。人傑走霧露河，尚佐迎擊，轉戰七晝夜，斬獲無算。天寶走當陽，偕色爾滾偵蹤追擊，賊收殘眾屯興山桂連坪，襲破之。賊走踞鮑家山，德楞泰沖其前，尚佐等攀危崖，繞出賊巢上，痛殲之，餘賊狂奔出山，僅數百人，竄入老林。天寶被追急，墜崖死，被優賚，兼乾清門侍衛。又偕副都統富僧德殲戴仕傑於興山，擒崔連樂、崔宗和於房縣，斬陳仕學於巴東。

八年，青號劉渣鬍子與黃號陳大貴踞老鴉寨，尚佐乘霧雨襲之，賊棄寨循當陽河走，遇富僧德伏兵，爭赴水死，擒大貴。駐巫山，搜捕餘匪，賊氛遂凈。十三年，擢湖南提督，調甘肅。二十年，以病解職，歸，卒。

薛大烈，甘肅皋蘭人。由行伍從征臺灣、廓爾喀，累遷都司。嘉慶二年，從總督宜綿剿教匪，由陜入川，數有功，擢游擊。三年，迭克賊於白沙河、蘭場。時王三槐踞東鄉安樂坪，勒保令劉清招降。清遣劉星渠偕二武員往，留為質。三槐偕至大營，星渠密請擒之。大烈爭曰：「舍守備、千總二員易一賊，褻國體，失軍心。」乃止。越數日，三槐復自來，遂羈留，而以陣擒上聞，勒保受上賞，大烈亦賜號健勇巴圖魯，擢參將。未幾，擢四川提標副將，充翼長。善伺勒保意，預諸將黜陟，軍中屬目焉。

五年，擢川北鎮總兵。勒保以罪逮，魁倫代之，諸將不用命，賊益猖，遂連渡嘉陵江、潼河，大烈偕阿哈保等御之。尋復起勒保督師，從剿賊於保寧。別賊自開封廟截大軍後路，大烈擊卻之。偕阿哈保扼嘉陵江，賊不得渡，被獎敘。夏，連敗白號賊於龍安鐵籠堡、竹子山，遂從勒保擊茍文明，解高寺寨圍。追賊循嘉陵江至石板坨，德楞泰躡其後，勒保繞其前，賊分遁。大烈掩擊餘匪於飛龍場，盡殲之。九月，敗賊下八廟，進扼倒流水。會賽沖阿、溫春兵至，夾擊，大破之，殲湯思舉。冬，偕阿哈保破楊開第於渠縣安仁溪，追奔百餘里，至巴州兩臺山，擒斬二千餘。開第逸入營山柏林場，亂矛斃之。

六年春，剿楊步青於大寧金竹坪，乘雪進擊，連敗之白馬廟、大蓋頂。樊人傑、徐萬富屯儀隴碑寺寨，偕阿哈保夜襲之，殲萬富，賊奔川東，追及之，人傑跳崖遁，散竄老林。大烈進剿楊開第、張漢潮餘黨，拔九杵寨，追擊於沙箕灣，擒賊目李尊賢。藍號曹世倫竄南江九嶺子，偕田朝貴合擊殲之。夏，青、藍兩號賊竄東鄉，犯仁和、永興二寨，師分三路入，大烈由右，蹙之華尖壩河濱，殲茍文通、鮮俸先，又擊賊巴州石鐍山，遣兵伏龍鳳埡，自與阿哈保奮擊，擒賊渠徐天壽、王登高等，詔獎賚，授其子千總。白號高見奇、魏學盛合竄棧道，大烈要之於大茅坪山半，偕阿哈保夾擊，勒保督諸將自山頂下壓，賊大潰。見奇竄空山壩，與冉學勝合，屯南江盧家灣，乘不備擊之，擒學勝，予雲騎尉世職。冬，敗白號賊於達州盧硐寺，又追敗之開縣，擒黎朝順，賊竄西鄉漁渡壩。大烈裹糧追躡，由陜入川，敗之於通江羅村，復偕羅聲皋等尾擊之。師次八臺山，別賊圍趙家坪寨峒，掩擊敗之。又殲黃號餘賊於太平邀仙崖，乘勝破八卦山，殪賊渠李顯林。

七年，搜剿老林，連敗茍文明於雙河口、圓嶺山，擒其黨姚青雲。額勒登保檄回剿川賊，大烈乞病，解職回籍。九年，病痊，命在乾清門行走。扈從墜馬，遣蒙古醫療治，給頭等侍衛歲俸。尋授天津鎮總兵，擢直隸提督，賞黃馬褂。十一年，從德楞泰赴寧陜剿撫叛兵，調固原提督。明年，偕楊遇春平瓦石坪之亂，予優敘。調江南，復調直隸。坐為子娶所屬守備女，降天津鎮總兵。尋授廣東提督。復坐動用馬乾銀，再降漢中鎮總兵，調河北鎮。二十年，以睢工出力，加提督銜。卒於官，錄前勞，依提督例賜恤，謚襄恪。

羅聲皋，四川雙流人。由行伍授把總。從孫士毅赴湖北剿匪，克旗鼓寨、芭葉山，擢守備。嘉慶三年，勒保調回四川。四年，從額勒登保破徐天德、冷天祿，累擢游擊。五年，授提標中軍參將。破冉天士於南江長池壩，賜花翎。六年，偕薛大烈殲曹世倫，追湯思蛟、劉朝選入楚，敗之於竹山柳林店。青、藍號賊擾東鄉，偕大烈敗之，又偕擊賊石鐍山，徐天壽就擒，賜號濟特庫勒特依巴圖魯。遂合擊高見奇，擒冉學勝。冬，偕張績擒蕭焜於太平。黃號餘賊屯茨竹溝，聲皋自花角園進攻，大軍繼之，擒葛士寬等。

七年，遷督標中軍副將，充翼長。張簡與湯思蛟合擾東鄉，敗之於老生園、楊家壩，偕田朝貴兵合擊，蹙之河濱，賊爭赴水，擒思蛟弟思武，追擒汪貴於太平梧桐坪。庹向瑤竄東鄉鳳皇山，偕達思呼勒岱合圍，殲其眾，擒向瑤。川匪漸清。楚匪被剿急，多竄川境。偕達思呼勒岱合擊，殲賴飛龍於雲陽閻王碥；又偕羅思舉追賊巴州，分兩路遁，思舉擒簡，聲皋獲思蛟於東鄉村店。八年，搜剿餘匪，擒青號張朝隴、李明學。軍事大定，赴達州辦理凱撤兵勇事宜。十三年，從勒保剿馬邊涼山彞匪，克曲曲烏彞寨，擢重慶鎮總兵，調松潘鎮。二十年，剿中瞻對叛番，克滄龍溝。番酋洛布七力守險，未大創，乞降，受之，以專擅褫職，戍伊犁。逾三年赦歸，卒於家。

薛升，貴州畢節人。以鄉勇剿仲苗，授把總。嘉慶三年，從勒保赴四川軍，偕羅思舉攻安樂坪，攀援絕壁入賊營，斬馘多，進攻祖師觀，夜伏手把巖下，拔柵而登，又從薛大烈設伏，破撲營賊，常為軍鋒，擢守備。四年，殲龔文玉、包正洪，升皆從戰有功，賜花翎。五年，兜剿川東竄匪，升率兵分駐黃草壩，尋擊賊八石坪，追至東鄉南壩場，敗之。軍駐蘆花嶺，賊夜撲營，先伏兵山洞伺擊，賊大潰，擢都司。偕桂涵破猴兒巖賊巢，擒唐大魁。六年，從薛大烈擊賊巴州石鐍山，分路要截，多有斬獲，擒徐天壽於王家坪，擢游擊。七年，從勒保殲張天倫，遂從田朝貴防川、陜邊界，擒徐天培於徐羅壩，殲楊呂清於白巖峒。八年，入山搜捕，擊走茍朝九股匪於八百谿，擢雲南新習營參將。軍事蕆，赴本官，歷東川、尋霑參將。十八年，調剿滑縣教匪，攻克南門，擢副將，尋回雲南。二十三年，從剿臨安夷匪，授永昌協副將。道光元年，剿大姚夷匪，擢鶴麗鎮總兵。歷陜西河州鎮、直隸大名鎮，擢直隸提督，調湖南。十六年，新寧瑤生藍正樽習教拒捕，犯武岡城，鎮筸兵滋事戕官，事皆旋定，吏議鐫級留任。升年已七十，總督林則徐疏論其老於軍事而無振作。未幾，以楊芳代之，調升廣西提督。二十二年，英吉利犯廣東，赴潯梧治防。因病乞假歸，尋休致，以舊勞予食全俸。咸豐元年，卒，謚勤勇。

論曰：額勒登保以楊遇春、穆克登布為翼長，德楞泰以賽沖阿、馬瑜為翼長，勒保以薛大烈、羅聲皋為翼長，觀偏裨之人材，其成功可知矣。是諸人者，其後多膺軍寄，二楊而外，亦無赫赫功，豈非材器有所限哉？勒保部將差弱，蓋賴羅思舉、桂涵等鄉勇之力為多焉。


\end{pinyinscope}