\article{志六十四}

\begin{pinyinscope}
禮八（嘉禮二）

大婚儀皇子婚儀王公婚禮附公主下嫁儀郡主以下於歸禮附

品官士庶婚禮視學儀臨雍附經筵儀日講附策士儀

頒詔儀迎接詔書附進書儀進表箋儀巡狩儀鄉飲酒禮

大婚儀清初太祖戊子年，葉赫國貝勒納林布祿送妹來歸，帝率貝勒等迎之，大宴，禮成，時猶未定儀注也。太宗即位後，行冊立禮。至順治八年，世祖大婚，始定納后儀。先期諏吉行納採禮，前一日，遣官祭告郊、社、太廟。屆日質明，設節案太和殿，禮物具丹陛上，陳文馬其下。正、副使俟丹墀東。鳴贊官口贊，使臣三跪九拜訖，升東階，立陛上。宣制官傳制，使臣跪。制曰：「茲納某氏某女為後，命卿等持節行納採禮。」大學士入，奉節出，授正使，正使受，偕副使興，前行降中階左。執事官納儀物採亭中。儀仗前導，衛士牽馬從，出太和中門，詣後邸。後父朝服跪迎門外道右。既入，使臣陳節中案，執事陳儀物左右案，陳馬於庭。使臣傳制納採，以次奉儀物授後父，後父跪受，興，率子弟望闕行禮。使臣出，跪送如初。前期一日，行納徵禮。所司具大徵儀物，遣使傳制，如納採儀。大婚前一日，復遣官祭告，屆期鹵簿、樂懸具。帝御太和殿閱冊、寶，制辭曰：「皇帝欽奉皇太后懿旨，納某氏為皇后。茲當吉月令辰，備物典冊，命卿等以禮奉迎。」遣使如冊后儀，使臣隨冊、寶亭出自協和門，駕還宮。

時皇后儀仗陳邸第，封使至，後父率親屬朝服迎門外，後禮服迎庭中，後母率諸婦咸朝服跪。使臣奉冊、寶入陳案上，後就案南北面跪，內院官西鄉立，讀冊、寶文，次第授左女官，女官跪接獻皇后，後祗受，轉授右女官，亦跪接，陳案上盝內。後興，六肅三跪三叩，禮畢，升輦。女官奉盝置採亭，鼓樂導前，次儀仗，次鳳輦。後父母跪送如跪迎儀。輦至協和門，儀駕止。女官奉盝前行置中宮，輦入自中門，至太和殿階下降輦入宮。

帝御中和殿，率諸王詣皇太后前行禮。畢，諸王退。帝御太和殿，賜后父及親屬宴，王公百官咸與。皇太后御位育宮，即保和殿，賜后母及親屬宴，公主、福晉、命婦咸與。越三日，帝復御太和殿，王公百官上表慶賀，頒詔如制。賜后父母兄弟服物有差。十一年大婚，越三日，後謁皇太后禮畢，始宴。康熙四年大婚，就後邸設納採宴，公主、輔臣命婦各三人，內大臣、侍衛及公以下、群臣二品以上咸與。

大徵亦如之。賜后祖父母、父母衣服，謝恩如儀。至日，使臣奉冊、寶至，後祗受畢，欽天監報時，後升輦。命婦四人導前，七人隨後，皆騎。內大臣、侍衛從，至太和殿階下退。後降輦，內監奉冊、寶導至中和殿，命婦退。執事命婦迎侍入宮，奉冊、寶內監授守寶內監，退。帝詣太皇太后、皇太后前行禮，御殿、賜宴如初。皇太后率輔臣命婦入宮，賜后母及親屬宴，公主、福晉不與。時加酉，宮中設宴，行合巹禮。翼日，後詣兩宮朝見，三日受賀，頒詔如常儀。

同治十一年，納採、大徵、發冊、奉迎，悉準成式。惟屆時後升輦，使臣乘馬先，內監扶，左右內大臣等騎從。至午門外，九鳳曲蓋前導，行及乾清門，龍亭止，使臣等退，禮部官奉冊、寶陳交泰殿左右案，退。輦入乾清宮，執事者俱退，侍衛合隔扇。福晉、命婦侍輦入宮，宮中開合巹宴，禮成。光緒十五年大婚，越六日，後始朝見皇太后，又越二日，帝受賀，餘儀同。

皇子婚儀先指婚，簡大臣命婦偕老者襄事。福晉父蟒服詣乾清門，北面跪，大臣西面傳旨：「今以某氏女作配皇子某為福晉。」福晉父三跪九拜，退。擇吉，簡內大臣、侍衛隨皇子詣福晉家行文定禮。福晉父採服迎門外，皇子升堂拜，福晉父答拜，三拜，興。見福晉母亦如之。辭出，福晉父送大門外。行納採禮，所司具儀幣，並備賜福晉父母服飾、鞍馬。以內府大臣、宮殿監督領侍充使。及門，福晉父迎入中堂，謝恩畢，與宴，大臣陪福晉父宴中堂，命婦、女官陪女眷宴內室，畢，使者還朝復命。婚前一日，福晉家齎妝具陳皇子宮，至日，皇子詣帝後前行禮，若為妃嬪出，則並詣焉。

吉時屆，鑾儀衛備採輿，內府大臣率屬二十、護軍四十詣福晉第奉迎。採輿陳堂中，女官告「升輿」，福晉升，父母家人咸送。內校舁行。女官從，出大門乘馬。至禁城門外，眾步行隨輿入，至皇子宮門降，女官導入宮。屆合巹時，皇子西鄉，福晉東鄉，行兩拜禮。各就坐，女官酌酒合和以進，皆飲，酒饌三行，起，仍行兩拜禮。於時宮所張幕、結採，設宴，福晉父母、親族暨大臣、命婦咸與，禮成。翌日皇子、福晉夙興，朝見帝、後，女官引皇子居左稍前，三跪九拜，福晉居右稍後，六肅三跪三拜。見所出妃嬪，皇子二跪六拜，福晉四肅二跪二拜。越九日，歸寧。巳宴，偕還，不逾午。

王公婚禮，崇德間定制，凡親王聘朝臣女為婚，納採日，府屬官充使，是日設宴，牲酒盛陳。婚日宴亦如之。給女父母服物鞍馬符例。若外籓親、郡王，貝勒，臺吉女，儀物視爵次為差。婚日宴，牲多少異宜。世子，郡王，貝勒，貝子，鎮、輔國公聘娶，儀物暨宴日牲酒，其數遞降，皆有差等。順治間，更婚制，限貝勒以下罷用珠緞。賜婚，王公詣中和殿或位育宮謝恩，其子未受封者，婚禮視其父，已受封則從其爵。康熙初，始令王公納採易布為緞，餘如故。

公主下嫁儀指婚日，額駙蟒服詣乾清門東階下，北面跪，襄事大臣西面立。宣制：「以某公主擇配某額駙。」祗受命，謝恩退。初定，諏日詣午門，進一九禮，即納採也。駝馬、筵席、羊酒如數。得旨分納所司。次日燕饗，額駙率族中人朝服謁皇太后宮，禮訖，集保和殿。帝升座，額駙等三跪九拜。禦筵既陳，進爵大臣跪進酒，帝受飲，還賜大臣酒，跪飲之。時額駙等行禮惟一拜。徹宴謝恩，一跪三拜。出至內右門外，三跪九拜，退。凡帝前謝恩皆贊，後宮前不贊。是日額駙眷屬詣皇太后、皇后宮筵宴如儀。釐降前一日，額駙詣宮門謝恩，內府官率鑾儀校送妝奩詣額駙第，內管領命婦偕女侍鋪陳。

至日，額駙家備九九禮物，如鞍馬、甲胄，詣午門恭納，燕饗如初定禮。吉時屆，公主吉服詣皇太后、帝、後暨所生妃、嬪前行禮。命婦翊升輿，下簾，內校舁出宮，儀仗具列，燈炬前引。福晉、夫人、命婦乘輿陪從，詣額駙第行合巹禮。其日設宴九十席，如下嫁外籓，但用牲酒。成婚後九日，歸宮謝恩。公主入宮行禮，額駙詣慈寧門外、乾清門外、內右門外行禮。

天命八年，太祖御八角殿，訓公主以婦道，毋陵侮其夫，恣意驕縱，違者罪之。時議謂王化所由始。厥後定制，額駙及其父母見公主俱屈膝叩安，有賚賜必叩首，尋遠古轍已。逮道光二十一年，宣宗以為非禮所宜，稍更儀注，額駙見公主植立申敬，公主立答之，舅、姑見公主正立致敬，公主亦如之。如餽物，俱植立，免屈膝，以重倫紀，著為令。

又定下嫁時停進九九禮，並罷筵宴，自後罷宴以為常。明年，改初定進羊九，繼此踵行。同治時，定公主歸寧，免額駙內右門行禮，餘如前儀。

郡主於歸禮，崇德間，定親王嫁女聘儀，鞍馬、甲胄十有五。如嫁外籓，親王以下納採用駝、馬、羊，準七九數。媵婢八，男、婦五戶。順治時，朝臣聘儀，鞍馬、甲胄各七。乾隆時，定郡王媵婢六，男、婦四戶。嫁朝臣聘用鞍馬七，外籓納採視崇德時為減。郡主以下，縣主、郡君、縣君、鄉君於歸禮，以次遞殺。康熙八年，定郡主、縣主歸寧，禁母家給滿洲人口，限用蒙、漢人八名，郡君至鄉君，蒙、漢人六名，將軍至宗室女，四名。

乾隆三十五年，罷朝臣進納採禮，外籓如故。不設宴。

品官士庶婚禮凡品官論婚，先使媒妁通書，乃諏吉納採。自公、侯、伯訖九品官，儀物以官品為降殺。主婚者吉服，命子弟為使，從者齎儀物至女氏第，主婚者吉服迎。從者陳儀物於庭，奉書致命，主婚者受書，告廟醴賓，賓退，送之門，使者還復命。是日設宴具牲酒，公、侯以下，數各有差。婚前一日，女氏使人奉箕帚往婿家，陳衾帷、茵褥、器用具。

屆日，婿家豫設合巹宴。婿吉服俟，備儀從。婿承父命親迎，以採輿如女氏第。女氏主婚者告廟，辭曰：「某第幾女某，將以今日歸某氏。」乃笄而命之。還醮女內室，父東母西。女盛服出，北面再拜，侍者斟酒醴女，父訓以宜家之道，母施衿結帨，申父命，女識之不唯。婿既至，入門再拜。奠雁，出。姆為女加景蓋首，出。婿揖降。女從姆導升輿，儀衛前導，送者隨輿後。婿先還。輿至門，婿導升西階，入室逾閾，媵布婿席東旁，御布婦席西旁，交拜訖，對筵坐。饌入，卒食，媵御取■D9實酒，分酳婿、婦，三酌用巹，卒酳，婿出。媵御施衾枕，婿入，燭出。是日具宴與納採同。

品官子未任職，禮視其父，受職者各從其品。士婚禮視九品官。庶民納採，首飾數以四為限，輿不飾採，餘與士同。婚三日，主人、主婦率新婦廟見，無廟，見祖、禰於寢，如常告儀。

雍正初，定制，漢人納採成婚，四品以上，綢緞、首飾限八數，食物限十品。五品以下減二，八品以下又減二，軍、民紬絹、果盒亦以四為限。品官婚嫁日，用本官執事，燈六、鼓樂十二人，不及品者，燈四、鼓樂八人。禁糜費，凡官民皆不得用財禮云。

視學儀順治建元，帝幸太學釋奠。先期衍聖公、五經博士至，聖裔五人，元聖及配、哲諸裔各二人，乘傳赴京。各氏子孫現列朝官者，各官學師生暨進士、舉、貢，咸與觀禮。內閣擬經、書，祭酒、司業撰講章進御。屆日，大成門東張大次，彞倫堂設黃幄御座，幄前置御案，左右講案二，祭酒等奉講章及進講副本，書左經右，陳於案。帝禮服乘輿詣學，祭酒、司業率官屬諸生跪迎成賢街右。駕入幄，詣大成殿釋奠。禮畢，出易袞服，幸彞倫堂，御講幄。升座，王公立階上，百官立階下，衍聖公率博士、各氏裔，祭酒等率官生就拜位，行三跪九叩禮。畢，自王公訖九卿以次賜坐，尋詣堂內跪，一叩。鴻臚官贊「進講」，祭酒、司業入，北鄉立，所司舉經案進御前。賜講官座，祭酒等一叩，坐。依次宣講。翰詹四品以下官，監官、師儒、博士、聖賢後裔、肄業諸生圜聽。講畢，退，聽講者咸退。復位序立，跪聆傳制。辭曰：「聖人之道，如日中天，講貫服膺，用資治理，爾師生勉之。」祭酒等三跪九叩，退。賜茶，群臣受飲。一叩，禮成。駕出，咸跪送。翼日，監官、博士暨諸生表謝，帝御太和殿，禮賜如常儀，並賜衍聖公、各官宴禮部。越三日，頒敕太學，詔諸生策勵，賚衍聖公冠服，監官、博士等衣一襲，助教、諸生白金有差。

康熙八年，聖祖釋奠太學，講經、悉準成式。

雍正二年，諭：「視學大典，稱幸非宜，嗣後更『幸』為『詣』。」

乾隆二年，命閔、冉、言、卜、顓孫、端木六氏博士陪祀觀禮，準五氏例行。明年，帝親視學，聖、賢各裔暨東野氏來觀禮者三十二人，送監求學，即召衍聖公等面諭之。謂：「既為聖賢後，當心聖賢心，非徒讀其書而已。必躬行實踐，事求無愧，方為不負所學。其務勤思勉勵，克紹心傳。」

三年三月上丁，帝親詣太學行釋菜禮。越六日，臨雍講學，王公大臣，聖賢後裔，以至太學諸生，環集橋門璧水間者以萬數。臨雍命下，既諏吉，所司設御幄大成門外，其闢雍殿階陳中和韶樂，太學門內陳丹陛大樂、清樂。殿內經書案、講案備具如前。帝釋奠畢、御彞倫堂，易袞服，臨闢雍。太學鳴鐘鼓，升座，樂奏，止有節。贊「齊班」，講官、侍班、糾儀各官就拜位，贊「跪，叩，興」，行二跪六叩禮，興。若衍聖公入覲，先進講，大學士以至諸生分班立，行禮訖，滿、滿講官入，一叩，就坐，講四書，帝闡發書義，宣示臣工，圜橋各官生跪聆畢，興。祭酒講經，帝闡經義如初禮。餘同視學儀。

先是御史曹學閔上言：「宜考古制，建闢雍於國子監。」格部議。至四十九年，新建國學成，明年將臨雍，命大臣規濬圜水，禮樂備舉。特旨獎學閔，並令朝鮮使臣隨班觀禮。禮成，賞賚有差。翼日加賚聖、賢各氏裔及諸生綢帛。

道光三年臨雍，命廕生豫聽宣講，諭監官曰：「化民成俗，基於學校，興賢育德，責在師儒。士先器識，漸摩濡染，厥有由來。爾監臣式茲多士，尚其端教術，正典型，毋即於華，毋鄰於固。入孝出弟，擇友親師。庶幾成風，紹休聖緒。」

令甲，車駕幸魯，展禮先師，講學闕里，豫選聖、賢裔二人直講，翰林官撰講章。前一日，張大次奎文閣，設御座詩禮堂。前置案，講案列西簷下。屆日，陳講章及副本於案，帝出行宮，衍聖公採服率五經博士暨各氏跪迎廟門右。帝入，詣大成殿祭孔子，如上丁儀。駕出，御詩禮堂，升座。衍聖公以下官隨至，序立庭中，行三跪九叩禮。訖，進講，直講者一跪三叩，興。講經書訖，俱退。駕謁孔林。翼日，賜衍聖公等帛、金、書籍有差。簡各氏弟子有文行者貢太學，凡登仕版，並進一階。

經筵儀初沿明制，閣臣例不兼經筵。順治九年，春、秋仲月一舉，始令大學士知經筵事。尚書、左都御史、通政使、大理卿、學士侍班，翰林二人進講。豫設御案、講官案，列講章及進講副本，左書右經，屆時，帝常服御文華殿，記注官立柱西，東面。講官等二跪六叩，興，序立左右，侍班官分立其後。糾儀官立東西隅。鳴贊官贊「進講」，直講官詣案前跪，三叩，興，分就左右案。先後講四書與經，復位。帝宣示清、漢文禦論，各官跪聆畢，大學士奏辭感悅。興，降階行二跪六叩禮。畢，帝臨文淵閣，賜坐、賜茶。禮成，還宮。賜宴本仁殿。宴畢，謝恩。

康熙十年舉經筵，命大學士熊賜履為講官，知經筵事。頃之，聖祖以春、秋兩講為期闊疏，遂諭日進講弘德殿。二十四年，定制，以大學士、左都御史、侍郎、詹事充經筵講官。二月，文華殿成，舉行典禮。世宗踐阼，居亮陰，未舉。

雍正三年八月吉日，詔言：「帝王御宇，咸資典學。朕承庭訓，時習簡編。味道研經，實敷政寧人之本。茲當釋服，亟宜舉行。」於是進講如儀。

乾隆五年，諭曰：「經筵之設，藉獻箴規。近進講章，辭多頌美，殊失咨儆古意。人君敷政，正賴以古證今，獻可替否。其務剴切敷陳，期裨政學，庶有當稽古典學實義。」

七年，經筵日雨，禮臣依例請改期。諭曰：「魏文侯出獵遇雨，尚不失信虞人。矧茲大典，復經祭告，詎宜改期？執事諸臣，可衣雨服列班，暫罷階下行禮、殿內賜茶諸儀。嗣後遇雨仿此。」

翰林院專司日講，冬、夏至前一日乃輟。十四年，以進呈經史，漸等具文，諭令停止。

五十一年，御經筵，賜宴禮臣隨侍者，分東西班，特命歌抑戒詩。

嘉慶中，張鵬展疏請翰林科道日進經義、奏議。詔責其迂。

文宗登極，曾國籓請復日講舊典，格部議。次年咸豐紀元，正月，遂奉特旨令翰詹諸臣番直，並躬制題目，俾撰講義，分日呈覽。迄光、宣之際，猶依此例云。

策士儀天聰間，始開科取士。順治初，會試中式舉人集天安門考試。十五年，改試太和殿丹墀，定臨軒策士制。先期一日，丹陛上正中，太和殿內東偏，分設黃案，東西閣簷下備試桌。屆日質明，內閣官朝服捧策題置殿內案上，帝御太和殿，王公百官侍立，鴻臚寺官引貢士詣丹陛下立。大學士取題授禮部官，跪受，置丹陛案上，三叩。舉案降左階，陳御道正中。讀卷官執事官各三跪九叩，諸貢士亦如之。畢，駕還宮。徙試桌丹墀左右，北鄉。禮部官散題，貢士跪受，三叩，就桌。對策訖，受卷、彌封諸官俟左廡簷下，收封盛入卷箱，收掌官送讀卷官校閱，不御殿，王以下官不會集，不陳鹵簿。閱卷三日畢，翼辰，前列十卷簽擬名次，緘封呈御覽。帝御養心殿西暖閣，閣畢，召讀卷官入，親定甲乙授之。出拆彌封，依次繕寫綠頭簽，引十人進乾清門，祗俟西階下。帝御宮，讀卷官捧簽入，跪呈。引班官引十人跪丹陛中，依次奏名籍，興，退。帝親定一甲三人，二甲七人，授簽讀卷官，跪受，興，退，率十人侍立西階下。駕還便殿。十人先出。讀卷官捧卷詣紅本房，填寫名次畢，交內閣題金榜。

傳臚日，設鹵簿，陳樂懸，王公百官列侍。貢士皆公服，冠三枝九葉頂冠，立班末。帝御太和殿，讀卷等官行禮如初，奉榜授受如奉策題儀。鴻臚寺官引貢士就位，跪聽傳。制曰：「某年月日，策試天下貢士，第一甲賜進士及第，第二甲賜進士出身，第三甲賜同進士出身。」贊「一甲一名某」，令出班前跪。贊二三名亦然。贊「二甲一名某等若干名，三甲某等若干名」，不出班，同行三跪九叩禮。退立。禮部官舉榜出中路，一甲進士從，諸進士出左右掖門，置榜龍亭，復行三叩禮。校尉舁亭，鼓樂前導，至東長安門外張之，三日後繳內閣。於是順天府備傘蓋、儀從送狀元歸第。越五日，狀元偕諸進士上表謝恩如常儀。

乾隆五十四年，殿試改保和殿舉行。自後為恆例。

頒詔儀清初詔書用滿、蒙、漢三體文。順治間，定制用滿、漢二體。頒詔日，太和殿前具鹵簿，丹墀內植黃蓋、雲盤、殿東設詔案，丹陛中設黃案。午門外備龍亭、香亭。天安門樓雉口中豫置朵雲金鳳，其東築宣詔臺。王公百官朝服集午門，內閣學士奉詔書至乾清門用寶訖，鋪黃案。帝御殿，王公以下行禮畢，大學士奉詔書詣殿簷下授禮部尚書，尚書跪受訖，陳丹陛案上。行禮畢，置詔書雲盤內，覆黃蓋。禮部官奉盤自中路出太和門，百官從至午門外，置龍亭。至天安門外橋南，奉詔書置高臺黃案上。各官按序北鄉立，宣讀官臺上西鄉立，眾跪聽宣。先宣滿文，次漢文，眾行三跪九叩禮。奉詔官取朵雲承詔書，系以採繩，自金鳳口中銜下。禮部官接受，仍置龍亭。出大清門，赴禮部，望闕列香案，尚書率屬行禮。詔書謄黃，刊頒各省。駕不御殿，百官祗俟天安門外橋南，餘儀同。

乾隆間，定制，凡詔書到日，有司備龍亭、旗仗郊迎。朝使降騎，奉詔書置龍亭，南鄉，守土官北鄉行禮。鼓樂前導，朝使騎以從。及公廨，眾官先入序立，龍亭至庭中，朝使東立。俟行禮訖，奉詔書授展讀官。跪受，眾官皆跪。宣讀畢，授詔朝使，復置龍亭，跪叩如初禮。退。長吏謄黃，分頒各屬。詔書所過，凡屬五里內府、州、縣、衛各官，咸出郭門迎送。

進書儀定制，纂修實錄、聖訓，擇吉進呈。帝御殿受書，王公百官表賀。玉牒、本紀次之。康熙十一年，世祖實錄成，前期一日，太和殿陛東設表案，階下列實錄案。至日具鹵簿，陳樂懸，監修官奉表陳表亭，纂修官奉實錄陳採亭，王公百官齊集行禮如儀。校尉分舁香亭、採亭出中道，表亭由左，監修各官從至太和殿丹墀，監修等奉實錄與表分陳案上。帝御殿，鴻臚官奏進實錄，樂作。禮部官舉實錄案自中道升，至殿門外，帝興座，樂止。舉案入，乃坐。設案保和殿正中，監修等立階下齊班，贊「跪」，則皆跪。贊「進表」，宣表官跪宣。畢，樂作，眾官三跪九叩，退立，樂止。眾復跪，宣表官代奏致詞云：「某親王臣某等暨文武群臣奏言，惟世祖皇帝神功聖德，纂述成書，光華萬世，群臣歡忭，禮當慶賀。」鴻臚卿宣制答云：「世祖皇帝功德配天，實錄纂成，朕心歡慶，與卿等同之。」宣訖，行禮如初。賜茶，俱一叩。駕還。監修等奉實錄至乾清門，交送大內，退。

雍正中，聖祖實錄與聖訓同進，後以為常。乾隆間，定實錄、聖訓歸皇史宬，遣監修等奉藏金匱，副本存內閣。嘉慶十二年，更定舉案、奉書，選貝子以下宗室官將事。自仁宗以來，帝仍詣皇史宬拈香，如往制。進玉牒，不上表，不傳制。監修等隨採亭入中和殿，置案上，展正中四篋。帝立閱，俟進全書覽畢，送皇史宬。十年一纂，或不御殿，則於宮中覽之。凡實錄、聖訓、玉牒，並送盛京尊藏。自乾隆年始進本紀，第諏吉藏皇史宬，方略則進二部，一藏史宬，一交禮部刊發。時憲書成，欽天監官歲以十月朔日進，並頒賜王公百官。午門行頒朔禮，頒到直省，督、撫受朔如常儀。

進表箋儀凡萬壽節及元日、長至，在京王公百官各進表文，在外將軍、都統、副都統、督、撫、提、鎮各進賀表、箋，匯齊驛遞送部。屆日設表案太和殿左楹。表文列採亭，舁至午門外，奉陳於案。帝御殿，宣表行禮訖，並表、箋送內閣收儲。皇太后聖壽、皇后千秋，王公暨內外文武表、箋，俱陳午門外。禮訖，亦送內閣。表文初用三體字式，後專用漢文，惟滿洲駐防用清文。先期內閣撰擬定式頒發，臨期恭進。慶賀三大節表式，在京稱「某親王臣某等」，「諸王貝勒文武官等」；在外稱「某官臣某等，誠歡誠忭，稽首頓首上言」，末云：「臣等無任瞻天仰聖，歡忭之至，謹奉表稱賀以聞。」進太皇太后、皇太后同。皇太子箋式，首具官同，末云：「臣等無任歡忭踴躍之至，謹奉箋稱賀以聞。」

初，元旦、冬至，直省文武五品以上各進賀表、箋，萬壽節祗進皇帝表文，並由長官匯進。督、撫不進表、箋，凡遇大典，具本慶賀。尋令各省表、箋通省用總火牌一，專遣齎奉。乾隆時，以布政使、副將不能專達章疏，停附進表、箋例。又定皇后千秋節暨元旦、冬至，永停箋賀。皇太子慶典，京朝官集賀，不具箋，外吏亦免箋賀。

六十年，高宗內禪，稱太上皇帝，具賀表式云：「子臣某率王公大臣等謹奏，某歲元旦，太上皇帝親授大寶，子臣敬承慈命，謹率同王公文武大臣等奉表賀者。」末云：「子臣及諸臣等曷勝欽悅慶忭之至，謹奉表稱賀以聞。」賀皇帝登極表式，惟「頓首」下云：「恭逢皇上受寶禮成，登極紀元，謹奉表慶賀者。」餘如前式。

巡狩儀皇帝省方觀民，特舉時巡盛典。既諏吉，帝禦征衣，乘輿出宮，領侍衛內大臣等率禁旅翊衛扈蹕，諸臣征衣乘騎以次發。鑾輅所經，禁隨駕官弁擾吏民、踐禾稼。辦治糧芻，悉用公帑。將入境，督、撫、提、鎮率屬迎道右，紳耆量遠近𧾷忌迎。已駐蹕，疆吏等朝行營門外。翼日，望秩方岳，祭昔帝王、先師，咸親詣。至名賢祠墓則遣官。官吏入覲，詢風土人情。臨視河防，指授方略。召試獻詞賦者，拔尤授官。閱方鎮兵，藉辨材武。經過州縣，賜復蠲租，存問高年，差給恩賚。

順治八年，定制，駕出巡幸，別造香寶攜行，並鑄扈從各印，加「行在」字。部院章奏，內閣匯齊，三日一送行在，所過禁獻方物。又定乘輿所經，百里內守土官道右迎送。

康熙二十三年，聖祖南巡，定扈從王公大臣及部院員限駕發按次隨行。厥後南巡江浙者五，至泰安躬祀岱嶽，渡河祠河神，詣江寧謁明太祖陵，四幸五臺，一幸西安，大率禁奢尚實，亟勤民事。乾隆間，數奉太后南巡，若河南，若五臺，若山東、天津，翠華所蒞，百姓蒙庥。六巡江浙，揆示工要，大建堤堰，雖糜巨萬帑金不恤也。嘉慶時，幸五臺清涼山，行慶施澤，如康熙故事。

鄉飲酒禮順治初元，沿明舊制，令京府暨直省府、州、縣，歲以孟春望日、孟冬朔日，舉行學宮。前一日，執事敷坐講堂習禮，以致仕官為大賓，位西北；齒德兼優為僎賓，位東北；次為介，位西南；賓之次為三賓；位賓、主、介、僎後；府、州、縣官為主人，位東南。若順天府則府尹為主人，司正一人主揚觶，教官任之。贊引、讀律各二人，生員任之。屆日執事牽牲具饌，主人率屬詣學，乃速賓。賓至，迓門外，主東賓西，三揖讓乃升，相鄉再拜。賓即席，延僎、介入，如賓禮。就位，贊「揚觶」，司正升自西階，北鄉立，賓主皆起立。贊「揖」，司正揖，賓、介以下答揖。執事舉冪酌酒於觶授司正，司正揚觶而語曰：「恭惟朝廷，率由舊章，敦崇禮教，舉行鄉飲。非為飲食，凡我長幼，各相勸勉。為臣盡忠，為子盡孝，長幼有序，兄友弟恭，內睦宗族，外和鄉黨。毋或廢墜，以忝所生。」讀畢，贊「飲酒」，司正立飲。贊「揖」，則皆揖。司正復位，賓、介皆坐。贊「讀律令」，生員就案北面立，咸起立旅揖。讀曰：「律令，凡鄉飲酒，序長幼，論賢良，別奸頑。年高德劭者上列，純謹者肩隨。差以齒，悖法偭規者毋俾參席，否以違制論。敢有譁譟失儀，揚觶者糾之。」讀畢復位。贊「供饌」，有司設饌。贊「獻賓」，則授主以爵，主受之，置賓席。少退，再拜，賓答拜。於僎亦如之。皆坐，有司遍酌，贊「飲酒」，酒三五行，湯三品，畢，徹饌。僎、主、僚屬居東，賓、介居西，皆再拜。贊「送賓」，各三揖，出，退。

雍正初元，諭：「鄉飲酒禮所以敬老尊賢，厥制甚古，順天府行禮日，禮部長官監視以為常。」乾隆八年，以各省鄉飲制不畫一，或頻年闕略不行。舊儀載圖有大賓、介賓、一賓、二賓、三賓，與一僎、二僎、三僎，名號紛歧。按古儀禮：「賓若有遵者，諸公大夫。」注云：「今文讀為僎，此鄉之人仕至大夫，來助主人樂賓，主人所榮而遵法者。」戴記：「坐僎於西北，以輔主人。」其言主人親速賓及介，拜至獻酬辭讓之節甚繁，無一言及僎，所謂「不干主人正禮」者也。嗣後鄉飲賓、介，有司當料簡耆紳碩德者任之，或鄉居顯宦有來觀禮者，依古禮坐東北，無則寧闕，而不立僎名。五十年，命歲時舉鄉飲毋曠。每行禮，奏御制補笙詩六章。其制，獻賓，賓酢主人後，酒數行。工升，鼓瑟，歌鹿鳴。賓主以下酒三行，司饌供羹，笙磬作，奏南陔，閒歌魚麗，笙由庚。司爵以次酌酒。司饌供羹者三，乃合樂，歌關睢。工告「樂備」，徹饌。賓主咸起立再拜。賓、介出，主人送門外，如初迓儀。初，鄉飲諸費取給公家，自道光末葉，移充軍饟，始改歸地方指辦。餘準故事行。然行之亦僅矣。


\end{pinyinscope}