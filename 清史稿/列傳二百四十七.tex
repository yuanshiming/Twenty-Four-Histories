\article{列傳二百四十七}

\begin{pinyinscope}
左寶貴弟寶賢等永山鄧世昌劉步蟾林泰曾等戴宗騫

左寶貴，字冠廷，山東費人。咸豐初，隸江南軍。嘗令當前敵，陣既接，旗兵中砲，殪，寶貴持其幟沖鋒入，大捷，繇是知名。獲苗沛霖，克金陵，頻有功。後以游擊從僧格林沁討捻，積勛至副將。光緒初，尚書崇實巡視奉天、吉林，奏自隨。既至，斬高希珍於土門，誅宋三好於石砬子。邊外東北廟溝金宮四構黨圖大舉，復捕治之，餘燼悉平，賜號鏗色巴圖魯，晉記名提督。授高州鎮總兵，仍留奉天。平朝陽教匪，賞黃馬褂、雙眼花翎，駐沈陽。

二十年，朝鮮亂起，日本進兵。朝議既決戰，衛汝貴、馬玉昆、豐紳阿各率所部往御之，寶貴自奉天來會，是為四大軍。慮海道梗，乃繞道自遼東行，渡鴨綠江入平壤。是時葉志超虛飾戰勝狀，電李鴻章入告，遂拜總統諸軍命。於是汝貴、玉昆軍南門外大同江，志超部將江自康軍北門外小山，寶貴任城守。未止舍，日軍猝至，寶貴與豐紳阿擊卻之。敵退龍岡，分道來攻，又敗之。志超乃聚全軍為嬰城計。

時寶貴扼玄武門，日軍大隊至。志超將潰圍北歸，寶貴不從，以兵守志超勿令逸。寶貴狃於捕馬賊之功，頗輕敵。日軍轝砲散置山巔，諜者以告，若弗聞。登城指麾，中砲踣，猶能言，及城下，始殞。其部將負尸開城走，遇日軍，又棄之，於是諸軍皆潰。事聞，贈太子少保，謚忠壯，予騎都尉兼一雲騎尉世職，子國楫襲。

弟寶賢、寶清先後於直隸、奉天剿匪陣亡。

永山，袁氏，漢軍正白旗人，黑龍江駐防，吉林將軍富明阿子，黑龍江將軍壽山弟。以廕授侍衛，歸東三省練軍。中日戰起，從將軍依克唐阿軍，率黑龍江騎旅駐摩天嶺。永山臨敵輒深入，為士卒先。與日軍戰數有功，連殲其將。既克龍灣，乘勝渡草河，規鳳凰，依克唐阿策襲其城，檄永山為軍鋒，偕壽山分率馬步隊深入攻之。抵一面山，距城八里，張左右翼，各據一坡以待。永山為右翼，尤得地勢。敵作散隊，伍伍什什冒死前，復以大隊橫沖我左翼。左翼潰，右翼亦不支，乃相繼退。永山獨為殿，遇伏，連受槍傷，洞胸踣，復強起督戰，大呼殺賊而逝。事聞，謚壯愍，予建祠奉天。

鄧世昌，字正卿，廣東番禺人。少有幹略，嘗從西人習布算術。既長，入水師學堂，精測量、駕駛。光緒初，管海東雲艦，徼循海口。日本窺臺灣，扼澎湖、基隆諸隘，補千總，調管振威艦。以捕海盜，遷守備。李鴻章治海軍，高其能，調北洋。從丁汝昌赴英購鐵艦，益詳練海戰術。八年，朝鮮內亂，復從汝昌泊仁川，為吳長慶陸軍後距。事寧，遷游擊，賜號勃勇巴圖魯。管揚威快艦，往來天津、朝鮮；冬寒冰沍，巡視臺、廈海防。尋充經遠、致遠、靖遠、濟遠四船營務處，兼致遠管帶。

十四年，臺灣生番畔，以副將從汝昌往討。戰埤南，毀其碉寨，擢總兵。時定海軍經制，借補中軍副將，而以汝昌為提督，其左右翼總兵則閩人林泰曾、劉步蟾也。汝昌故不習海戰，威令不行。獨世昌以粵人任管駕，非時不登岸，閩人咸嫉之。

二十年夏，日侵朝，絕海道。鴻章令濟遠、廣乙兩船赴牙山，遇日艦，先擊，廣乙受殊傷；轟濟遠，都司沈壽昌，守備楊建章、黃承勛中砲死。濟遠逃，日艦追之，管帶方柏謙豎白幟，追益亟，有水手發砲擊之，折日艦了樓，柏謙虛張勝狀，退塞威海東西兩口。世昌憤欲進兵，汝昌尼其行，不果。已而日監集大連灣，窺金州，我國海軍乃大發，泊鴨綠江大東溝，以鐵艦十當敵艦十有二。汝昌乘定遠居中，列諸船左右張兩翼。日艦魚貫進，據上風，汝昌令轟擊，距遠不能中。日艦小，運棹靈，倏分倏合，彈雨坌集，定遠被震，大纛僕。世昌見帥旗沒，慮軍心搖，亟取致遠纛豎之。戰良久，定遠擊沉其西京丸，我之超勇毀焉。

世昌乘致遠，最猛鷙，與日艦吉野浪速相當，吉野，日艦之中堅也。戰既酣，致遠彈將罄，世昌誓死敵。將士知大勢敗，陣稍亂，世昌大呼曰：「今日有死而已！然雖死而海軍聲威弗替，是即所以報國也！」眾乃定。世昌遂鼓輪怒駛，欲猛觸吉野與同盡，中其魚雷，鍋船裂沉。世昌身環氣圈不沒，汝昌及他將見之，令馳救。拒弗上，縮臂出圈，死之。其副游擊陳金揆同殉，全船二百五十人無逃者。經遠管帶總兵林永升、超勇管帶參將黃建寅、揚威管帶參將林履中並殞於陣。

事聞，世昌謚壯節，餘皆優恤。世昌既死，諸船或沉或逃，遂不復成軍。世昌臨戰以忠義相激勵，死狀尤烈，世與左寶貴並稱雙忠云。永升等，忠義有傳。

劉步蟾，侯官人。幼穎異，肄業福建船政學堂，卒業試第一。隸建威船，徼循南北洋資實練。同治十一年，會考閩、廣駕駛生，復冠其曹。自是巡歷海岸河港，所蒞輒用西法測量。臺灣地勢、番部風土尤諳習，為圖說甚晰。光緒改元，赴歐學槍砲、水雷諸技，還留福建，敘守備。以丁寶楨、李鴻章論薦，擢游擊，會辦北洋操防。十一年，赴德國購定遠艦。維時海軍初立，借才異地，西人實為管帶，步蟾副之。已而西人去，頗能舉其職。十四年，以參將赴歐領四快船歸，遷副將，賜號強勇巴圖魯，擢右翼總兵。

二十年，中日戰起，海軍浮泊大東溝。日艦至，督攝諸藝士御之，鏖戰三時許，沉敵艦三艘，運送銘軍八營，得以乘間登岸。論功，晉記名提督，易其勇號曰格洪額。明年，戰威海，中彈死。步蟾通西學，海軍規制多出其手。顧喜引用鄉人，視統帥丁汝昌蔑如也，時論責其不能和衷，致僨事。然華人明海戰術，步蟾為最先，雖敗挫，殺敵甚眾。上嘉其忠烈，詔優恤。

其左翼總兵林泰曾，亦籍侯官，同為船政學堂卒業生。管鎮遠，戰大東溝，發砲敏捷，士卒用命，撲救火彈甚力，機營砲位無少損，賜號霍春助巴圖魯。駛還威海，艦觸礁受傷，憤恨蹈海死。副將左翼中營游擊楊用霖、廣東大鵬協右營守備黃祖蓮並殉焉。優恤各如制。祖蓮等，忠義有傳。

戴宗騫，字孝侯，安徽壽州人。少以廩生治鄉團，捻酋苗沛霖數陷州，宗騫潛結各圩寨以攜貳其黨。同治初，謁李鴻章，上平捻十策，深器之，遂留參戎幕，積勛至知縣。十一年，治南運河堤工。時畿輔興水利，計臣慮餉詘，議裁兵。宗騫上書，略謂：「津沽為九河故道，漳、衛交匯，水菑衍溢。宜闢減河洩其勢，澌枝河分其漲，俾淮、練軍治之，則兵農合一，事半而功倍。」鴻章以其議上聞，遂命董其役，成稻田六萬餘畝。箸海上屯田志紀其事。

光緒六年，中俄失和，吳大澂被命佐吉林邊務，奏宗騫自隨。大澂兼攝屯政，宗騫為治道路，築砲臺，設江防，徙直、東流民，假予產業，分部護之。塞外灌莽千里，馬賊為民患，宗騫曰：「此屯政蠹也！」率將士步馳八九百里，獲渠率王林等駢誅之。又以緣邊荒墾，戶籍殘耗，客民渙居不相顧，因令屯聚一處，略仿內地保甲，杜絕奸宄。復設制造局、採金廠，行之期年，商民輻湊。大澂上其績狀，遷知府。

八年，徙防洋、蒲河兩海口。遭母憂歸，鴻章疏留，宗騫請終制，弗許。時興海軍，練水師，闢軍港，檄防威海。十三年，詣軍所，壁金線頂山，分鞏軍駐南岸，綏軍駐北岸。明年，建兩岸海臺各三，南曰趙北嘴、鹿角嘴、龍廟嘴，北曰北山嘴、黃泥崖、祭祀臺。後路分築陸臺四，南岸口較闊，更建日島地阱砲臺，屹然為東防重鎮。十七年，校閱海軍禮成，論功晉道員。威海地瘠，士氣衰，更斥貲立義塾，延名師，至是始聞謳誦聲。

二十年夏，日艦來攻，率師御之，傷其艦四艘，再至再敗之。既而旅順、大連相繼淪沒，威海勢益孤，電請北洋、山東益師，久弗應。其冬，連失文登、寧海。時宗騫守北岸，分統劉超佩守南岸，宗騫與約，寇至互相應。歲除，大風雪，戰橋頭集，綏軍大困，銳身救之出。

逾歲，日軍至，輒敗去，折而南。宗騫往援，而超佩蹌踉遁，三臺拱手讓敵，反訴巡撫李秉衡，誣宗騫背約。宗騫抗辯，願復三臺贖罪。乃募敢死士奪還二臺，唯龍廟嘴未復。日軍倏大集，二臺仍不守，宗騫退歸，登祭祀臺。所部卒譁變，宗騫佯弗省，行數武，槍齊發，材官追斬一人，眾散走。宗騫既登，乃無一從者。夜宿藥庫，丁汝昌詣籌戰守策，宗騫曰：「綏、鞏軍已西去，孤臺危棘，恐資敵。」汝昌令毀臺，強掖之下。宗騫念南北各有地阱臺，此其勢尚可為，乃詣劉公島就副將張德山。德山無戰守志，宗騫飲金死，威海師遂熸。鴻章以死事聞，詔優恤。復以秉衡請，贈太常寺卿。

論曰：中東之戰，陸軍皆遁，寶貴獨死平壤；海軍皆降，世昌獨死東溝。中外傳其壯節，並稱「雙忠」。及日兵入奉，永山獨死鳳城，敵遂長驅進矣。旅、大既失，威海勢孤，步蟾、宗騫皆先後誓死。士氣如此，豈遂不可一戰？此主兵者之責。五人雖敗，猶有榮焉！


\end{pinyinscope}