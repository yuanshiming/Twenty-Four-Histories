\article{本紀八}

\begin{pinyinscope}
聖祖本紀三

四十一年壬午春正月壬寅，詔修國子監。丙午，詔系囚經緩決者減一等。以雅爾江阿襲封簡親王。庚戌，上巡幸五臺山。

二月庚申，次射虎川。士民請於菩薩頂建萬壽亭祝釐。不許。丁卯，上巡視子牙河。

三月壬午，上還京。以瓦爾岱為滿洲都統，吳達禪、馬思哈、滿丕為蒙古都統。丁亥，上御經筵。

夏四月甲戌，賜致仕大學士王熙御書匾對，傳旨曰：「卿先朝舊臣，其強餐食，慎醫藥，以慰朕念。」

五月癸巳，定發配人犯歸籍僉遣，流犯死配所，妻子許還鄉里。辛丑，顯親王丹臻薨，遣皇子及大臣治喪，賜銀萬兩，謚曰密，子衍璜襲。壬寅，先是，廉州府連山瑤人作亂，御史參奏，命都統嵩祝率禁旅會討，並命尚書範承勛勘狀。至是，嵩祝奏官兵一到，瑤人乞降，先後投出瑤人一萬九千餘名。獻出戕官黎貴等九人，即於軍前正法。降瑤安插，交總督料理。範承勛奏瑤人滋事，副將杜芳傷死，總兵劉虎先行退回，應擬斬，提督殷化行應革職。得旨：「殷化行有戰功，改原品致仕。劉虎免死。」丙午，召廷臣至保和殿，頒賜御書。

六月壬子，貴州葛彞寨苗人為亂，官軍討平之。戊午，上制訓飭士子文，頒發直省，勒石學宮。乙未，上奉皇太后幸熱河。乙丑，四川提督岳升龍疏報大涼山惈目馬比必率眾內附，請授土千戶，給印信。

閏六月辛丑，木鴉番民萬九千餘戶內附，請置安撫使、副使、土百戶等職，均從之。

八月庚辰朔，增順天、浙江、湖廣鄉試中額。戊申，上奉皇太后還宮。

九月辛亥，以李正宗、盧崇耀、馮國相為漢軍都統。壬子，定五經中式例。癸丑，停本年秋決。辛酉，以齊世、嵩祝為滿洲都統，莽喀為漢軍都統，車納福為蒙古都統。甲子，詔：「南巡閱河，所過停供張，禁科斂。官吏無相餽遺，百姓各守本業。督撫布告，使明知朕意。」己巳，以席哈納為大學士，敦拜為吏部尚書，席爾達為禮部尚書，溫達為左都御史，管源忠為廣州將軍。鎮筸諸生李豐等叩閽言紅苗殺人，有司不問。詔侍郎傅繼祖、甘國樞，巡撫趙申喬馳驛按問。癸酉，上南巡啟鑾。

冬十月壬午，次德州。皇太子胤礽有疾，上回鑾。癸卯，上還宮。丙午，以郭世隆為廣東廣西總督，金世榮為浙江福建總督。

十一月丙辰，詔免陜西、安徽明年額賦。甲子，大學士伊桑阿乞休，命致仕。壬申，廣西巡撫蕭永藻疏劾布政使教化新虧空倉穀，應令賠補。上曰：「米穀必有收貯之地，乃可經久。若無倉廒，積於空野，難免朽爛，況南方卑濕之地乎？其別定例以聞。」命修禹陵。

十二月壬辰，廷臣以明年五旬萬壽，請上尊號。上不許。戶部議駁奉天報災。上曰：「晴雨原無一定，始者雨水調和，其後被災，亦常事耳。可準其奏。」乙未，改趙申喬為偏沅巡撫，以趙弘燦為廣東提督，王世臣為浙江提督，孫徵灝為漢軍都統。壬寅，厄魯特丹津阿拉布坦來朝，厚賚之，封為郡王，賜地游牧。

是歲，免江南、河南、浙江、湖廣、甘肅等省十州縣災賦有差。朝鮮、琉球入貢。

四十二年癸未春正月壬子，大學士諸臣賀祝五旬萬壽，恭進「萬壽無疆」屏。卻之，收其寫冊。壬戌，上南巡閱河。丁卯，以俞益謨為湖廣提督。庚午，次濟南，觀珍珠泉，賦三渡齊河詩。壬申，次泰安，登泰山。詔免蹕路所經及歉收各屬去年逋賦。

二月丁丑，運漕米四萬石賑濟寧、泰安。閱宿遷堤工。己卯，自桃源登舟，遍閱河堤。甲申，渡江登金山。丙戌，次蘇州。遣官奠大學士宋德宜墓。庚寅，上駐杭州閱射。辛丑，次江寧。

三月戊申，上閱高家堰、翟家壩堤工。己酉，上閱黃河南龍窩、煙墩等堤。庚申，上還京。癸亥，萬壽節，上朝皇太后宮，免廷臣朝賀。頒恩詔，錫高年，蠲額賦，察孝義，恤困窮，舉遺逸，罪非常赦所不原者，咸赦除之。頒賜親王、郡王以下文武百官有差。庚午，以洞鄂襲封信郡王。辛未，上御經筵。賜內廷修書舉人汪灝、何焯、蔣廷錫進士，一體殿試。

夏四月辛巳，賜王式丹等一百六十三人進士及第出身有差。四川威州龍溪十八寨生番歸化納糧。丁亥，大學士熊賜履乞休，命解官食俸，留備顧問。傅繼祖等察審湖廣紅苗搶掠一案。得旨：「總督郭琇、提督杜本植隱匿不報，均革職。巡撫金璽降官。」以喻成龍為湖廣總督。癸巳，致仕大學士王熙卒，予祭葬，謚文靖。丙申，以陳廷敬為大學士兼吏部尚書。戊戌，詔原任侍郎任克溥年逾九十，洵為耆碩，加尚書銜。以李光地為吏部尚書，仍巡撫直隸。以莽喀為荊州將軍，諾羅布為杭州將軍，宗室愛音圖為漢軍都統，孫渣齊、翁俄里為蒙古都統。己亥，諭八旗人等：「朕不惜數百萬帑金為旗丁償逋贖地，籌畫生計。爾等能人人以孝弟為心，勤儉為事，則足仰慰朕心矣。倘不知愛惜，仍前游蕩飲博，必以嚴法處之。親書宣諭，其尚欽遵！」

五月壬子，裕親王福全有疾，上連日視之。癸亥，內大臣索額圖有罪，拘禁於宗人府。己巳，上巡幸塞外。

六月辛巳，恭親王常寧薨，命皇子每日齊集，賜銀一萬兩，遣官造墳立碑。壬寅，裕親王福全薨，上聞之，兼程回京。

秋七月乙巳朔，上臨裕親王喪，哭之慟，自蒼震門入居景仁宮。王大臣請還乾清宮，上曰：「居便殿乃祗遵成憲也。」居五日，命皇長子等持服，命御史羅占造墳建碑，謚曰憲。子保泰嗣爵。戊申，以山東大雨，遣官分賑。庚戌，上巡幸塞外。己巳，發帑金三十萬兩，截漕五十萬石賑山東。山東有司不理荒政，停其升轉。

八月癸巳，停本年秋審。

九月壬子，予故侍郎高士奇、勵杜訥祭葬。己巳，命尚書席爾達督辦紅苗。

冬十月癸未，上西巡啟鑾。命給事中滿普、御史顧素在後行，查僕從生事，即時鎖拿。庚寅，喇嘛請廣洮州衛廟，上曰：「取民地以廣廟宇，有△民生。其永行禁止。」癸巳，過井陘，次柏井驛。驛向乏泉，至是井泉湧溢。丁酉，駐太原。戊戌，詔免山西逋賦。百姓集行宮前■B6留車駕，上為再停一日。

十一月乙巳，上次洪洞。遣官祭女媧陵。壬子，渡黃河，次潼關。遣官祭西嶽。賜迎駕百歲老人白金。甲寅，次渭南。閱固原標兵射，賜提督潘育龍以下加一級。丙辰，上駐西安。丁巳，閱駐防官兵射。遣官祭周文王、武王，祭文書御名。遣官奠提督張勇、梁化鳳墓。己未，上大閱於西安，賜將軍博濟御用弓矢。賜官兵宴。軍民集行宮前■B6留，上為留一日。賜盩厔徵士李顒御書「操志清潔」匾額。免陜、甘逋賦。癸亥，上回鑾。己巳，次陜州。命皇三子胤祉往閱三門底柱。

十二月乙亥，上次修武。閱懷慶營伍不整，逮總兵官王應統入京論死。庚辰，次磁州。御書「賢哲遺休」額懸先賢子貢墓。庚寅，上還京。辛卯，定外任官在本籍五百里內者回避。封常寧子海善為貝勒。

是歲，免直隸、江南、山東、河南、陜西、浙江、湖廣等省九十一州縣災賦有差。朝鮮、琉球、安南入貢。

四十三年甲申春正月辛酉，詔曰：「朕諮訪民瘼，深悉力作艱難。耕三十畝者，輸租賦外，約餘二十石。衣食丁徭，取給於此。幸逢廉吏，猶可有餘。若誅求無藝，則民無以為生。是故察吏所以安民，要在大吏實心體恤也。」戊辰，詔漢軍一家俱外任者，酌改京員。己巳，上謁陵。

二月甲戌，封淮神為長源佑順大淮之神，御書「靈瀆安瀾」額懸之。癸巳，上還宮。以李基和為江西巡撫，能泰為四川巡撫。

三月辛丑，上御經筵。已酉，詔停熱審。辛酉，以吳洪為甘肅提督。資送山東饑民回籍。丙寅，以溫達為工部尚書。

夏四月癸酉，命侍衛拉錫察視河源。己卯，上幸棽髻山，遂閱永定河、子牙河。丙申，上還京。

五月辛酉，以於準為貴州巡撫。

六月乙亥，上巡幸塞外。

秋九月癸卯，詔督撫調員違例者罪之。侍郎常授招撫廣東海盜阿保位等二百三十七名，就撫為兵。戊午，刑部尚書王士禛以失出降官。癸亥，上還宮。丁卯，侍衛拉錫察視河源，還自星宿海，繪圖以進。

冬十月戊辰朔，濬楊村舊河。甲戌，詔免順天、河間二府及山東、浙江二省明年稅糧。庚辰，以李振裕為禮部尚書，徐潮為戶部尚書，屠粹忠為兵部尚書，王掞為刑部尚書，吳涵為左都御史。癸未，頒內制銅斗銅升於戶部，命以鐵制頒行。戊子，以趙弘燮為河南巡撫。己丑，命濬汾、渭、賈魯諸河。辛卯，上閱永定河。

十一月丁酉朔，日有食之。上還宮。上以儀器測驗與七政歷不符，欽天監官請罪，免之。郎中費仰嘏以貪婪棄市。辛亥，定吏部行取知縣例，停督撫保薦。戊午，湖廣巡撫劉殿衡建御書樓，上斥其糜費，並嚴禁藉修建侵帑累民者。四川陜西總督博霽疏參涼州總兵官魏勛年老，上曰：「魏勛前有軍功，兵民愛戴，與師帝賓、麥良璽、潘育龍俱系舊臣，難得，何可參耶？」壬戌，誡修明史史臣覈公論，明是非，以成信史。

十二月乙酉，天津總兵官藍理請沿海屯田，從之。甲午，以禦制詩集賜廷臣。

是歲，免直隸、江南、山東、湖廣、廣東等省一百九州縣災賦有差。朝鮮入貢。

四十四年乙酉春正月戊午，古文淵鑒成，頒賜廷臣，及於官學。癸亥，上幸湯泉。

二月乙丑朔，上還宮。癸酉，上南巡閱河。詔曰：「朕留意河防，屢行閱視，獲告成功。茲黃水申昜流，尚須察驗形勢，即循河南下。所至勿繕行宮，其有科斂累民者，以軍法治罪。」壬午，次靜海。遣官奠故侍郎勵杜訥墓，予謚文恪。

三月己亥，諭山東撫臣曰：「百姓歡迎道左者日數十萬人，計日回鑾，正當麥秀，其各務稼穡，毋致妨農。」乙巳，上駐揚州。授河臣張鵬翮方略。辛亥，上駐蘇州。命選江南、浙江舉、貢、生、監善書者入京修書。賜公福善，大學士張玉書、陳廷敬，在籍大學士張英，都統愛音圖白金。賜大學士馬齊等皇輿表。己未，次松江閱射。上書「聖跡遺徽」額賜青浦孔氏。賜故侍郎高士奇謚文恪。

夏四月丙寅，上駐杭州閱射。庚午，詔赦山東、江蘇、浙江、福建死罪減一等。戊寅，御書「至德無名」額懸吳太伯祠，並書季札、董仲舒、焦先、周敦頤、範仲淹、蘇軾、歐陽修、胡安國、米芾、宗澤、陸秀夫各匾額懸其祠。乙酉，上駐江寧。

閏四月癸卯，上閱高家堰堤工。辛酉，上還京。

五月戊寅，上親鞫郎中陳汝弼一案，原汝弼罪。刑部尚書安布祿、左都御史舒輅以失獄免職。庚辰，以貝和諾為雲南貴州總督。丙戌，上巡幸塞外。

六月甲午，命行取知縣非再任者不得考選科道。庚戌，停廣東開礦。丙辰，上駐蹕熱河。

秋七月壬申，河決清水溝、韓莊，命河臣察居民田舍以聞。

八月甲午，免八旗借支兵饟銀七十萬兩。戊午，喻成龍免，以石文晟為湖廣總督。庚申，上發博洛河屯，閱牧群。

九月己巳，進張家口。丙子還京。甲申，以希福納為左都御史，達佳為江寧將軍。

冬十月辛卯朔，重修華陰西嶽廟成，上制碑文。丙午，以富寧安為漢軍都統。

十一月辛酉，命蒙古公丹濟拉備兵推河，察視策旺阿拉布坦。己巳，以李光地為大學士，宋犖為吏部尚書，調趙弘燮為直隸巡撫。癸酉，詔免湖廣明年額賦及以前逋賦。甲戌，國子監落成，御書「彞倫堂」額。庚辰，以汪灝為河南巡撫。乙酉，上謁陵。巡幸近塞。戊子，設雲南廣南、麗江二府學官，許土人應試。

十二月壬寅，上臨裕親王福全葬。以阿靈阿兼理籓院尚書。己酉，上還宮。丙辰，以祖良璧為福州將軍。

是歲，免直隸、江南、湖廣、廣東等省四十六州縣災賦有差。朝鮮、琉球入貢。

四十五年丙戌春正月乙酉，命孫渣齊、徐潮督濬淮揚引河。順天考官戶部侍郎汪霦、贊善姚士藟以取士不公褫職。

二月癸巳，上巡幸畿甸。丁未，次靜海，閱子牙河。壬子，還駐南苑。以諸滿為江寧將軍。以王然為浙江巡撫。江南江西總督阿山劾江寧知府陳鵬年安奉聖訓不敬，部議應斬。先是，乙酉年南巡，陳鵬年遵旨不治行宮，阿山故假他事劾之。上命入京修書。戊午，上還宮。

三月庚申，上御經筵。辛巳，賜施雲錦等二百八十九人進士及第出身有差。詔直省建育嬰堂。

夏四月戊子朔，日有食之。加貴州提督李芳述鎮遠將軍。乙未，吳涵罷，以梅鋗為左都御史。

五月己未，以金世榮為兵部尚書。甲戌，詔免直隸、山東逋賦。丁丑，以梁鼐為福建浙江總督。戊寅，上巡幸塞外。

六月丁亥朔，詔修功臣傳。癸巳，命梅鋗、二鬲按容美土司田舜年獄。壬寅，命凡部寺咨取錢糧非由奏請者，戶部月會其數以聞。以藍理為福建陸路提督。辛亥，四川巡撫能泰疏報安樂鐵索橋告成，移化林營千總駐守。

秋七月庚申，上駐蹕熱河。甲子，以德昭嗣封信郡王。

八月壬辰，高家堰車邏壩澗河河堤告成。

九月己亥，上還京。

冬十月乙酉朔，敦拜罷，以溫達為吏部尚書，希福納為工部尚書。庚寅，武殿試。諭曰：「今天下承平日久，曾經戰陣大臣已少，知海上用兵者益少。他日臺灣不無可慮。朕甲子南巡，由江寧登舟，至黃天蕩，江風大作，朕獨立船頭射江豚，了不為意。迨後渡江，漸覺心動。去歲渡江，則心悸矣。皆年為之也。問之宿將亦然。今使高年奮勇效命，何可得耶？」壬寅，命大學士席哈納、侍郎張廷樞、蕭永藻覆按土司田舜年獄。丁未，以迓圖為滿洲都統。己酉，詔免山西、陜西、江蘇、安徽、江西、浙江、福建、湖北、湖南、廣東十省逋賦。

十一月癸酉，命尚書金世榮、侍郎巴錫、範承烈督濬清河。免八旗官兵貸官未歸銀三百九十五萬六千六百兩有奇。甲戌，以阿山為刑部尚書。庚辰，上謁陵。辛巳，以邵穆布為江南江西總督。癸未，以山東私鑄多，聽以小錢完正賦，責有司運京鼓鑄。甲申，上巡幸塞外。西藏達賴喇嘛卒，其下第巴匿之，又立偽達賴喇嘛。拉藏汗殺第巴而獻其偽喇嘛。西寧喇嘛商南多爾濟以聞。

十二月壬寅，上還宮。詔罪囚緩決至三四年者減一等。辛亥，郭世隆罷，以趙弘燦為廣東廣西總督。

是歲，免直隸、江南、福建、江西、湖廣等省三十二州縣災賦有差。朝鮮入貢。

四十六年丁亥春正月丁卯，詔：「南巡閱河，往返舟楫，不御室廬。所過勿得供億。」丁巳，梅鋗免，以蕭永藻為左都御史。

二月戊戌，次臺莊，百姓來獻食物。召耆老前，詳詢農事生計，良久乃發。癸卯，上閱溜淮套，由清口登陸，如曹家廟，見地勢毗連山嶺，不可疏鑿，而河道所經，直民廬舍墳墓，悉當毀壞。詰責張鵬翮等，遂罷其役，道旁居民驩呼萬歲。命別勘視天然壩以下河道。

三月己未，上駐江寧。乙巳，上駐蘇州。

夏四月甲申，上駐杭州。詔曰：「朕頃因視河，駐蹕淮上。江、浙二省官民■B6請臨幸，朕勉徇群情，涉江而南。方今二麥垂熟，百姓沿河擁觀，不無踐踏。其令停迎送，示朕重農愛民至意。」戊申，以鄂克遜為江寧將軍，殷泰為甘肅提督。

五月壬子朔，上次山陽，示河臣方略。癸酉，上還京。丙子，解阿山尚書，削張鵬翮宮保。戊寅，贈故河道總督靳輔太子太保，予世職。加福建提督吳英威略將軍。贈死難運司高天爵官，予謚忠烈。以達爾占為荊州將軍。

六月丁亥，上巡幸塞外。以巢可託為左都御史，起郭世隆為湖廣總督。

七月壬子，上駐蹕熱河。丁卯，車駕發喀拉河屯，巡幸諸蒙古部落。外籓來朝，各賜衣幣。

八月甲辰，次洮爾畢拉，賜迎駕索倫總管塞音察克、杜拉圖及打牲人銀幣。貴州三江苗人作亂，討平之。

九月癸亥，上駐和爾博圖噶岔。甲子，閱察哈爾、巴爾虎兵丁射。

冬十月辛巳，以江蘇、浙江旱，發帑市米平糶，截漕放賑，免逋賦。外籓獻駝馬，卻之。戊戌，上還京。己亥，戶部議增云南礦稅，命如舊額。庚子，金世榮免，以蕭永藻為兵部尚書。

十一月己酉朔，詔曰：「頃以江、浙旱災，隨命減稅、蠲逋、截漕。其江、浙兩省明年應出丁錢，悉予蠲免。被災之處，並免正賦。使一年之內，小民絕跡公庭，優游作息，副朕惠愛黎元至意。」己未，詔臺灣客民乏食，原歸者聽附公務船內渡。以汪悟禮為漢軍都統。己亥，詔江、浙諸郡縣興修水利備旱澇。

十二月丙戌，以溫達為大學士，馬爾漢為吏部尚書，耿額為兵部尚書，巢可託為刑部尚書，富寧安、王九齡為左都御史。丙午，賜親王以次內大臣、侍衛白金有差。

是歲，免直隸、江南、江西、福建、湖廣等省三十二州縣衛災賦有差。朝鮮、琉球入貢。

四十七年戊子春正月庚午，浙江大嵐山賊張念一、硃三等行劫慈谿、上虞、嵊縣，官兵捕平之。辛未，重修南嶽廟成，禦制碑文。以覺羅孟俄洛為奉天將軍。乙亥，詔截留湖廣、江西漕糧四十萬石，留於江南六府平糶。

二月庚寅，上御經筵。壬辰，遣侍郎穆丹按大嵐山獄，學士二鬲按紅苗獄。甲午，上巡畿甸。丙午，詔暹羅使臣挈帶土貨，許隨處貿易，免徵其稅。

三月丙辰，上還駐申昜春園。戊午，以希思哈、李繩宗為漢軍都統。

閏三月戊寅朔，重修北鎮廟成，禦制碑文。乙未，以施世驃為廣東提督，席柱為西安將軍。

夏四月己酉，宋犖罷，以徐潮為吏部尚書，以齊世武為四川陜西總督。戊午，山東巡撫趙世顯報捕獲硃三父子，解往浙江。上曰：「硃三父子游行教書，寄食人家。若因此捕拿，株連太多，可傳諭知之。」辛酉，湖廣提督俞益謨密請剿除紅苗。上以紅苗無大罪，不許。以阿喇衲為蒙古都統，李林盛為漢軍都統。內大臣明珠卒，命皇三子胤祉奠茶酒，賜馬四匹。

五月甲申，以王鴻緒為戶部尚書，富寧安為禮部尚書，穆和倫為左都御史。丙戌，上巡幸塞外。乙未，詔免大嵐山賊黨太倉人王昭駿伯叔兄弟連坐罪。

六月丁未，上駐蹕熱河。丁巳，九卿議覆大嵐山獄上，得旨：「誅其首惡者，硃三父子不可宥，緣坐可改流徙。巡撫王然、提督王世臣俱留任，受傷官兵俱議敘。」丁卯，清文鑒成，上制序文。

秋七月丁丑，諭刑部，免死流人在配犯罪者按誅之。癸未，平定朔漠方略成，上親制序文。壬辰，上行圍。二鬲奏按紅苗殺人之廖老宰等斬梟，擅自遣兵前往苗寨之守備王應瑞遣戍，從之。

八月甲辰朔，日有食之。壬戌，上回鑾，駐永安拜昂阿。

九月乙亥，上駐布爾哈蘇臺。丁丑，召集廷臣行宮，宣示皇太子胤礽罪狀，命拘執之，送京幽禁。己丑，上還京。丁酉，廢皇太子胤礽，頒示天下。

冬十月甲辰，削貝勒胤禩爵。乙卯，以王掞為工部尚書，張鵬翮為刑部尚書。辛酉，上幸南苑行圍。以辛泰為蒙古都統。

十一月癸酉朔，削直郡王胤禔爵，幽之。己卯，致仕大學士張英卒，予祭葬，謚文端。辛巳，副都御史勞之辨奏保廢太子，奪職杖之。丙戌，召集廷臣議建儲貳。阿靈阿、鄂倫岱、揆敘、王鴻緒及諸大臣以皇八子胤禩請。上不可。戊子，釋廢太子胤礽。己丑，王大臣請復立胤礽為皇太子。丙申，以宗室發度為黑龍江將軍。庚子，復胤禩貝勒。

十二月甲辰，褒恤死難生員嵇永仁、王龍光、沈天成、範承譜，附祀範承謨祠，承謨子巡撫範時崇請之也。丁巳，以陳詵為湖廣巡撫，蔣陳錫為山東巡撫，黃秉中為浙江巡撫，劉廕樞為貴州巡撫。

是歲，免山東、福建、湖廣等省六十州縣災賦有差。朝鮮入貢。

四十八年己丑春正月癸巳，召集廷臣問舉立胤禩，孰為倡議者。群臣皇恐莫敢對，乃進大學士張玉書而問之，對曰：「先聞之馬齊。」上切責之。次日，列馬齊罪狀，宥死拘禁。已而上徐察其誣，釋之。丙申，上幸南苑。己亥，命侍郎赫壽駐藏，協辦藏事。初拉藏汗與青海爭立達賴喇嘛，不決，特命大臣往監臨之。王鴻緒、李振裕免。

二月己酉，上巡幸畿甸。以宗室楊福為黑龍江將軍，覺羅孟俄洛為寧古塔將軍，王文義為貴州提督。戊午，以嵩祝署奉天將軍。戊辰，上還宮。庚午，以張鵬翮為戶部尚書，張廷樞為刑部尚書。

三月辛巳，復立胤礽為皇太子，昭告宗廟，頒詔天下。甲午，賜趙熊詔等二百九十二人進士及第出身有差。

夏四月甲辰，以富寧安為吏部尚書，穆和倫為禮部尚書，穆丹為左都御史。移禁胤禔於公所，遣官率兵監守。丁卯，上巡幸塞外。

五月甲戌，上駐蹕熱河。

六月戊午，康親王椿泰薨，謚曰悼，子崇安襲封。

秋七月庚寅，以殷泰為四川陜西總督，噶禮為江南江西總督，江琦為甘肅提督，師懿德為江南提督。戊戌，上行圍。

八月己亥朔，日有食之。加陜西提督潘育龍鎮綏將軍。

九月庚寅，上還京。以年羹堯為四川巡撫。

冬十月壬寅，詔福建、廣東督撫保舉深諳水性熟知水師者。戊午，冊封皇三子胤祉誠親王，皇四子胤禛雍親王，皇五子胤祺恆親王，皇七子胤祐淳郡王，皇十子胤蓪敦郡王，皇九子胤禟、皇十二子胤祹、皇十四子胤禵俱為貝勒。壬戌，詔免江蘇被災之淮、揚、徐，山東之兗州，河南之歸德明年地丁額賦。

十一月丙子，詔各省解部之款過多，可酌量截留，以備急需。安郡王馬爾渾薨，謚曰愨，子華颺襲。己卯，加漕運總督桑額太子太保。庚寅，上與大學士李光地論水ャ水源，泰、岱諸山自長白山來。水伏流，黃河未到積石亦是伏流，蒙古人有書言之甚詳。江源亦自昆侖來，至於岷山乃不伏流耳。遣張鵬翮、噶敏圖按江南宜思恭虧帑獄。

十二月己亥，上謁陵。己未，上還宮。命馬齊管鄂羅斯貿易事。刑部尚書巢可託免。

是歲，免直隸、江蘇、安徽、山東、河南、湖廣等省五十三州縣災賦有差。朝鮮、琉球入貢。

四十九年庚寅春正月庚寅，命修滿蒙合璧清文鑒。

二月丁酉，上巡幸五臺山。吏部尚書徐潮乞休，允之。

三月己巳，上還京。乙亥，命編纂字典。詔以故大學士李霨嫡孫主事李敏啟擢補太常寺少卿。戊寅，敕封西藏胡必爾汗波克塔為六世達賴喇嘛。辛巳，詔免浙江杭、湖二府未完漕米三萬九千餘石。

夏四月乙巳，調蕭永藻為吏部尚書，王掞為兵部尚書。

五月己酉朔，上巡幸塞外。癸酉，次花峪溝。閱吉林、黑龍江官兵。丁丑，上駐蹕熱河。

六月己亥，命諸皇子恭迎皇太后至熱河避暑。戊午，刑部尚書張廷樞免。

秋七月壬午，按事湖南尚書蕭永藻等疏報巡撫提督互訐案，查審俱實。得旨：「俞益謨休致，趙申喬革職留任。」

閏七月甲寅，上行圍。

八月乙亥，詔福建漳、泉二府旱，運江、浙漕糧三十萬石賑之，並免本年未完額賦。丙戌，上還駐熱河。庚寅，以範時崇為福建浙江總督，額倫特為湖南提督。

九月辛丑，上奉皇太后還宮。辛亥，希福納免。時戶部虧蝕購辦草豆銀兩事覺，積十餘年，歷任尚書、侍郎凡百二十人，虧蝕至四十餘萬。上寬免逮問，責限償完，希福納現任尚書，特斥之。以穆和倫為戶部尚書，貝和諾為禮部尚書。

冬十月甲子，詔曰：「朕臨御天下垂五十年，誠念民為邦本，政在養民。迭次蠲租數萬萬，以節儉之所餘，為渙解之弘澤。惟體察民生，未盡康阜，良由生齒日繁，地不加益。宜沛鴻施，藉培民力。自康熙五十年始，普免天下錢糧，三年而遍。直隸、奉天、浙江、福建、廣東、廣西、四川、雲南、貴州九省地丁錢糧，察明全免。歷年逋賦，一體豁除。其五十一年、五十二年應蠲省分，屆時候旨。地方大吏以及守令當體朕保乂之懷，實心愛養，庶幾升平樂利有可徵矣。文到，其刊刻頒布，咸使聞知。」丁卯，諭外籓已朝行在，勿庸朝正。丙子，以郭瑮為雲南貴州總督，以郭世隆為刑部尚書，鄂海為湖廣總督。癸未，諭大學士：「江南虧空錢糧多至數十萬兩，此或朕數次南巡，地方挪用。張鵬翮謂俸工可以抵補。牧令無俸，仍以累民，莫若免之為善。其會議以聞。」

十一月辛卯朔，詔凡遇蠲賦之年，免業主七分，佃戶三分，著為令。大學士陳廷敬以老乞休，溫旨慰諭，命致仕。乙巳，上謁陵。以蕭永藻為大學士，王掞為禮部尚書，徐元正為工部尚書。丁未，以孫徵灝為兵部尚書。乙卯，以桑額為吏部尚書。

十二月癸酉，以赫壽為漕運總督。戊寅，上還京。辛巳，詔曰：「朕因朝列舊臣漸次衰謝，順治年間進士去職在籍者，已無多人。王士禛、江皋、周敏政、葉矯然、徐淑嘉皆以公過屏廢，俱復還原官。」以趙申喬為左都御史。

是歲，免直隸、江南等省七州縣災賦有差。朝鮮、安南入貢。

五十年辛卯春正月癸丑，上巡畿甸，視通州河堤。

二月辛酉，以班迪為滿洲都統，善丹為蒙古都統。丁卯，閱筐兒港，命建挑水壩。次河西務，上登岸步行二里許，親置儀器，定方向，釘椿木，以紀丈量之處。諭曰：「用此法可以測量天地、日月交食。算法原於易。用七九之奇數，不能盡者，用十二、二十四之偶數，乃能盡之，即取象十二時、二十四氣也。」庚午，上還京。辛巳，上御經筵。

三月庚寅，王大臣以萬壽節請上尊號。自平滇以來，至是凡四請矣。上謙挹有素，終不之許。

夏四月庚申，徐元正養親回籍，以陳詵為工部尚書。庚辰，上奉皇太后避暑熱河。乙未，命禮部祈雨。庚子，大雨。丙午，留京大學士張玉書卒，上悼惜，賦詩一篇，遣官治喪，賜銀一千兩，加祭葬，謚文貞。己酉，詔免江蘇無著銀十萬兩有奇。丙辰，召致仕大學士陳廷敬入閣辦事。增鄉、會試五經中額。

六月戊辰，設廣西西隆州儒學訓導。

秋七月丙辰，上行圍。

八月庚午，高宗純皇帝生。以王原祁為掌院學士。設先賢子游後裔五經博士。

九月戊申，上奉皇太后還宮。藍理有罪免，以楊琳為福建陸路提督，馬際伯為四川提督。停本年秋決。

冬十月丙辰，詔免臺灣五十一年應徵稻穀。貝和諾免，以嵩祝為禮部尚書。戊午，詔前旨普免天下錢糧，五十一年輪及山西、河南、陜西、甘肅、湖北、湖南六省，地丁錢糧及逋欠俱行蠲免。庚午，以碩鼐為滿洲都統，瑚世巴、馬爾賽為蒙古都統。戊寅，免朝鮮白金豹皮歲貢。庚辰，詔舉孝義。辛巳，命張鵬翮置獄揚州，按江南科場案。壬午，鄂繕、耿額、齊世武、悟禮等有罪，褫職拘禁。趙申喬疏劾新科編修戴名世恃才放蕩，語多悖逆，下部嚴審。

十一月丙戌，以殷特布為漢軍都統，隆科多為步軍統領，張穀貞為雲南提督。丁未，上謁陵，賜守陵官役馬匹白金。

十二月癸酉，上還宮。癸未，祫祭太廟。

是歲，免直隸、安徽等省八州縣災賦有差。朝鮮、琉球入貢。丁戶二千四百六十二萬一千三百二十四，田地六百九十三萬三百四十四頃三十四畝，徵銀二千九百九十萬四千六百五十二兩八錢。鹽課銀三百七十二萬九千二百二十八兩。鑄錢三萬七千四百九十三萬三千四百有奇。

五十一年壬辰春正月丙午，擢編修張逸少為翰林院侍讀學士，故大學士張玉書之子也。壬子，命內外大臣具摺陳事。摺奏自此始。癸丑，上巡幸畿甸。詔右衛將軍宗室費揚古辦事誠實，供職年久，且系王子，可封為輔國公。

二月丁巳，詔宋儒硃子配享孔廟，在十哲之次。江蘇巡撫張伯行與總督噶禮互訐，俱解任，交張鵬翮、赫壽查審。福建浙江總督範時崇疏陳沿海漁船，只許單桅，不許越省行走，交地方文武鈐束。上曰：「此事不可行。漁戶並入水師營，則兵弁侵欺之矣。盜賊豈能盡除，竊發何地無之？只視有益於民者行之，不當以文法為捕具也。」戊寅，命卓異武官照文職引見。庚辰，上還京。壬午，詔曰：「承平日久，生齒日繁。嗣後滋生戶口，勿庸更出丁錢，即以本年丁數為定額，著為令。」

三月辛卯，諭大學士：「繙譯本章，甚有關系。昨見本內『假官』二字，竟譯作『偽官』，舛錯殊甚。其嚴飭之。」丁酉，上御經筵。

夏四月丁巳，賜王世琛等百七十七人進士及第出身有差。甲子，以康泰為四川提督。定會試分省取中例。壬申，諭：「故大學士熊賜履夙學舊臣，身歿以後，時軫於懷。聞其子已長成，可令來京錄用。」壬戌，予故一等待衛海青副都統銜，予祭葬，謚果毅。致仕大學士陳廷敬卒，命皇三子奠茶酒，御賦輓詩，命南書房翰林勵廷儀、張廷玉齎焚，予治喪銀一千，謚文貞。詔明年六旬萬壽，二月特行鄉試，八月會試。以嵩祝為大學士，黑碩咨為禮部尚書，滿篤為工部尚書，以王掞為大學士，陳詵為禮部尚書，起張廷樞為工部尚書。丙子，上奉皇太后避暑熱河，啟鑾。壬午，上駐蹕熱河。

五月壬寅，命有司稽察流民徙邊種地者。以穆丹為左都御史，鄂代為蒙古都統。

六月癸丑朔，日有食之。丁巳，命穆和倫、張廷樞覆按江南督撫互訐案。湖廣鎮筸紅苗吳老化率毛都塘等五十二寨內附。辛酉，以張朝午為廣西提督。

秋八月癸丑，上行圍。戊寅，詔朝鮮遇有中國漁船違禁至界汛，許拘執以聞。鎮筸苗民續內附八十三寨。

九月庚戌，上奉皇太后還宮。皇太子胤礽復以罪廢，錮於咸安宮。

冬十月壬戌，穆和倫等覆按江南獄上，上命奪噶禮職，張伯行復任。以揆敘為左都御史，赫壽為江南江西總督。

十一月乙酉，前福建提督藍理獄上，應死。上念征臺灣功，特原之。己亥，群臣以萬壽六旬請上尊號，不許。丁未，以復廢皇太子胤礽告廟，宣示天下。己酉，上謁陵，賜守陵大臣白金。

十二月甲戌，上還京。

是歲，免直隸、江南、山東、浙江等省二十三州縣災賦有差。朝鮮入貢。

五十二年癸巳春正月戊申，詔封後藏班禪胡土克圖喇嘛為班禪額爾得尼。

二月庚戌，趙申喬疏言太子國本，應行冊立。上以建儲大事，未可輕定，宣諭廷臣，以原疏還之。乙卯，上巡幸畿甸。編修戴名世以著述狂悖棄市。進士方苞以作序干連，免死入旗，旋赦出之。乙亥，上還駐申昜春園。

三月戊寅朔，諭王大臣：「朕昨還京，見各處為朕保釐乞福者，不計其數，實覺愧汗。萬國安，即朕之安，天下福，即朕之福，祝延者當以茲為先。朕老矣，臨深履薄之念，與日俱增，敢滿假乎？」又諭：「各省祝壽老人極多，倘有一二有恙者，可令太醫看治。朕於十七日進宮經棚，老人已得從容瞻覲。十八日正陽門行禮，不必再至龍棚。各省漢官傳諭知悉。」甲午，上還宮，各省臣民夾道俯伏歡迎，上駐輦慰勞之。乙未，萬壽節，上朝慈寧宮，御太和殿受賀，頒詔覃恩，錫高年，舉隱逸，旌孝義，蠲逋負，鰥寡孤獨無告者，官為養之，罪非殊死，咸赦除焉。壬寅，召直省官員士庶年六十五以上者，賜宴於申昜春園，皇子視食，宗室子執爵授飲。扶掖八十以上老人至前，親視飲酒。諭之曰：「古來以養老尊賢為先，使人人知孝知弟，則風俗厚矣。爾耆老當以此意告之鄉里。昨日大雨，田野霑足。爾等速回，無誤農時。」是日，九十以上者三十三人，八十以上者五百三十八人，各賜白金。加祝釐老臣宋犖太子少師，田種玉太子少傅。甲辰，宴八旗官員、兵丁、閒散於申昜春園，視食授飲、視飲賜金同前。是日，九十以上者七人，八十以上者一百九十二人。

夏四月甲寅，以鄂海為陜西四川總督，額倫特為湖廣總督，高其位為湖廣提督。四川提督岳升龍請入籍四川，許之。丁卯，遣官告祭山川、古陵、闕里。五月丙戌，上奉皇太后避暑熱河。調張廷樞為刑部尚書，王頊齡為工部尚書。頒賚蒙古老人白金。辛丑，詔停本年秋決。

閏五月乙卯，賚熱河老人白金。御史陳汝咸招撫海寇陳尚義入見，詢海上情勢及洋船形質，命於金州安置，置水師營。

六月丁丑，修律算書。

秋七月壬子，詔宗人削屬籍者，子孫分別系紅帶、紫帶，載名玉牒。丙寅，上行圍。

八月丁丑，蒙古鄂爾多斯王松阿拉布請於察罕託灰游牧，不許，命游牧以黃河為界，從總兵範時捷請也。

九月甲子，上奉皇太后還宮。辛未，以江南漕米十萬石分運廣東、福建平糶。

冬十月丙子，以張鵬翮為吏部尚書。乙酉，賜王敬銘等一百四十三人進士及第出身有差。

十一月己酉，詔免廣東、福建、甘肅二十一州縣衛明年稅糧。癸亥，上謁陵。

十二月己卯，以赫奕為工部尚書。辛卯，令文武科目原兼應者，許改試一科。壬辰，上還京。甲午，以五鬲為蒙古都統。辛丑，祫祭太廟。

是歲，免浙江十州縣災賦有差。朝鮮、琉球入貢。

五十三年甲午春正月己未，命修壇廟殿廷樂器。癸亥，戶部請禁小錢。上曰：「凡事必期便民，若不便於民，而惟言行法，雖厲禁何益。」戊辰，上巡幸畿甸。丁卯，以何天培為京口將軍。

二月甲戌，詔停今年秋審，矜疑人犯，審理具奏，配流以下，減等發落。乙酉，上還京。癸丑，命侍郎常泰、少卿陳汝咸赴甘肅賑撫災民。丁巳，前尚書王鴻緒進明史列傳二百八十卷，命付史館。

夏四月戊子，改師懿德為甘肅提督。辛卯，上奉皇太后避暑熱河。六月乙亥，詔：「拉藏汗年近六十，二子在外，宜防外患，善自為謀。」癸未，以炎暑免從臣晚朝。

秋七月辛卯，詔以江南又旱，浙江米貴，河南歉收，截漕三十萬石，分運三省平糶。

八月乙亥，上行圍。

九月丙寅，上奉皇太后還宮。

冬十月己巳朔，命張鵬翮、阿錫鼐往按江南牟欽元獄。己丑，命大學士、南書房翰林考定樂章。

十一月，敕戶部截漕三十餘萬石，於江南、浙江備賑。戊申，免甘肅靖邊二十八州縣衛明年額賦。誠親王胤祉等以禦制律呂正義進呈，得旨：「律呂、歷法、算法三書共為一部，名曰律歷淵源。」甲寅，冬至，祀天於圜丘，奏新樂。丙辰，上巡幸塞外。貝勒胤禩屬下人雅齊布有罪伏誅。遣何國棟測量廣東、雲南等省北極出地及日景。

十二月癸酉，上駐特布克，賜隨圍蒙古兵銀幣。己丑，上還京。辛卯，洮、岷邊外生番喇子等一十九族內附。

是歲，免江南、河南、甘肅、浙江、湖廣等省百二十二州縣災賦有差。朝鮮入貢。

五十四年乙未春正月甲子，停五經中式例。封阿巴垓臺吉德木楚克為輔國公。詔貝勒胤禩、延壽溺職，停食俸。

二月戊辰朔，張伯行緣事解任，交張鵬翮審理。己巳，以施世綸為漕運總督。辛未，上巡幸畿甸，諭巡撫趙弘燮曰：「去年臘雪豐盈，今年春雨應節，民田想早播種。但慮起發太盛，或有二疸之虞。可示農民蕓耨宜疏，以防風霾。」又諭：「朕時巡畿甸，見民生差勝於前。但誦讀者少，風俗攸關。宜令窮僻鄉壤廣設義學，勸令讀書。爾有司其留意。」甲午，以杜呈泗為江南提督，穆廷栻為福建陸路提督。

三月己亥，以蒙古吳拉忒等部十四旗雪災，命尚書穆和倫運米往賑，教之捕魚為食。庚子，以趙弘燮為直隸總督，任巡撫事。以睦森為寧古塔將軍。

夏四月庚午，賜徐陶璋等一百九十人進士及第出身有差。己卯，師懿德奏策旺阿拉布坦兵掠哈密，游擊潘至善擊敗之。命尚書富寧安、將軍席柱率師援剿，祁里德赴推河，諭喀爾喀等備兵。庚辰，徵外籓兵集歸化城，調打牲索倫兵赴推河。己丑，諭議政大臣：「朕曾出塞親征，周知要害。今討策旺阿拉布坦進兵之路有三：一由噶斯直抵伊里河源，趨其巢穴；一越哈密、吐魯番，深略敵境；一取道喀爾喀，至博克達額倫哈必爾漢，度嶺扼險。三路並進，大功必成。」壬午，漕運總督郎廷極卒，上稱其撫恤運丁，歷運無阻，予祭葬，謚溫勤。辛卯，上奉皇太后避暑熱河。乙未，命富寧安分兵戍噶斯口，總兵路振聲駐防哈密。

五月丙午，黑龍江將軍宗室楊福卒，賜銀一千兩，命侍衛尚崇義、傅森馳驛賜奠，謚襄毅，命其子三官保暫署父任。戊午，內閣侍讀圖理琛使於鄂羅斯，使備兵。

六月壬申，命都統圖斯海等赴湖灘河朔運糧。甲戌，富寧安、席柱疏報進兵方略。得旨，明年進兵。丁亥，兵部尚書孫徵灝卒，賜鞍馬二、散馬二、銀五百兩，謚清端。

秋七月甲午朔，命和托輝特公博貝招撫烏梁海。辛酉，命公傅爾丹往烏蘭古等處屯田。

八月辛未，大學士李光地乞假歸，上賦詩送之。癸酉，上行圍。壬辰，撤噶斯口戍兵還肅州。

九月己酉，博貝招撫烏梁海部來歸。

冬十月丙寅，上諭大學士：「朕右手病不能寫字，用左手執筆批答奏摺，期於不洩漏也。」辛巳，上奉皇太后還宮。詔順天、保定、河間、永平、宣化今歲雨溢，穀耗不登，所有五府應完五十五年稅糧，悉蠲除之。

十一月甲午，以範時崇為左都御史，覺羅滿保為浙江福建總督，宗室巴塞為蒙古都統。庚子，停京師決囚。辛丑，以宋臣範仲淹從祀孔廟。己未，冬至，祀天於圜丘，始用御定雅樂。

十二月己巳，以塔拜為杭州將軍。命護軍統領晏布帥師駐西寧。甲申，張伯行以疑贓誣參論罪應死，上原之，起為倉場侍郎。

是歲，免江南、湖南二省二十四州縣衛災賦有差。朝鮮、琉球入貢。

五十五年丙申春正月壬子，上幸湯泉。

二月乙丑，命副都統蘇爾德經理圖呼魯克等處屯田。癸酉，上還駐申昜春園。丙子，詔免安南歲貢犀角、象牙。己卯，上巡幸畿甸。庚寅，定丁隨地出例。

三月丁酉，恤贈廣西右江剿瑤傷亡參將王啟雲官廕。庚子，上還宮。乙巳，召席柱還，以晏布代之，路振聲參軍事。癸丑，蒙古圖爾胡特貝子阿拉布珠爾請從軍。命率蒙古兵戍噶斯口。貴州巡撫劉廕樞疏請罷兵，命乘傳詣軍周閱議奏。

閏三月癸亥，以額倫特署西安將軍，滿丕署湖廣總督。丁丑，以左世永為廣西提督。壬午，發京倉米二十萬石賑順天、永平。五城粥廠展期至秋。命禮部祈雨。

夏四月癸卯，上奉皇太后避暑熱河。

五月庚申，上駐熱河，齋居祈雨。起馬齊為大學士，穆和倫為戶部尚書。壬戌，發倉米平糶。預發八旗兵糧。甲子，雨。上曰：「宋儒云：『求雨得雨，旱豈無因。』此言可味也。」己巳，京師遠近雨足，上復常膳。乙酉，赫奕免，以孫渣齊為工部尚書。

六月丙辰，上幸湯泉。

秋七月辛未，命移噶斯口防軍分戍察罕烏蘇、噶順。癸未，上行圍。

八月乙卯，前奉天府尹董弘毅坐將承德等九州縣米豆改徵銀兩，致倉儲闕乏，黜官。

九月庚午，以蔣陳錫為雲南貴州總督。甲申，上奉皇太后還宮。

冬十月丁亥朔，詔刑部積歲緩決長系人犯，分別減釋之。停本年秋決。戊子，以托留為黑龍江將軍，趙弘燦為兵部尚書。癸巳，詔：「近以策旺阿拉布坦侵入哈密，徵兵備邊，一切飛芻輓粟經過邊境，不無借資民力。所有山西、陜西、甘肅四十八州縣衛應徵明年銀米穀草及積年逋欠，悉與蠲除。」丁酉，詔肅州與布隆吉爾毗連迤北西吉木、達里圖、金塔寺等處，招民墾種。以楊琳為廣東廣西總督。以宗室巴賽為滿洲都統，晏布為蒙古都統。丙午，策旺阿拉布坦執青海臺吉羅卜藏丹濟布，犯噶斯口，官兵擊走之。命額倫特駐師西寧，分兵戍噶斯口，布隆吉爾散秩大臣阿喇衲赴巴爾庫爾參贊軍事。

十一月乙丑，以傅爾丹、額爾錦為領侍衛內大臣。戊辰，上謁陵。甲申，上巡行塞外。盜發明陵，命置之法。

十二月己酉，上還京。詔免順天、永平三十五州縣明年地丁稅糧，其積年逋賦並除之。

是歲，免直隸、江南、山東、浙江、江西、湖廣等省六十三州縣災賦有差。朝鮮、安南入貢。

五十六年丁酉春正月丁卯，修周易折中成，頒行學宮。壬午，以徐元夢為左都御史，硃軾為浙江巡撫。

二月丙戌朔，上巡幸畿甸。乙未，徵奉天、吉林兵益祁里德軍。癸卯，上還駐申昜春園。丁未，定盜案法無可寬、情有可原例。順承郡王諾羅布薨，謚曰忠，子錫保襲封。左都御史揆敘卒，予祭葬，謚文端。

三月丁巳，上御經筵。戊寅，以富寧安為靖逆將軍，傅爾丹為振武將軍，祁里德為協理將軍，視師防邊。壬午，上巡視河西務堤。

夏四月乙酉，上還駐申昜春園。乙未，發通州倉米分貯直隸州縣備賑。丙申，碣石鎮總兵陳昂奏天主教堂各省林立，宜行禁止，從之。以孫柱、範時崇為兵部尚書。辛丑，上奉皇太后避暑熱河。

五月庚申，九卿議王貝勒差人出外，查無勘合，即行參究。

六月壬子，傅爾丹襲擊厄魯特博羅布爾哈蘇，斬俘而還。兵部尚書趙弘燦卒，予祭葬，謚清端。

秋七月丙辰，策旺阿拉布坦遣其將策零敦多布侵掠拉藏。癸亥，富寧安襲擊厄魯特於通俄巴錫，進及烏魯木齊，毀其田禾，還軍遇賊畢留圖，擊敗之。陣亡灰特臺吉扎穆畢，追封輔國公。

八月壬午朔，上行圍。

九月辛未，以路振揚署四川提督。河南奸民亢珽滋事，官兵捕之，珽走死。命尚書張廷樞、學士勒什布往鞫，得前巡撫李錫貪虐激變狀以聞。李錫褫職論死，賊黨伏誅。

冬十月乙酉，命侍郎梁世勛、海壽往督巴爾庫爾屯田。庚子，上奉皇太后還宮。乙巳，命內大臣公策旺諾爾布、將軍額倫特、侍衛阿齊圖等率師戍青海。以宗室公吞珠為禮部尚書，蔡升元為左都御史。

十一月壬子，命停決囚。乙丑，皇太后不豫，上省疾慈寧宮。辛未，詔曰：「帝王之治，必以敬天法祖為本。合天下之心以為心，公四海之利以為利，制治於未亂，保邦於未危，夙夜兢兢，所以圖久遠也。朕八齡踐祚，在位五十餘年，今年近七旬矣。當二十年時，不敢逆計至三十。三十年時，不敢逆計至四十。賴宗社之靈，今已五十七年矣，非涼德所能致也。齒登耆壽，子孫眾多。天下和樂，四海乂安。雖未敢謂家給人足，俗易風移，而欲使民安物阜之心，始終如一。占竭思慮，耗敝精力，殆非勞苦二字所能盡也。古帝王享年不永，書生每致譏評。不知天下事煩，不勝其勞慮也。人臣可仕則仕，可止則止，年老致仕而歸，猶得抱子弄孫，優游自適。帝王仔肩無可旁委，舜歿蒼梧，禹殂會稽，不遑寧處，終鮮止息。洪範五福，終於考終命，以壽考之難得也。易遯六爻，不及君主，人君無退藏之地也。豈當與臣民較安逸哉！朕自幼讀書，尋求治理。年力勝時，挽強決拾。削平三籓，綏輯漠北，悉由一心運籌，未嘗妄殺一人。府庫帑金，非出師賑饑，未敢妄費。巡狩行宮，不施採繢。少時即知聲色之當戒，佞倖之宜遠，幸得粗致謐安。今春頗苦頭暈，形漸羸瘦。行圍塞外，水土較佳，體氣稍健，每日騎射，亦不疲乏。復以皇太后違和，頭暈復作，步履艱難。倘一時不諱，不得悉朕衷曲。死者人之常理，要當於明爽之時，舉平生心事一為吐露，方為快耳。昔人每云帝王當舉大綱，不必兼綜細務。朕不謂然，一事不謹，即貽四海之憂；一念不謹，即貽百年之患。朕從來蒞事無論鉅細，莫不慎之又慎。惟年既衰暮，祗懼五十七年憂勤惕勵之心，隳於末路耳。立儲大事，豈不在念。但天下大權，當統於一，神器至重，為天下得人至難，是以朕垂老而惓惓不息也。大小臣工能體朕心，則朕考終之事畢矣。茲特召諸子諸卿士詳切言之。他日遺詔，備於此矣。」甲戌，免八旗借支銀二百萬兩。丙子，詔免直隸、安徽、江蘇、浙江、湖廣、陜西、甘肅等省積年逋賦，江蘇、安徽並免漕項銀米十分之五。

十二月甲申，皇太后病勢漸增，上疾七十餘日矣，腳面浮腫，扶掖日朝寧壽宮。丙戌，皇太后崩，頒遺誥，上服衰割辮，移居別宮。己酉，上還宮。

是歲，朝鮮入貢。

五十七年戊戌春正月乙卯，上有疾，幸湯泉。戊寅，賜防邊軍士衣二萬襲。

二月庚寅，拉藏乞師，命侍衛色楞會青海兵往援。癸卯，以路振聲為甘肅提督。檢討硃天保上疏請復立胤礽為皇太子，上於行宮親訊之曰：「爾何知而違旨上奏？」硃天保曰：「臣聞之臣父，臣父令臣言之。」上曰：「此不忠不孝之人也。」命誅之。丁未，上還宮。碣石鎮陳昂疏請洋船入港，先行查取大砲，方許進口貿易。部議不行。

三月癸丑，減大興、宛平門廠房稅。辛酉，上大行皇后謚曰孝惠仁憲端懿純德順天翊聖章皇后。丙寅，以顏壽為右衛將軍，黃秉鉞為福州將軍。戊辰，裁起居注官。甄別不職學政叢澍等七員，俱褫職。丁丑，命浙江南北新關稅交同知管理。戊寅，浙江巡撫硃軾請修海寧石塘。從之。

夏四月乙酉，葬孝惠章皇后於孝東陵。丁亥，賜汪應銓等一百七十一人進士及第出身有差。辛卯，上幸熱河。穆和倫免，以孫渣齊為戶部尚書。

五月癸丑，以徐元夢為工部尚書。丁巳，額倫特奏拉藏汗被陷身亡，二子被殺，達賴、班禪均被拘。己未，浙江福建總督滿保疏臺灣一郡有極沖口岸九處，次沖口岸十五處，派人修築，酌移員弁，設淡水營守備。從之。

六月壬辰，遣使冊封琉球故王曾孫尚敬為中山王。己丑，大學士李光地卒，命皇五子恆親王胤祺往奠茶酒，賜銀一千兩，徐元夢還京護其喪事，謚文貞。丁未，賜哈密軍士衣四百襲。

秋七月己未，打箭爐外墨裡喇嘛內附。甲戌，修省方盛典。

八月壬子，索倫水災，遣官賑之。孟光祖伏誅。戊子，上行圍。甲午，禮部尚書吞珠卒，予祭葬，謚恪敏。總兵官仇機有罪伏誅。

閏八月戊辰，詔曰：「夷虜跳梁，大兵遠駐西邊，一切征繕，秦民甚屬勞苦。所有陜西、甘肅明年地丁糧稅俱行蠲免，歷年逋賦亦盡除之。」

九月己卯，命都統阿爾納、總兵李耀率師赴噶斯口、柴旦木駐防。丙戌，以王頊齡為大學士，陳元龍為工部尚書。甲辰，上還京。將軍額倫特、侍衛色楞會師喀喇烏蘇，屢敗賊，賊愈進，師無後繼，矢竭力戰，歿於陣。

冬十月甲寅，停本年決囚。丙辰，命皇十四子貝子胤禵為撫遠大將軍，視師青海。命殉難總督甘文焜、知府黃庭柏建祠列祀。甲子，詔四川巡撫年羹堯，軍興以來，辦事明敏，即升為總督。命翰林、科道輪班入直。戊辰，上駐湯泉。命皇七子胤祐、皇十子胤蓪、皇十二子胤祹分理正黃、正白、正藍滿、蒙、漢三旗事務。

十一月丙子，上還駐申昜春園。福建巡撫陳瑸卒，贈禮部尚書，謚清端。以宜兆熊為漢軍都統。

十二月丙辰，上謁陵。己未，孝惠章皇后升祔太廟，位於孝康章皇后之左，頒詔天下。雲南撒甸苗人歸順。己巳，上還宮。

是歲，免江南、福建、甘肅、湖廣等省二十六州縣衛災賦有差。朝鮮、琉球、安南入貢。

五十八年己亥春正月甲戌朔，日有食之。詔曰：「日食三始，垂象維昭。宜修人事，以儆天戒。臣工其舉政事闕失以聞。」乙未，上幸湯泉。庚子，上還駐申昜春園。辛丑，詔立功之臣退閒，世職準子弟承襲。若無應襲之人，給俸終其身。壬寅，命截漕米四十三萬石，留江蘇、安徽備荒。

二月己巳，上巡幸畿甸。己卯，學士蔣廷錫表進皇輿全覽圖，頒賜廷臣。庚申，上還駐申昜春園。辛未，命都統法喇撫輯里塘、巴塘，護軍統領噶爾弼同理軍事。

三月乙未，侍郎色爾圖以運饟遲延罷，命巡撫噶什圖接管。

夏四月乙巳，命撫遠大將軍胤禵駐師西寧。癸丑，上巡幸熱河。

五月戊寅，以麥大熟，命民間及時收貯。庚辰，以揚都為蒙古都統。浙江正考官索泰賄賣關節，在籍學士陳恂說合，陳鳳墀夤緣中式，均論死，並罪其保薦索泰為考官者。南陽標兵執辱知府沈淵，總兵高成革職，游擊王洪道論死，兵處斬。

六月甲辰，以貝勒滿篤祜為滿洲都統。丁未，年羹堯、噶爾弼、法喇先後奏副將岳鍾琪招輯里塘、巴塘就撫。命法喇進駐巴塘，年羹堯撥兵接應。丙寅，以馬見伯為固原提督。

秋七月癸未，以宗查木為西安將軍。

八月庚戌，上行圍。庚申，振威將軍傅爾丹奏鄂爾齋圖二處築城設站。命尚書範時崇往董其役。

九月乙未，諭西寧現有新胡畢勒罕，實系達賴後身，令大將軍遣官帶兵前往西藏安禪。戊戌，安郡王華颺薨，謚曰節。

冬十月丁未，上還京。壬子，命蒙養齋舉人王蘭生修正音韻圖。甲寅，固原提督潘育龍卒，贈太子少保，予祭葬，謚襄勇。

十一月丙子，禮部尚書陳詵致仕。庚寅，增江西解額。

十二月壬寅，以蔡升元為禮部尚書，田從典為左都御史。戊申，西安將軍額倫特之喪至京，命皇五子恆親王胤祺、皇十二子貝子胤祹迎奠。庚申，命截湖廣漕糧十萬石留於本省備荒。辛酉，詔曰：「比年興兵西討，遠歷邊陲，居送行賚，民力勞瘁。所有沿邊六十六州縣衛所明年額徵銀米，俱行蠲免。」

是歲，免江蘇、安徽等省十三州縣災賦有差。朝鮮、琉球入貢。

五十九年庚子春正月丁酉，命撫遠大將軍胤禵移師穆魯斯烏蘇。以宗室延信為平逆將軍，領兵進藏，以公策旺諾爾布參贊軍務。命西安將軍宗查木駐西寧，平郡王訥爾素駐古木。

二月甲辰，上巡幸畿甸。癸丑，命噶爾弼為定西將軍，率四川、雲南兵進藏，冊封新胡畢勒罕為六世達賴喇嘛。辛酉，上還駐申昜春園。

三月己丑，命雲南提督張穀貞駐防麗江、中甸。丙申，命靖逆將軍富寧安進師烏魯木齊，散秩大臣阿喇衲進師吐魯番，祁里德領七千兵從布婁爾，傅爾丹領八千兵從布拉罕，同時進擊準噶爾。

夏四月戊申，上巡幸熱河。

五月辛巳，以旱求言。壬午，雨。

六月己亥，陜西饑，運河南積穀往賑。丙辰，保安、懷來地震，遣官賑之。

秋七月丙寅朔，日有食之。癸酉，富寧安擊賊於阿克塔斯、伊爾布爾和韶，敗之，擒其臺吉垂木拍爾。阿喇衲師至齊克塔木，遇賊，擊破之，盡虜其眾。進擊皮禪城，降之。師至吐魯番，番酋阿克蘇爾坦率眾迎降。丙戌，傅爾丹擊賊於格爾厄爾格，斬獲六百，陣擒寨桑貝肯，焚其積聚而還，貝肯送京。祁里德敗賊於鏗額爾河，降其寨桑色布騰等二千餘人。

八月戊戌，上行圍。庚子，琉球請令其陪臣子弟入國子監讀書，許之。癸丑，平逆將軍延信連敗賊眾於卜克河。丁巳，又敗賊眾於綽馬喇，賊將策零敦多布遁。定西將軍噶爾弼率副將岳鍾琪自拉里進兵。戊午，克西藏，執附賊喇嘛百餘，斬其渠五人，撫諭唐古特、土伯特，西藏平。以高其倬為廣西巡撫。

九月壬申，平逆將軍延信以兵送達賴喇嘛入西藏坐★床。富寧安兵入烏魯木齊，哈西哈回人迎降，軍回至烏蘭烏蘇。戊寅，雲貴總督蔣陳錫、巡撫甘國璧以饋饟後期褫職，仍令運米入藏。

冬十月癸卯，上還京。詔再以河南積穀運往陜西放賑。明年，河南漕糧照數補還倉穀，其餘漕糧留貯河南。甲辰，朝鮮國王李焞薨。詔曰：「李焞襲封五十年，奉籓恭謹，撫民慈愛。茲聞溘逝，惻悼實深，即令王子李昀襲封。所進貢物悉數帶回，仍查恤典具奏。」詔陜西、甘肅兩省康熙六十年地丁銀一百八十八萬兩零，通行蠲免。沿邊歉收，米價昂貴，兵力拮據，並豫發本年兵饟。賚進藏官兵。甲寅，戶部尚書趙申喬卒，予祭葬，謚恭毅。丁巳，詔撫遠大將軍胤禵會議明年師期。戊午，以陜西、甘肅歉收，命銀糧兼賑，以麥收為止。

十一月辛未，遣官致祭朝鮮國王李焞，特謚僖順，冊封世子李昀為朝鮮國王。戊寅，以田從典為戶部尚書，硃軾為左都御史，以楊名時為雲南巡撫。辛巳，詔：「大兵入藏，其地俱入版圖，山川名號番、漢異同，應即考訂明覈，傳信後世。」上因與大學士講論河源、江源，及於禹貢三危。庚寅，以隆科多為理籓院尚書，仍兼步軍統領。

十二月甲辰，廷臣再請行六十年慶賀禮。不允。壬子，授先賢子夏後裔五經博士。甲寅，以誠親王胤祉子弘晟、恆親王胤祺子弘升為世子。辛酉，祫祭太廟。

是歲，免直隸、江蘇、陜西、浙江、四川等省五十六州縣衛災賦有差。朝鮮、琉球入貢。

六十年辛丑春正月乙亥，上以御極六十年，遣皇四子胤禛、皇十二子胤示匋、世子弘晟告祭永陵、福陵、昭陵。

二月乙未，上謁孝莊山陵、孝陵、孝東陵，行告祭禮。遣官告祭郊廟社稷。乙卯，上還京。山東鹽徒王美公等作亂，捕斬之。己未，命公策旺諾爾布駐防西藏。論取藏功，封第巴阿爾布巴、康濟鼐為貝子，第巴隆布奈為輔國公。

三月乙丑，群臣請上萬壽節尊號，上不許，曰：「加上尊號，乃相沿陋習，不過將字面上下轉換，以欺不學之君耳。本朝家法，惟以愛民為事，不以景星、慶雲、芝草、甘露為瑞，亦無封禪改元之舉。現今西陲用兵，兵久暴露，民苦轉輸。朕方修省經營之不暇，何賀之有？」庚午，賜舉人王蘭生、留保進士，一體殿試。甲戌，先是，大學士王掞密疏復儲。至是御史陶彞、任坪、範長發、鄒圖雲、陳嘉猷、王允晉、李允符、範允、高玢、高怡、趙成簁、孫紹曾疏請建儲，上不悅，並掞切責之，命其子詹事王奕清及陶彞等十二人為額外章京，軍前效力。

夏四月甲午，以李麟為固原提督。乙未，賜鄧鍾岳等一百六十三人進士及第出身有差。丙申，詔釐定歷代帝王廟崇祀祀典。丁酉，命張鵬翮、陳鵬年赴山東閱河。以賴都為禮部尚書，托賴為刑部尚書。丙午，上幸熱河。戊午，命定西將軍噶爾弼駐藏。

五月壬戌，命撫遠大將軍胤禵移師甘州。丙寅，臺灣奸民硃一貴作亂，戕總兵官歐陽凱。癸酉，以署參將管永寧協副將岳鍾琪為四川提督。乙亥，改思明土州歸廣西太平府。戊寅，詔停本年進兵。以常授為理籓院額外侍郎，辦事西寧。乙酉，以年羹堯為四川陜西總督，賜弓矢。發帑金五十萬賑山西、陜西，命硃軾、盧詢董其事。

六月壬辰，改高其位為江南提督，魏經國為湖廣提督。丙申，詔曰：「平逆將軍延信，朕之侄也。統兵歷從古未到之煙瘴絕域，殲滅巨虜，平定藏地，允稱不辱宗支，可封為輔國公。」乙卯，吐魯番回人拖克拖麻穆克等來歸，命散秩大臣阿喇衲率兵護之。福建水師提督施世驃平臺灣，擒硃一貴解京。詔獎淡水營守備陳策固守功，超擢臺灣總兵。

閏六月庚申朔，日有食之。丙寅，令刑部弛輕系，戊辰，以噶爾弼為蒙古都統。

秋七月己酉，上行圍。

八月甲戌，命副都統莊圖率兵二千進駐吐魯番，益阿喇衲軍。丙戌，河決武陟入沁水。

九月辛卯，命副都統穆克登將兵二千赴吐魯番。甲午，噶爾弼以病罷，命公策旺諾爾布署定西將軍，駐藏，以阿寶、武格參軍事。丙申，策旺阿拉布坦犯吐魯番，阿喇衲擊走之。丙午，賑河南、山東、直隸水災。乙卯，上還京。丙辰，命副都御史牛鈕、侍講齊蘇勒、員外郎馬泰築黃河決口，引沁水入運河。丁巳，以阿喇衲為協理將軍。上制平定西藏碑文。

冬十月壬戌，置巡察臺灣御史。詔：「本年秋審俱已詳覽，其直省具題緩決之案，九卿已加核定，朕不忍覆閱，恐審求之或致改重也。」丙寅，召撫遠大將軍胤禵來京。辛未，詔：「大學士熊賜履服官清正，學問博通，朕久而弗忘，常令周恤其家。今其二子來京，觀其氣質，尚可讀書，宜加造就，可傳諭九卿知之。」以鍾世臣為浙江提督，姚堂為福水師提督，馮毅署廣東提督。

十一月辛卯，以陳鵬年署河道總督。戊戌，以馬武、伊爾哈岱為蒙古都統。己酉，上幸南苑。詔將軍額倫特、侍衛色楞、副都統查禮渾、提督康泰等，殺敵殉國，俱賜恤。

十二月壬申，四川提督岳鍾琪征郭羅克番人，平之。丁丑，上還駐申昜春園。遣鄂海、永泰往視吐魯番屯田。

是歲，免江南、河南、陜西、甘肅、福建、浙江、湖廣等省一百二十三州縣災賦有差，朝鮮、琉球、安南入貢。丁戶二千九百一十四萬八千三百五十九，又永不加賦後滋生人丁四十六萬七千八百五十，徵銀二千八百七十九萬零。鹽課銀三百七十七萬二千三百六十三兩零。鑄錢四萬三千七百三十二萬五千八百有奇。

六十一年壬寅春正月戊子，召八旗文武大臣年六十五以上者六百八十人，已退者咸與賜宴，宗室授爵勸飲。越三日，宴漢官年六十五以上三百四十人亦如之。上賦詩，諸臣屬和，題曰千叟宴詩。戊申，上巡幸畿甸。

二月庚午，以高其倬署云南貴州總督。丙子，上還駐申昜春園。

三月丙戌，以阿魯為荊州將軍。

夏四月甲子，遣使封朝鮮國王李昀弟昑為世弟。丁卯，上巡幸熱河。己巳，撫遠大將軍胤禵復蒞軍。癸未，福州駐防兵嘩，將軍黃秉鉞不能約束，褫職，斬為首者。

五月戊戌，施世綸卒，以張大有署漕運總督。

六月，以奉天連歲豐稔，弛海禁。暹羅米賤，聽入內地，免其稅。辛未，命直隸截漕二十萬石備賑。丙子，趙弘燮卒，以其兄子郎中趙之垣加僉都御史銜，署直隸巡撫。

秋七月丁酉，征西將軍祁里德上言烏蘭古木屯田事宜。請益兵防守。命都統圖拉率兵赴之。壬寅，命色爾圖赴西藏統四川防兵。戊申，以蔡珽為四川巡撫。予故直隸總督趙弘燮祭葬，謚肅敏。

八月丙寅，停今年決囚。故提督藍理妻子先以有罪入旗，至是，上念平臺灣功，貰還原籍，交★免追。己卯，上駐蹕汗特木爾達巴漢昂阿。賜來朝外籓銀幣鞍馬，隨圍軍士銀幣。

九月甲申，上駐熱河。乙酉，諭大學士曰：「有人謂朕塞外行圍，勞苦軍士。不知承平日久，豈可遂忘武備？軍旅數興，師武臣力，克底有功，此皆勤於訓練之所致也。」甲午，年羹堯、噶什圖請量加火耗，以補有司虧帑。上曰：「火耗只可議減，豈可加增？此次虧空，多由用兵。官兵過境，或有餽助。其始挪用公款，久之遂成虧空，昔年曾有寬免之旨。現在軍需正急，即將戶部庫帑撥送西安備用。」戊戌，上回鑾。丁未，次密雲，閱河堤。庚戌，上還京。

冬十月辛酉，命雍親王胤禛、弘升、延信、孫渣齊、隆科多、查弼納、吳爾占察視倉廒。壬戌，以覺羅德爾金為蒙古都統，安鮐為杭州將軍。辛未，以查弼納為江南江西總督。癸酉，上幸南苑行圍。以李樹德為福州將軍，黃國材為福建巡撫。

十一月戊子，上不豫，還駐申昜春園。以貝子胤祹、輔國公吳爾占為滿洲都統。庚寅，命皇四子胤禛恭代祀天。甲午，上大漸，日加戌，上崩，年六十九。即夕移入大內發喪。雍正元年二月，恭上尊謚。九月丁丑，葬景陵。

論曰：聖祖仁孝性成，智勇天錫。早承大業，勤政愛民。經文緯武，寰宇一統，雖曰守成，實同開創焉。聖學高深，崇儒重道。幾暇格物，豁貫天人，尤為古今所未覯。而久道化成，風移俗易，天下和樂，克致太平。其雍熙景象，使後世想望流連，至於今不能已。傳曰：「為人君，止於仁。」又曰：「道盛德至善，民之不能忘。」於戲，何其盛歟！


\end{pinyinscope}