\article{表七}

\begin{pinyinscope}
外戚表

班書始立外戚恩澤侯表，遼、明二史因之。遼外戚不皆有封爵，然世選北府宰相預政事。明則揚、徐二王僅假虛號，自後皆封侯伯。嘉靖間，詔不得與汗馬餘勛並列。惟分封大邑，帶礪相承，未嘗區以別也。清初，太祖娶於葉赫，草昧干戈，制度未備。太宗、世祖娶於蒙古，追進崇封，外戚恩澤自此始。雍正八年，世宗詔定外戚為承恩公。乾隆四十三年，高宗又詔後族承恩，與佐命功臣櫛風沐雨、拓土開疆者實難並論，俱改為三等公。名既專屬，等復攸殊，裁抑制防，視明尤肅。用是終清世外家皆謹守法度，無預政事者，不可謂非詒謀之善也。明史用班氏例，兼及宦官、恩幸之得封者，尤清所未有。茲次第諸後族為外戚表。凡以外戚封，及其家初有爵以外戚進者皆入焉。後族別以功封，仍列功臣世爵表。


\end{pinyinscope}