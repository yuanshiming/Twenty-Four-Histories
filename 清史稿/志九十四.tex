\article{志九十四}

\begin{pinyinscope}
○職官六新官制

內閣外務部出使大臣稅務處民政部內外巡警總度支部清理財政處大清銀行

造幣總廠學部國子監大學堂陸軍部海軍部法部修訂法律館大理院

京師各級審檢農工商部郵傳部軍諮府弼德院資政院鹽政院

典禮院禮學館提學使提法使外省各級審檢東三省各司禁★軍

督練公所軍制鎮制陸軍鎮監巡防隊海軍艦制

清初釐定官制，職儀粗具。中更六七作，存改洄沿，世不同矣。延及德宗，外患躡跡，譯署始立。繼改專部，商、警、學部接踵而設，並省府、寺，乃分十部。嗣議立憲，理籓改部，軍諮設處，復更巡警為民政，戶為度支，商為農工商，兵為陸軍，附立海軍處，刑為法，別立大理院，又取工部所司輪路郵電專設郵傳部。以今況往，洵稱多制。宣統紹述，合樞於閣，增海軍部，省吏部，改禮部為典禮院，鹽政處為鹽政院。猶慮閣權過重，設弼德院以相維系，資政院以為監督。增埤前事，取臬殊方，因事創名，官冗職雜，階資官品，肇域未區。簡奏咨補，故實斯在，輯而存之，具載後簡，亦得失之林也。

內閣總理大臣，協理大臣，各一人。特簡。國務大臣十人。各部大臣兼充。丞一人。承宣長，副長，各一人。制諮、敘官、統計、印鑄四局，局長各一人。丞以下俱請簡。其屬有：僉事，印鑄藝師，俱奏補。藝士，錄事俱咨補。各員。所轄法制院，院長，副院長，各一人。參議四人。俱請簡。參事，奏補。僉事，錄事，視事繁簡酌置。

總理掌參畫機要，締綸時務。法律詔令，會國務大臣尾署名銜。事涉一部或數部，會所司大臣署之。會議時充議長，協理佐之。丞掌主閣務，綜領眾局，方軌諸長。承宣掌布絲綸，守法典，司文書圖籍。制誥掌詔旨制敕，璽書冊命，起草進畫，稽頒寶星勛章，典領籓封勛級。敘官掌考功定課，匯覈履行。統計掌統一計表，刊行年鑒。印鑄掌編輯官報。餘依往制。詳禮部。法制院掌編纂法規，修明法令，擬上候裁。

光緒三十二年，改組內閣，設會議政務處，以各部尚書為內閣政務大臣。宣統三年，改責任內閣，以軍機大臣為總、協理大臣，並定內閣屬官制。如前所列。

外務部外務大臣，副大臣，各一人。特簡。承政左、右丞，參議左、右參議，各一人。俱請簡。參事四人。奏補。其屬：司務司務二人。咨補。和會、考工、榷算、庶務四司，郎中、員外郎、主事各二人。俱奏補。以上各部同。

大臣掌主交涉，昭布德信，保護僑人傭客，以慎邦交。副大臣貳之。丞掌機密文移，綜領眾務。參議掌審議法令，參事佐之。各部同。和會掌使臣覲見，盟約賞賚，兼司領事更替，司員敘遷。考工掌司鐵軌、礦產、電線、船政，凡制造軍火，聘用客卿，招工、游學諸事，各擅其職。榷算掌蕃貨海舶征榷貿易，綜典國債、郵政，勾檢本部暨出使度支。度務掌江海防務，疆域界址，凡傳教、游歷，賞恤、禁令，裁判獄訟，並按約以待。有丞、參上行走，額外司員，七品小京官。民政、郵傳、法部小京官定額缺。所轄：儲材館，提調、幫提調各一人。本部司員內遴派。文案、支應、庶務、俱派員分治其事。

雍正五年，定恰克圖市約，置辦理俄事大臣，見第五款。不為恆職。咸豐元年，改歸理籓院。十年，文宗北狩，特置專官辦理撫局。其冬，設總理各國事務衙門，命恭親王奕領之。司員統稱章京，置滿、漢各八人。時行分署治事制。戶部司員覈關稅，理籓部司員典文移，兵部司員治臺站驛遞，內閣人員主機密，俱隸總辦、幫辦。三年，改為英、法、俄、美四股。九年，增設海防股。後改俄、德、英、法、日本五股。宣統元年，合俄、德為一，增設秘書、機要二股。明年，置總辦四人，曰總辦章京。同治元年，增置額外章京，滿、漢各二人。二年各增六人。光緒九年各增四人。十年各減四人。二十三年各增二人。三年，設司務，置司務二人。光緒二十七年，辛丑和約成，更名外務部，班列各部上。置總理親王，會辦尚書，兼會辦左、右侍郎，各一人；改總辦為左、右丞，左、右參議各一人。並置郎中以次各官，不分滿、漢。三十二年改訂官制，意合滿、漢，而翰林、都察兩院仍依往制。是歲增置繙譯官十有五人。七、八、九品各五人，分股治事。宣統三年，新內閣成，省總理、會辦兼職，改尚書為大臣，侍郎為副大臣。省侍郎一缺，各部同。管部之制，至是遂廢。

頭等出使大臣，正一品。特簡。參贊，正三品。通譯官，正五品。俱奏補。無定員。有事權置，畢乃省。

二等出使大臣，正二品。特簡。參贊官，初制四品，後改從四品。奏補。各一人。英、俄、德、日本、奧、義、和、比各一人。法、日、葡各一人。美、墨、秘、古各一人。分館代使二等參贊官二人。日斯巴尼亞一人。葡萄牙一人。二等參贊兼總領事三人。墨西哥一人。秘魯一人。古巴一人。三等參贊八人。初制五品，後改正五品。奏補。英、法、德、俄各一人。美、日本各二人。二、三等通譯官。二等從五品。三等從六品。奏補。一、二等書記官。一等從五品。二等從六品。奏補。商務委員，正五品。奏補。武隨員，各使館俱一人。唯奧、義、和、比不置三等通譯官、武隨員。分館二等通譯官、書記官俱一人。總領事從四品。奏補。十有三人。新嘉坡、澳洲、南斐洲、坎拿大各一人，隸英使。海參葳一人，隸俄使。墨西哥、古巴、金山、小呂宋、美利濱、巴拿馬各一人，隸美使。橫濱、朝鮮各一人，隸日本使。爪哇一人，隸和使。領事正五品。奏補。十有四人。檳榔嶼、紐絲綸、仰光、溫哥埠各一人，隸英使。檀香山、嘉裏約各一人，隸美使。薩摩島一人，隸德使。神戶、長崎、仁川、釜山、新義州各一人，隸日本使。泗水、巴東各一人，隸和使。副領事從五品。奏補。二人。元山、甑南浦各一人，隸日本使。又有外國人兼代領事者。法，馬賽；義，米朗、納婆爾士；美，波士頓、費城諸處。

使臣掌國際交涉。參贊佐之。領事掌保護華僑。

康熙初，俄國通使，未垂為制。同治六年，始遣使辦理交涉，以道員志剛等及美使蒲安臣膺其選。光緒元年，定出使制，命侍郎郭嵩燾使英，翰林院侍講何如璋使日本，京卿陳蘭彬使美日秘國，俱置副使。別設秘、日分館，置金山、嘉裏約、古巴各總領事。後為自主國，改遣公使。二年，定使館參贊二人，糸番譯四人。十四年，復定繙譯、隨員二人或三人。分館參贊兼領事一人，糸番譯、隨員各一人，參贊如故。三十二年，定參贊以次各員額，如前所列。厥後聯翩四出，英使兼領義、比，俄使兼駐德，以奧、和隸之。四年，置新嘉坡領事，後改總領事。日本各口岸理事官。後改領事。明年，省副使，置檀香山領事。八年，置紐約領事。十三年，置小呂宋總領事，仰光領事，檳榔嶼副領事。後改領事。十七年，置南洋各島領事。二十一年，簡法國專使。二十三年，簡德國專使，和改隸之。並增置韓使。三十三年撤回，改總領事。二十六年，置韓國各口岸領事，及海參葳商務委員。後改總領事。二十八年，改駐法使臣兼使日國，駐美使臣兼使古巴，別設分館，並簡奧、義、比三國專使。明年，設墨分館。三十年，置南斐洲總領事。三十一年，簡和國專使兼理保和會事，並以法日使臣兼領葡使，尋設葡分館。三十四年，定使臣為二品專官，並參贊等官品秩。宣統元年，置美利濱、坎拿大、巴拿馬總領事。嗣是澳洲、溫哥埠、薩摩島、紐絲綸諸領事踵相躡。三年，置爪哇總領事，泗水、巴東領事。其秋置朝鮮新義州領事。

三等出使大臣，正三品。特簡。參贊臣，通譯官，無定員，不恆置。

保和會專使大臣一人。正二品。特簡。陸軍議員一人。武官諳西文者充之。光緒三十三年，罷和使兼職改置。

督辦稅務大臣，幫辦大臣，各一人。以大學士、尚書、侍郎充。後改大臣、副大臣充。掌主關稅，督率關吏。提調，幫提調，分股總辦，幫辦，俱各一人。外務部、度支部丞、參兼充。所轄：總稅務司，副總稅務司，各一人。稅務司四人，副稅務司六人，各關稅務司五十有九人，潮海五人。粵海、岳州、北海各三人。膠海、鎮江、東海、閩海、津海、金陵、蘇州、吉林各二人。江海、梧州、拱北、哈爾濱、山海、浙海、廈門、九龍、九江、亞東、長沙、大連、甌海、福海、三水、龍州、杭州、安東、沙市、重慶、江門、南寧、瓊海、宜昌、奉天、騰越、思茅、蒙自各一人。副稅務司三十有七人。江漢、粵海、江海、三水、津海、琿春各三人。大連、潮海、瓊海、九龍各二人。蘇州、南寧、龍州、重慶、奉天、杭州、廈門、閩海、哈爾濱、蕪湖、大通釐局各一人。以上俱外國人為之。初，海關置監督。各部俸深司員充之。旋改歸督、撫監督，名焉耳。自道光以來，海疆日闢，於是始置北洋、南洋通商大臣，關道及監督隸之。亦有將軍兼理者。津海歸直隸津海道管理，山海歸奉天奉錦山海道管理，東海歸山東登萊青道管理，俱隸北洋。鎮江歸江蘇常鎮通道管理，江海歸江蘇蘇松太道管理，蕪湖歸安徽皖南道管理，浙海歸浙江寧紹臺道管理，甌海歸浙江溫處道管理，江漢歸湖北漢黃德道管理，宜昌歸湖北荊宜施道管理，重慶歸四川川東道管理，俱隸南洋。閩海歸福州將軍管理。粵海、潮海、北海、瓊海、九龍、拱北，監督各一人。嘉峪歸甘肅安肅道管理，龍州歸廣西太平思順道管理，蒙自歸雲南臨安開廣道管理，隸本省督、撫。咸豐以後，聘用英人威妥瑪、美人斯密斯氏襄辦稅務，李泰國繼之。派為總稅務司；凡海關俱置稅務司、副稅務司，後沿江各埠，及內地陸路增開口岸，並屬海關。是為海關募用客卿之始。時管轄之權屬總理衙門。光緒二十三年，始設稅務處，總稅務司以次各官並受其節度。先是戶關、工關分隸戶、工兩部，至是始以常關標名。嗣外部與本處定常關分設稅局，五十里外者歸監督，五十里內者歸稅務司，此內、外常關名稱所由昉也。

民政部民政大臣，副大臣，左、右丞，左、右參議，各一人。承政員外郎，主事，小京官，各四人。參議參事二人。民治、警政、疆里、營繕、衛生五司，郎中八人，民治，警政、疆里各二人，餘各一人。員外郎十有六人，民治、警政、營繕各四人，餘各二人。主事十有八人，民治、警政各五人，營繕四人，餘各二人。小京官各一人。習藝所員外郎一人，兼充消防隊總理。主事二人，五品警官五人，消防隊三人。習藝所二人。六、七品警官各九人，消防隊各六人。習藝所各三人。八、九品警官各十有二人。消防隊各八人。習藝所各四人。以上俱隸警政司。六、七品藝師各一人。隸營繕司。六、七品醫官各一人。隸衛生司。自警官以下俱奏補。八品錄事二十人，九品錄事三十有二人。俱咨補。

大臣掌主版籍，整飭風教，綏靖黎物，以奠邦治。副大臣貳之。民治掌編審戶口，兼司保息鄉政。警政掌巡察禁令，分稽行政司法。疆里掌經界圖志，審驗官民土地。營繕掌陵寢工程，修治道路，並保守古跡祠廟。衛生掌檢醫防疫，建置病院。所轄：豫審所，後隸大理院。路工局，教養局，俱遴員分治之。

光緒三十年，設巡警部，置尚書，左、右侍郎，左、右丞，參議，各一人。警政、警法、警保、警學、警務五司，郎中五人，三十二年增二人。員外郎、主事各十有六人，三十二年增員外郎二人，主事四人。三十四年增營繕司一人。小京官四人，三十二年增五人。一、二、三等書記官各十人。仿七、八、九品筆帖式舊制。三十二年改為八、九品錄事。習藝所員外郎一人，主事二人。三十二年，更名民政部。設承政、參議兩，置參事二人。改設民治、疆里、營繕、衛生諸司，警政如故。宣統元年，定習藝所及消防隊員額。如前所列。三年，改尚書為大臣，侍郎為副大臣。

內、外城巡警總，丞各一人。初制正四品。光緒三十三年升從三品。請簡。掌徼循坊境，並典蹕路警衛。總務處總僉事各一人。從四品。奏補。行政、司法、衛生三處各僉事三人。正五品。俱奏補。五品警官各四人。六品警官十有九人。內城十人。外城九人。七品警官二十人。內城十有一人。外城九人。八品警官二十有七人。內城十有四人。外城十有三人。九品警官二十有八人。內城十有五人。外城十有三人。七品以上奏補。八品以下咨補。八、九品錄事各四人。委用。

光緒三十年，設京師內、外城巡警總，置丞各一人。設總務、警務、衛生三處，置參事各一人。正五品。三十三年改僉事。內城五分，外城四分，知事九人。正五品。三十二年，增司法處。改警務曰行政。升總務處僉事品秩為屬官首領。置五品以下各警官，無定員。八、九品錄事各四人。並內五分為中、左、右三，外四分為左、右二，省知事四人。設內城二十六區，外城二十區，置區官、六、七品警官充。尋改區長。區副八、九品警官充。尋改區員。各一人。三十四年，省內、外城區半之。宣統元年，裁分，省知事。

度支部度支大臣，副大臣，各一人。左、右丞，左、右參議，各一人。承政、參議兩，俱郎中三人，員外郎四人，主事三人。田賦、漕倉、稅課、筦榷、通阜、庫藏、廉俸、軍饟、制用、會計十司，郎中三十有一人，制用四人。餘各三人。員外郎四十有四人，制用六人。田賦、庫藏各五人。餘各四人。主事三十有五人。田賦、筦榷、通阜、廉俸、會計各四人，餘各三人。金銀庫，郎中一人，員外郎四人，主事二人。收發稽察處，督催所改。員外郎一人，主事二人。

大臣掌主計算，勾會銀行幣廠，土藥統稅，以經國用。副大臣貳之。田賦掌土田財賦，稽覈八旗內府莊田地畝。漕倉掌漕運覈銷，倉穀委積，各省兵米穀數，合其籍帳以聞。稅課掌商貨統稅，校比海關、常關贏絀。筦榷掌鹽法雜課，凡盤查道運，各庫賑斂，土藥統稅，並校其實。通阜掌礦政幣制，稽檢銀行幣廠文移。庫藏掌國庫儲藏，典守顏料、緞疋兩庫。廉俸掌覈給官祿，審計百司職錢餐錢。軍饟掌覈給軍糈，勾稽各省報解協饟。制用掌覈工銀，經畫京協各饟，兼司雜支例支。會計掌國用出納，審計公債外★，編列出入表式。金銀庫掌金帛期會。收發稽察處掌各司受事付事。所轄：幣制司，提調一人，幫提調二人。本部丞、參兼充。庶務處，調查、籌辦、稽覈、編譯各股，俱派員分治其事。

光緒三十二年，改戶部設，省財政處入之，置尚書，左、右侍郎，左、右丞，參議，各一人。並十四司為十司，改置郎中以次各官。如前所列。宣統三年，改尚書為大臣，侍郎為副大臣。

清理財政處，提調，幫提調，各二人。本部丞、參兼充。總辦，幫總辦，各一人。總覈坐辦科員無恆額。各省清理財政正監理官二十人，給三、四品卿銜，奉天、直隸、江蘇、安徽、山東、山西、河南、陜西、甘肅、新疆、福建、浙江、江西、湖北、湖南、四川、廣東、廣西、雲南、貴州各一人。副監理官二十有四人。奏派吉林、黑龍江、江寧、兩淮各一人，餘同正監理官。宣統元年置。

大清銀行，正監督，正三品。請簡。副監督，各一人。儲蓄銀行總辦一人。分行總辦二十人。津、滬、漢、濟、奉、營、庫、重、廣、贛、晉、汴、浙、閩、吉、秦、皖、湘、滇、寧各一人。以上由大臣奏派。光緒三十三年，設戶部銀行，置總監督，秩視左、左丞。尋更名正監督。明年改為大清銀行。

造幣總廠，正監督一人，正三品。請簡。副監督二人。分廠，總辦、奉天、江寧、廣州、四川、雲南，由清理財政正監理官兼充。幫辦江寧、武昌、廣州、四川、雲南，由副監理官兼充。各五人。光緒三十三年置。

學部學務大臣，副大臣，各一人。左、右丞，左、右參議，各一人。參事參事四人。司務司務二人。總務、專門、普通、實業、會計五司，郎中各二人，員外郎十有五人。總務五人，普通四人，餘各二人。主事十有八人。總務、普通各六人，餘各二人。一等書記官正七品。奏補。十有一人，二等正八品。十有七人，三等正九品。十有五人。二、三等俱咨補。

大臣掌勸學育材，稽頒各學校政令，以迪民智。副大臣貳之。總務掌機要文移，審覈圖書典藉。專門掌大學及高等學校，政藝專業，咸綜領之。普通掌師範、中、小學校，各以其法定規稽督課業。實業掌農工商學校，並審覈各省實業，為民興利。會計掌支計出入，典領器物，及教育恩給。其兼轄者，八旗學務處總理，協理，督學，調查圖書各局長，局員，編訂名詞館總纂，圖書館正副監督以次各員，俱擇人任使，不設專官。

光緒二十二年，置管理官書局大臣。先是京師設強學書局，詳練時務。至是改歸官辦。二十七年，更命尚書張百熙充管學大臣，管理大學堂事。二十九年，改學務大臣。三十二年，始設學部，置尚書，侍郎，左、右丞，參議，各一人；五司郎中各一人，員外郎十有二人，主事十有五人，視學官無恆額。定正五品。派司員暫充。明年，命大學士張之洞領部事，非永制。宣統元年，改視學官為差，增郎中五人、員外郎四人、主事三人。三年，改尚書為大臣，侍郎為副大臣。

國子監，丞一人。正四品。請簡。掌文廟闢雍典禮。典簿正七品。奏補。四人，掌祀典廟戶。典籍正八品。咨補。四人，掌祭器、樂器。文廟七、八、九品奉祀官各二人。咨補。正通贊官、從六品。奏補。副通贊官從八品。咨補。各二人。二、三等書記官各三人。光緒三十二年置。

大學堂，總監督一人。正三品。請簡。經、法、文、工、商五科監督各一人。奏派。教務、庶務、齋務各提調，俱延聘通曉學務者為之。光緒二十五年，創設京師大學堂，命大學士孫家鼐領之。三十二年，定總監督為專官。

陸軍部陸軍大臣，正都統。特簡。副大臣，副都統。特簡。各一人。參事四人。檢察官八人。部副官四人。各省調查員無恆額。俱正參領以次軍官充之。副參領以上請簡，協參領以下奏補，額外軍官、軍佐咨補。錄事二人。額外軍官及中、下士充之。下同。承政、軍制、軍衡、軍需、軍醫、軍法六司，各司長一人，副協都統、正參領充。處長同。副官一人。正、副軍校及相當文官充。科長十有六人，承政科四：曰秘書，曰典章，曰庶務，曰收支。軍制科七：曰蒐簡，曰步兵，曰馬兵，曰砲兵，曰工兵，曰輜重，曰臺壘。軍衡科四：曰考績，曰任官，曰賞賚，曰旗務。軍需科三：曰統計，曰糧服，曰建築。軍醫科二：、曰衛生，曰醫務。軍實科二：曰制造，曰保儲。科各一人。正、副參領充。一、二、三等科員百六十有二人。承政二十八人。軍制四十有一人。軍衡四十有七人。軍需三十人。軍醫十有四人。一等副協參領充。二等協參領、正軍校充。三等正、副軍校充。譯員四人，司電員三人，遞事官十有七人。隸承政司。繪圖員、藝師、藝士各一人。隸軍制司。以上陸軍官佐或學生充之。法規總編纂員二人，編纂員三人。隸軍需司。以文武相當人員充之。監長、協參領、正軍校充。監副正、副軍校充。各一人。司法官十有四人，看守官三人。隸軍法司。以學律軍官充之。審計處處長，副官，各一人。科長二人，綜察、核銷科各一人。科員二十有八人。各十四人。各司處錄事百三十有六人。其暫設者：軍實司司長，副官，各一人。科長二人，制造、保儲科各一人。科員十人。制造四人。保儲六人。軍牧司司長，副官，各一人。科長二人，均調、蕃殖科各一人。科員十有二人。科各六人。軍學處處長，副官，各一人。科長六人，教育，步、馬、砲，工程，輜重隊，科各一人。科員三十有四人。教育十二人，步隊八人，馬隊、砲兵、工程隊各四人。輜重隊二人。普通編輯員三人。兵事編輯員六人。繪圖員一人。屬輜重隊。

大臣掌主陸軍，稽頒營制饟章，以鞏陸防。副大臣貳之。參事掌法律章制。檢察官掌察軍隊、學校、局廠。部副官掌傳宣命令。承政掌出納文移，旌別員司功過。軍制掌編制徵調，凡軍械制造，交通建築，並審驗法式。軍衡掌班秩、階品、大將軍、將軍正一品，以正都統有積勞者充之。正都統從一品，副都統正二品，協都統從二品，正參領正三品，副參領從三品，協參領正四品，正軍校正五品，副軍校正六品，協軍校正七品，司務長、技士長正八品，上士從八品，中士正九品，下士從九品。階十有四。等級、共三等九級：上等一級正都統職，任總統官，秩視提督。二級副都統職，任統制官，秩視總兵。三級協都統職，任統領官，秩視副將。中等一級正參領職，任統制官，正參謀官，工隊參領官，總軍械官，護軍官；同正參領職，任總軍需官，總理醫官，總執法官，秩視參將。二級副參領職，任教練官，一等參謀官，正軍械官，中軍官；同副參領職，任正軍需官，正軍醫官，正執法官，總馬醫官，一等書記官，秩視游擊。三級協參領職，任管帶官，二等參謀官，副軍械官，參軍官；同協參領職，任副軍需官，副軍醫官，正馬醫官，二等書記官，秩視都司。次等一級正軍校職，任督隊官，隊官，三等參謀官，查馬長，軍械長，執事官；同正軍校職，任軍需長，軍醫長，稽查官，軍樂隊官，副馬醫官，三等書記官，秩視守備。二級副軍校職，任排長，掌旗官；同副軍校職，任司事生，醫生，司號官，軍樂排長，馬醫長，書記長，秩視千總；同協軍校職，任司號長，醫生，司書生，秩視把總。封贈、襲廕，凡軍官、軍佐並領其籍。軍需掌糧饟廩餼，兼司軍需人員教育。軍醫掌防疫、治療，兼司軍醫升遷教育。軍法掌審判、監獄，勾檢軍事條約。軍實所掌，視舊武庫司。軍牧所掌，視舊太僕寺。軍學掌學校教育，隊伍操演。審計掌預算、決算，審覈支銷。所轄：憲政籌備處，銀庫，捷報處，馬館，俱派員分治其事。

光緒三十二年改兵部設，省並練兵處入之。舊置總理親王一人，會辦、襄辦、提調各一人。軍政、軍令、軍學三司正、副使各一人。自親王以下俱請簡。考功蒐討糧饟，醫務、法律、器械隸軍政，運籌、鄉導、測繪、儲材隸軍令，繙譯、訓練、教育、水師隸軍學。十四科監督各一人，俱由總理遴委。置尚書，左、右侍郎，各一人。設承政、參議兩，置左、右丞，參議，各一人。一、二、三等諮議官、檢察官，簡文武官賢能者充之。正、副從事官，副協參領充。無定員。設軍衡、軍乘、軍計、軍實、軍制、軍需、軍學、軍醫、軍法、軍牧十司，職置司長各一人，科長三十有三人，一、二、三等科員二百有五人，承發官十有二人，承政二人。餘各一人。軍法未置。譯員五人，繪圖員、藝師、藝士各二人，錄事百十有六人。官置郎中十有六人，員外郎十有八人，主事二十有二人，筆帖式百有十人。以上統為部額，不系以司。正參領八人，同正參領四人。副參領十有二人，同副參領六人。協參領十有八人，同協參領八人。額視郎中、員外郎、主事。正軍校十有八人，同正軍校八人。副軍校二十有四人，同副軍校十有二人。協軍校三十有二人，同協軍校十有六人。額視七、八、九品筆帖式。以官分任各職。三十三年，命慶親王奕劻領部事，非恆制。宣統元年，修正陸軍官制，軍官自正參領以下，軍佐自副都統以下，並就所習科目，冠以各隊如馬、步、砲、工、輜、警察各隊，正、副協參領，正、副協軍校，司務長，及上士、中士、下士之類。專門如軍需、軍醫、制械副協都統，正、副協都統，正、副協軍校，馬醫、測繪正、副協參領，正、副協軍校，軍樂協軍校，測繪、軍樂司務長，上、中、下各士，會計、調護上、中、下各士。名稱削同字。二年，改尚書為大臣，侍郎為副大臣。省左、右丞，參議，諮議，承發各官。並兩十司為八司。增承政一司，省軍乘、軍計、軍學三司。設軍學、審計二處。明年，定陸軍官佐補充制，置部副官調查員，以軍實司省入軍制，改軍牧司、軍學處為暫設，冀樹軍馬總監、軍學院基礎也。三年，復定陸軍官佐充任制，如前所列。仍與舊司員參錯互用。

海軍部海軍大臣，正都統。副大臣，副都統。各一人。一等參謀官二人，二等四人。海軍學生充。參事官二人。秘書官六人。資格相當軍官，文官充。司電員，藝師，藝士，酌用海軍官佐或文官學生。錄事，酌用文官學生及額外軍官、軍佐。無恆額。軍制、軍政、軍學、軍樞、軍儲、軍法、軍醫七司，各司長一人。協都統、正參領充。科長二十有一人，軍制科五：曰制度，曰考覈，曰銓衡，曰駕駛，曰輪機。軍政科三：曰制造，曰建築，曰器械。軍學科五：曰教育，曰訓練，曰謀略，曰偵測，曰編譯。軍樞科三：曰奏咨，曰典章，曰承發。軍儲科三：曰收支，曰儲備，曰庶務。軍醫科二：曰醫務，曰衛生。科各一人。正、副參領充。下同。一、二、三等科員六十人。軍制、軍學各十有四人。軍樞、軍儲各十人。軍政八人。軍醫四人。充任視陸軍部。一等司法官二人，二、三等司法官，學習司法官八人。學律軍官充。主計處計長一人。正參領充。科長二人。會計、統計科各一人。各司處錄事四十有八人。

大臣掌主海軍，稽覈水師及司令部，以固海疆。副大臣貳之。參謀掌參訂改革。參事掌法律章制。秘書掌機密文移。軍制掌規制銓法，旌別水師人員，功過、封廕、賞恤並典領之。軍政掌營造船艦，檢校器械，兼司軍港工程。軍學掌學校教育，艦隊訓練。軍樞掌文牘典章，匯紀員司集課文簿。軍儲掌經營費用，稽覈糧廩服裝與其物用。軍法、軍醫、主計職掌視陸軍部。

光緒十一年，詔設海軍衙門，依軍機總署例，命醇親奕枻綜之，大學士李鴻章專司籌辦。十三年，北洋海軍成，置提督、總兵等官。甲午師熸。至三十三年，始議恢復，設海軍處，暫隸陸軍部。置正使，視協都統。副使，視正參領。各一人。承發官二人，錄事四人。設機要、船政、運籌三司，置司長、副官各一人。科長七人，機要科四：曰制度，曰籌械，曰駕馭，曰輪機。運籌科三：曰謀略，曰教務，曰測海。科各一人。船政不分科。承發官三人，司各一人。一、二、三等科員十有八人。機要十二人，運籌六人。考工官五人，船政司置。藝師三人，船政一人，運籌二人。藝士四人。船政運籌各二人。股長、股員，視事閑劇酌置。錄事十有八人。明年，改設海政、船政、籌備、儲蓄、醫務、法務六司。尋設主計處，置計長、副長各一人。宣統元年，命肅親王善耆等籌備海軍，設參贊，分秘書、庶務兩司，置一、二、三等參謀官，並設第一、第二、第三、第四四司，置司長以下各職。其夏，更命貝勒載濤等充籌辦海軍大臣，增設醫務司。二年，訂海軍暫行官制，改第一司曰軍制，第二司曰軍政，第三司曰軍學，第四曰軍防，醫務司曰軍醫，秘書司曰軍樞，庶務司曰軍儲；別設軍法一司，是為八司。省參贊各職。尋改處為部，省軍防司，置大臣、副大臣各一人。

法部司法大臣，副大臣，各一人。左、右丞，參議，各一人。參事四人。審錄、制勘、編置、宥恤、舉敘、典獄、會計、都事八司，郎中二十有五人，審錄四人，內宗室一缺。餘各三人。員外郎三十有四人，制勘、編置各五人，內宗室各一缺。餘俱四人。主事三十有三人。宥恤五人，內宗室一缺。餘俱四人。收發所員外郎、主事各二人。七品小京官二十有六人。內宗室二缺。八品錄事五十有三人，九品三十人。內宗室各二缺。

大臣掌主法職，監督大理院及京、外審判、檢察，以維法治。副大臣貳之。審錄掌朝審錄囚，覆覈大理院、審判刑名。兼稽雲南、貴州、廣東、廣西、察哈爾左翼案狀。制勘掌秋錄實緩，定科刑禁。兼稽四川、河南、陜西、甘肅、新疆、烏里雅蘇臺、科布多案狀。編置掌盜犯減等，定地編發。兼稽奉天、吉林、黑龍江、山東、山西、察哈爾右翼、綏遠城、歸化城案狀。宥恤掌恩詔赦典，清理庶獄。兼稽江蘇、安徽、江西、福建、浙江、湖北、湖南案狀。舉敘掌升遷調補，籍紀功罪，徵考法官、律師、書記。典獄掌修葺囹圄，嚴固扃鑰，習藝所俘隸簿錄並典司之。會計掌財用出入，勾稽罰鍰鈞金。都事掌糸番譯章奏，收發罪囚文移。所轄：司獄總管守長、正管守長各二人，副管守長六人，監醫正、正八品。監醫副正九品。各一人。

光緒三十二年改刑部設，置尚書，侍郎，左、右丞、參以次各官。並十七司為八司。設收發所。置員外郎、主事各官。明年，增置宗室郎中、主事各一人；員外郎，小京官，八、九品錄事，各二人。裁司務入都事司，司庫入會計司。司獄一職，改令典獄司小京官兼充，曰正管守長；八、九品錄事兼充，曰副管守長。舊設提牢，以典獄司員外郎、主事兼充，曰總管守長。三十四年，依提牢司獄往制，仍定為兼職。尋置監醫正、醫副各一人。宣統三年，改尚書為大臣，侍郎為副大臣。

修訂法律館大臣，無定員。特簡兼任。提調二人。總纂四人，纂修、協修各六人。庶務處總辦一人。譯員、委員無恆額。並以諳法律人員充之。光緒三十三年設。

大理院，正卿，正二品。少卿，正三品。俱特簡。各一人。刑科、民科推丞各一人。正四品。請簡。推事二十有八人。正五品。刑科、民科第一庭俱各四人，第二、三庭俱各五人。典簿都典簿一人，從五品。典簿四人。從六品。主簿六人，正七品。以上俱奏補。八、九品錄事三十人。咨補。

正卿掌申枉理讞，解釋法律，監督各級審判，以一法權。少卿佐之。推丞分掌民、刑案款，參議疑獄。刑科掌被旨推鞫宗室官犯，披詳刑事京控上訴法狀。民科掌宗室諍訟，披詳民事京控上訴法狀。都典簿掌簿籍罪囚。典簿掌出納文移。大理於重罪為終審。凡法庭審判，推事五人會鞫之，是為合議制。附設總檢察，掌綜司大理民、刑案內檢察事務，監督各級檢察，調度司法警察官吏。丞一人，從三品。請簡。檢察官六人，正五品。奏補。主簿二人，八、九品錄事四人。看守所所長一人，從五品。奏補。所官四人，正八品。奏補。九品錄事二人。

光緒三十二年，改大理寺設，置正卿、少卿各一人，推丞二人。刑事四庭，推事十有九人。民事二庭，推事九人。並置典簿以次各官。又總檢察丞一人，檢察官六人，主簿一人，錄事四人。設看守所，置所長各官。宣統元年，改刑科四庭為民科三庭，置推事各十有四人。三年，增置總檢察典簿一人，改錄事為八、九品各二人。

京師高等審判，丞一人，正四品。請簡。掌治務，監督下級審判。下同。刑科、民科推事十有二人。從五品。刑科、民科一二庭俱各三人。典簿典簿二人，正七品。主簿四人，從七品。以上俱奏補。九品錄事六人。於重罪為二審，輕罪為終審。審判會鞫視大理。檢察檢察長一人，正四品。請簡。掌糾正同級審判，監督下級檢察。下同。檢察官四人，從五品。奏補。典簿、主簿各一人，九品錄事二人。看守所所長、正六品。奏補。所官從八品。咨補。各一人，錄事六人。

光緒三十三年設。宣統三年，增置檢察典簿、主簿各一人，並置所長各官。

京師地方審判，丞一人。從四品。請簡。刑科、民科推事三十人。從五品。民、刑一二庭俱各六人，三庭俱各三人。典簿二人，正七品。主簿二人，正八品。以上俱奏補。錄事十有四人。於重罪為初審，輕罪為二審。推事三人會鞫之，亦合議制。檢察檢察長一人，正五品。奏補。檢察官五人，正六品。奏補。典簿、從七品。主簿、從八品。錄事各二人。看守所所長一人，從六品。奏補。所官二人。

光緒三十三年設。先是京城內外設豫審，掌主諍訟，隸民政部。至是省入，置丞一人。設民、刑各二庭，置推事二十有四人。典簿、主簿各二人，錄事十人。檢察檢察長一人，檢察官四人，典簿、主簿各一人。宣統元年，以獄訟煩興，增設民、刑各一庭，置推事各三人，錄事四人。檢察檢察官一人。三年，增檢察典簿、主簿各一人。

京師初級審判，區為五處。刑科、民科推事各一人。從六品。奏補。錄事二人。於輕罪為初審，推事一人訊斷之，是為單獨制。檢察檢察官二人，從六品。奏補。錄事一人。初級俱不置長官，由部揀資深者一人為監督。

農工商部農工商大臣，副大臣，各一人。左、右丞，左、右參議，各一人。農務、工務、商務、庶務四司，郎中十有二人，司各三人。員外郎十有六人，司各四人。主事十有八人。庶務六人，餘各四人。一、二等藝師，一等正六品，二等正七品。奏補。藝士，一等正八品，二等正九品。咨補。各二人。

大臣掌主農工商政令，專司推演實業，以厚民生。副大臣貳之。農務掌農桑、屯墾，樹藝、畜牧並隸，通各省水利，匯覈支銷。工務掌綜事訓工，制器尚象，並物占各省礦產，設法利導。商務掌埠市治教，勵民同貨，修訂專利保險約章，稽頒保護訴訟禁令。庶務掌章奏文移，計會本部收支，籍紀員司遷補。藝師、藝士掌治專門職業。所轄：農事試驗場，工藝局，勸工陳列所，化分礦質所，度量權衡局，商標局，商律館，俱遴顓業者分治其事。

光緒二十四年，設礦務鐵路總局，尋復設農工商總局，令大臣綜之。尋省。二十九年，設商部，省鐵路礦務總局入之。置尚書，左、右侍郎，左、右丞，參議，各一人。司務所司務二。三十二年，更名農工商部，改平均司為農務，以戶部農桑等事隸之。通藝司為工務，以鐵道等事劃歸郵傳部。保惠司為商務。增置郎中各一人，員外郎、主事各二人。並司務會計司為庶務，省司務二人，增郎中一人，員外郎二人，主事四人。宣統三年，改尚書為大臣，侍郎為副大臣。

郵傳部郵傳大臣，副大臣，各一人。左、右丞，左、右參議，各一人。承政、參議兩僉事，正五品。奏補。員外郎，主事，小京官，各二人。船政、路政、電政、郵政四司，郎中各二人，員外郎十人，船政、郵政各二人。路政、電政各三人。主事二十人，船政、郵政各四人。路政、電政各六人。小京官各二人。八、九品錄事無定員。

大臣掌主交通政令，汽行舟車，電達文語，靡所不綜，以利民用。副大臣貳之。船政掌議船律，兼司營闢廠塢，測量沙線。路政掌議路律，兼司釐定軌制，規畫路線。電政掌議電律，兼司官商局則例，海陸線規程。郵政掌議郵律，兼司郵局匯兌，郵盟條約。所轄：郵政總局局長，副大臣兼充。總辦，法國人充。各一人。鐵路總局提調二人。京漢路局總辦、提調各一人，南局、京局會辦各一人。京奉路局總辦二人，提調各一人。京張鐵路總辦、會辦，各一人。水扈寧路局總辦一人。吉長路局、廣九路局，總辦、提調各一人。張綏鐵路總辦、會辦各一人。萍株鐵路、正太路局、汴洛路局、道清路局，總辦各一人。電政總局局長一人，提調二人。分局總辦、幫辦、提調各一人。各省分局總辦各一人。電話局總辦、會辦各一人。天津、廣州、太原、煙臺總辦各一人。交通銀行總理、幫理各一人。北京總銀行，上海、漢口、廣州分銀行，總辦各一人。天津、營口管理各一人。差官三十有四人。提塘官十有三人。舊隸兵部。俱遴員分治其事。

光緒三十三年設。先是船政招商局隸北洋大臣，內地商船隸工部，郵政隸總稅務司，路政、電政別簡大臣領其事，至是俱並入。置尚書，左、右侍郎，左、右丞，參議，各一人，及承政、參議兩僉事各官。設船政、路政、電政、郵政、庶務五司，置郎中十人，員外郎十有二人，主事二十有四人，小京官十有四人。宣統元年，省庶務司郎中、員外郎、小京官各二人，主事四人。增承政、參議兩員外郎、主事各二人。三年，改尚書為大臣，侍郎為副大臣。

軍諮府軍諮大臣二人，特簡。掌秉承詔命，翼贊軍謨。總務軍諮使二人，副協都統、正參領充。掌綜領眾務。副官二人。協參領，正、副軍校充。下同。遞事長一人，遞事員五人。陸軍官佐充。第一、第二、第三、第四各長，協都統、正參領充。副官，俱一人。條為四科，科長各一人。正、副參領充。一等科員，副協參領、同副協領充。二、三等科員，協參領，正、副軍校及同協參領，同正、副軍校充。視事閒劇酌置。所轄：測地局，局長一人，第四長兼充。司務三人。三角、地形、制圖三股，各股長一人。第四各科長兼充。班長，班員，印刷所科員，藝士，司務，無心互額。軍事官報局，正、副局長各一人。庶務，文牘，收支，編纂，譯述，校對，無恆額。俱隸第四。唯第五別置編纂官三人，譯述一人。錄事六十有三人。額外軍官及中士、下士充。軍事參議官十有五人。直隸、江寧、江蘇、江北、安徽、江西、河南、湖北、湖南、山東、山西、福建、廣東、浙江、陜西各一人。協都統，正、副協參領充。

光緒三十三年，設軍諮處，置協都統一人充正使，正參領一人充副使，副參領六人，同副參領一人，協參領十人，同協參領二人，正軍校十人，同正軍校二人，副軍校十有二人，同副軍校三人，協軍校十有六人，同協軍校五人，分充各司長、科長，一、二、三等科員。第一、第二兩司，協、副參領充。測地司，同正、副參領充。十八科科長各一人，一、二司副參領充。測地司，同副、協參領充。第一司科員十有六人，第二司四人，正、副協軍校充。測地司六人，同正、副協軍校充。其承發官司各一人，譯員五人，屬第一司。藝師四人，藝士六人，屬測地司。並以陸軍官佐或學生充之。隸陸軍部。宣統元年，以立憲大綱皇帝統率海陸軍，別建軍諮處，命貝勒載濤等領之。設總務，置軍諮使二人。分設四，各置長一人，科長十有六人，科員無恆額。並定文官補充制。如前所列。尋削同字。詳上陸軍部。明年，設軍事會議處。三年，改稱府，令陸軍大臣領其事。

弼德院院長，副院長，各一人。特簡兼任。顧問大臣三十有二人。特簡兼任。掌參預密勿，朝夕論思，並審議洪疑大政。參議十人，請簡。掌纂擬章制。秘書秘書長一人，請簡。秘書官一、二等各三人，三等六人，俱奏補。分掌庶務。宣統三年設。

資政院總裁，王、公、大臣內特簡。副總裁，三品以上大臣內簡充。各一人。掌取決公論。凡歲入歲出，法典朝章，公債稅率，及被旨諮議者，經議員議決，會國務大臣上奏取裁。秘書秘書長一人，請簡。一、二、三等秘書官各四人，奏補。掌計會文牘。議員，宗室王、公世爵十有六人，滿、漢世爵十有二人，外籓王、公世爵十有四人，宗室、覺羅六人，各部院官三十有二人，碩學通儒納稅多額者各十人，俱欽選。各省諮議局六人。民選。

光緒三十三年設，置總裁二人。尋增協理四人。明年，復置幫辦、參議各三人。宣統元年，定秘書官制。二年，定總裁、副總裁各一人。

鹽政院鹽政大臣國務大臣內特簡兼任。一人。丞一人。總務長，參議，南鹽長，北鹽長，各一人。以上俱請簡。參事二人，一、二、三、四等僉事，俱奏補。一、二、三等錄事，咨補。視事閒劇酌置。

大臣掌主鹽政。丞掌佐理鹺綱。總務掌綜理庶務，典守機密。參議掌擬法制，僉事佐之。南鹽掌淮、浙、閩、粵鹽務，北鹽掌奉、直、潞、東鹽務。初沿明制，差御史巡視鹽課。後改鹽政。特旨兼充。都察院奏差者，亦以鹽政名之。由內務司官充者，仍帶御史銜。各省以督、撫綜理者，並因地制宜，定為永式。宣統元年，設督辦鹽政處，命鎮國公載澤充督辦大臣，產鹽行鹽各省督、撫俱充會辦。三年，以整理國稅，改處為院，特置鹽政專官。

典禮院掌院學士，副掌院學士，各一人。特簡。學士，直學士，各八人。請簡。總務長一人。簿正、典簿、司庫，俱奏補。無定員。禮制、祠祭、奉常、精膳四署署長各一人。一、二、三等僉事，鳴贊，俱奏補。序班，錄事，咨補。視事閒劇酌置。讀祝官、贊禮郎、陵寢各官如故。

掌院學士掌修明禮樂，典領朝會，虔肅明禋。副掌院學士佐之。學士、直學士掌討論參訂。總務掌綜理眾務。簿正掌庫儲收發，與其陳設，並司監牢事。典簿掌典守庫儲冊籍，兼稽覈出入。司庫掌典守各庫，並督率庫使，點驗庫兵。禮制掌朝會慶典。祠祭掌壇廟陵寢。奉常掌贊引儐導。精膳掌筵燕祭品。宣統三年改禮部設。凡涉行政，俱劃歸各部。

外省官制，變更略少，唯省會、司道別易新名，巡警、勸業兩道詳前。員額愈益。改學政為提學使。按察使為提法使，各級審檢隸之。故事，凡遇地方要政，籓、臬兩司得與督若撫議，議定稟仰施行，遇吏員升遷調補，亦會詳焉。至是，改稱為三司云。

提學使司提學使一人，正三品。掌教育行政，稽覈學校規程，徵考藝文師範。署設六科：曰總務，曰專門，曰普通，曰實業，曰圖書，曰會計。科長、科員分治之。遴諳學務者充之。別設學務公所，有議長、議紳以討論其事。奏充。光緒三十一年改置。增吉林、黑龍江、江寧、江蘇、舊置江南學政。新疆各一人，餘仍學政額。

提法使司提法使一人，正三品。掌司法行政，督監各級審判，調度檢察事務。署設三科：曰總務，曰民刑，曰典獄。科長各一人，正五品。一等科員各一人，正六品。二等科員正七品。無恆額。惟奉天置僉事科員。別有正司書，正八品；副司書，正九品。光緒三十三年，東三省各置提法使一人。宣統二年，改各省按察使為提法使，停轄驛傳。

高等審判，丞一人。從四品。商埠分，推事長代之。刑科、民科推事六人。正六品。典簿一人。正七品。主簿二人，正八品。錄事無定員。從九品。檢察檢察長一人，從四品。檢察官一人，正六品。錄事二人。

地方審判，推事長一人。從五品。刑科、民科推事六人。從六品。典簿、從七品。主簿從八品。事繁或二人，事簡不置。各一人，錄事無定員。檢察檢察長一人，從五品。檢察官一人，從六品。錄事二人。看守所所官一人，正九品。錄事無定員。

初級審判，推事二人。正七品。事繁或三、四人。錄事無定員。檢察檢察官一人，正七品。錄事二人。看守所所官一人。

管獄官一人，從五品。副管獄官一人。從六品。課長三人。正八品。文牘、守衛、庶務各一人。所長二人。正九品。教誨、醫務各一人。府管獄官一人。從七品。州、縣副管獄官一人。從八品。光緒三十四年，奉天設模範監獄，置正管獄官，省府司獄、縣典史。宣統二年，增置副管獄官。厥後各府、、州、縣有仿而行之者。時天津、保定、湖北監獄成，未置專官。

東三省地處邊要，自改建行省，變通例章，增置司道。提學、提法，各省通置，無庸贅述。今綜新設諸司詳左。初建行省，督署設承宣、諮議二，置左、右參贊各一人，從二品。僉事一人，一、二、三等科員佐之。旋省。

民政使司民政使一人，從二品。掌主民籍。僉事，從四品。科員，一等從五品，二等正六品，三等正七品。各司同。各有恆任。一、二等醫官無定員。一等正六品，二等正七品。光緒三十三年置，秩正三品。宣統元年，依布政使例，升從二品，主屬吏升遷調補。

交涉使司交涉使一人，正三品。掌主邦交。有僉事，科員，一、二等譯官佐之。一等正六品，二等正七品。光緒三十三年，奉天、吉林各置一人。宣統二年，直隸、江蘇、浙江、福建、湖北、廣東、雲南，並援奉天例續置。

度支使司度支使一人，正三品。掌主財賦。有僉事，科員，一、二等庫官佐之。一等正六品。二等正七品。光緒三十三年，三省各置一人。宣統元年，省黑龍江一人，隸民政司兼理。又光緒三十三年，奉天置旗務使司一人，僉事、科員如各司。宣統元年省。

甲午不競，當事者鑒於軍政未善，取則強邦，內自禁衛軍，外自督練公所，並遵新定章制，以漸從事。乃三軍、兩協方告成，而巨變作焉。爰就可考者著於篇。

禁衛軍訓練大臣三人，王大臣兼充。掌全軍政令。軍諮官六人，執事員十人，掌章奏文移，兼稽四科。協、標、營、隊執事佐之。書記員五人，一等一人，二、三等各二人。繪圖員二人，印刷、收支、庶務、遞事各一人。軍械、軍法、軍需、軍醫四科監督各一人，科員十有五人，軍械四人。軍需五人。餘各二人。俱遴員分治其事。協司令處統領官一人，協都統充。掌統帥全協。參軍官協參領充。掌贊畫機宜，副官正軍校充。掌綜理眾務，各一人。司號長一人。協軍校充。司書生二人。同上。標本署統帶官一人，正參領充。掌統轄全標。教練官，副參領充。副官，掌旗官，俱副軍校充。副軍械官，副軍需官，副軍醫官，俱協參領充。副馬醫官，正軍校充。司號長，各一人。司書生二人。步、馬、工程、輜重、交通、陸路砲、機關砲、警察各隊管帶官，協參領充。副官，軍需長，軍醫長，俱正軍校充。俱各一人。隊官正軍校充。俱各四人。排長俱各三人。副軍校一人，協軍校二人。原置步隊、機關砲隊各十有二人，馬隊八人，陸路砲隊九人，工程、輜重、交通、警察隊各六人。宣統三年改定如今制。司務長七十有九人。馬、步、機關砲隊各四人，陸路砲隊三人，工程、輜重、交通隊各二人。初以協軍校充。宣統元年改札補。軍械長四人。正軍校充。工程、交通、陸路砲、機關砲隊各一人。查馬長，正軍校充。馬醫長，副軍校充。各三人。司書生三十有五人。馬、步、機關砲隊六人，陸路砲隊五人，工程、輜重、交通隊各四人。藝師三人。隸交通隊。軍樂隊官，排長，各一人。

光緒三十四年，設禁衛軍，監國攝政王自領之，以貝勒載濤等司訓練。宣統元年，定訓練大臣三人，及軍諮官以次員額。先是各協、標、營置執事督隊諸官，至是俱改為副官，省協、標二等書記官及全協書記長。

督練公所督辦一人，督、撫、將軍、都統領之。掌整飭全省新舊營伍。軍事參議官一人，協都統、正參領充。掌綜領科、局。一等副官一人，協參領充。二等副官二人，正軍校充。分掌文移眾務。一、二、三等書記官五人，五、六、七品文官充。司書生十有六人。八、九品文官充。籌備、糧饟二科，科長各一人，分掌編練新軍，裁汰舊營，會計出納，服裝物品。軍械局局長一人，掌新舊軍槍砲彈藥。以上俱副軍校充。一等科員五人，籌備、糧饟科各二人。軍械一人。協參領充。二等十有一人，籌備四人。糧饟五人。軍械二人。正軍校充。三等十有二人。籌備五人。糧饟四人。軍械三人。協軍校充。測地分局，員闕。

光緒三十年，各省設督練公所，分兵備、參謀、教練三處，置總辦、幫辦、提調諸目。宣統三年，改設科、局，仿陸軍新制，任官授職。如前所列。

軍制總統一人，正都統充。掌全軍政令。總參謀官，協都統充。一等參謀官，正參領充。二等參謀官，協參領充。掌協贊號令，參畫機宜。一、二等各員佐之。工程隊參領官，掌佐本隊事務。護軍官掌理庶務，轄弁兵。砲隊協領官職掌如工程隊。總軍械官，總執法官，總軍需官，總軍醫官，詳禁衛軍。自工程隊以下，俱正參領充。總馬醫官，副參領充。俱各一人。司書生十有五人。副協軍校充。初，軍、鎮、協、標並置司事，後省。

鎮制統制官一人，副都統充。掌統帥全鎮。正參謀官，正參領充。二、三等參謀官，所司同軍制。執事官，俱正軍校充。中軍官，副協參領充。掌理庶務。正軍械官，正執法官，正軍需官，正軍醫官，俱副協參領充。正馬醫官，協參領充。司號長，副軍校充。俱各一人。司書生十有五人。其協、標、營制如禁衛軍。

光緒三十年，改練新軍，區為三十六鎮，定鎮、協、標、營官制。宣統元年，各省先後編混成等協，暫置執法官、司事生各一人，尋省。三年，報成鎮者二十有六，置總統一人。總參謀以下員闕。餘或成二協，或一協一標，鎮數未全。

陸軍鎮監，監長，協參領、正軍校充。監副，正、副軍校充。各一人。司書生二人。光緒三十四年，定監獄人員編制。

巡防隊分路統領官，事簡緩置。幫統官，書記官，會計官，執事官，各一人。馬、步隊管帶官一人。哨官、哨長各三人。書記長一人。以上各員，俱綠營將弁兼充。光緒三十三年，以防練舊營雜項隊伍章制不一，仿新軍成法，置統領以次各職。

海軍艦制巡洋長江艦隊統制一人。副都統加正都統銜。統領二人。協都統。海圻巡洋艦管帶，總管輪，正參領。一等參謀官，海籌、海琛、海容巡洋艦，南琛、鏡清、通濟練船，江元、江利、楚同、楚泰、楚有、江員砲船，保民運船諸管帶，副參領。飛鷹魚雷獵船，建威、建安魚雷砲船，江亨、楚謙、楚豫、聯鯨、楚觀、舞鳳砲船諸管帶，協參領。駐英威克斯阿摩士莊各船廠監造員，正參領。俱各一人。餘皆未補官。

同治十三年，朝議防海，購置兵輪都二十艘。光緒十年，法兵構釁，盡殲焉。越三年，編海軍經制，分為四軍，置提督一人為左翼，總兵二人為右翼，並置副將五人，參將四人，游擊九人，都司二十有七人，守備六十人，千總六十有五人，把總九十有九人，至是又復成軍。甲午一役又殲焉。宣統元年，設籌備處，復置海軍提督，仿陸軍等級，訂海軍官制。三年部成，先後除授如上制。


\end{pinyinscope}