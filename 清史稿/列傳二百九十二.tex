\article{列傳二百九十二}

\begin{pinyinscope}
藝術四

王來咸褚士寶馮行貞甘鳳池曹竹齋潘佩言

江之桐梁九張漣葉陶劉源唐英戴梓

丁守存徐壽子建寅華封

王來咸，字征南，浙江鄞縣人。先世居奉化，自祖父居鄞，至來咸徙同，從同里單思南受內家拳法。內家者，起於宋武當道士張三峰，其法以靜制動，應手即僕，與少林之主於搏人者異，故別少林為外家。其後流傳於秦、晉間，至明中葉，王宗岳為最著，溫州、陳州同受之，遂流傳於溫州。嘉靖間，張松溪最著，松溪之徒三四人，寧波葉繼美為魁，遂流傳於寧波。得繼美之傳者，曰吳昆山、周雲泉、陳貞石、孫繼槎及思南，各有授受。思南從征關白，歸老於家，以術教，頗惜其精微。來咸從樓上穴板窺之，得其梗概。以銀卮易美檟奉思南，始盡以不傳者傳之。

來咸為人機警，不露圭角，非遇甚困不發。凡搏人皆以其穴，死穴、暈穴、啞穴，一切如銅人圖法。有惡少侮之，為所擊，數日不溺，謝過，乃得如故。牧童竊學其法，擊伴侶，立死。視之，曰：「此暈穴。」不久果甦。任俠，嘗為人報仇，有致金以讎其弟者，絕之，曰：「此以禽獸待我也！」明末，嘗入伍為把總，從錢肅樂起兵浙東，事敗，隱居於家。慕其藝者，多通殷勤，皆不顧。鋤地擔糞，安於食貧。未嘗讀書，與士大夫談論蘊藉，不知為粗人。黃宗羲與之游，同入天童，僧少焰有膂力，四五人不能掣其手，稍近來咸，蹶然負痛。來咸嘗曰：「今人以內家無可炫耀，於是以外家羼之，此學行衰矣！」因為宗羲論述其學源流。康熙八年，卒，年五十三。宗羲子百家從之學，演其說為內家拳法一卷，百家後無所傳焉。

清中葉，河北有太極拳，云其法出於山西王宗岳，其法式論解，與百家之言相出入。至清末，傳習者頗眾云。

褚士寶，字復生，江南上海人。家素封，膂力過人，好技擊，游學四方。與畢昆陽、武君卿為友，遂精槍法，名曰四平槍，旋轉如風，人莫能近。同邑有張擎者，虎頸板肋，力舉百鈞，橫行為閭里患，眾請士寶除之。同飲酒，擎自言誇其勇，酒酣，攘臂作勢，士寶徐以箸點其胸，曰：「子盍坐而言乎？」擎遂默然，少頃辭去，越日，死於橋亭。明季福王南渡，兵部員外郎何剛薦士寶為伏波營游擊。未之官，南都陷，終老於家。所傳弟子有王聖蕃、池天榮。天榮又傳浙江提督喬照。其槍譜二種及治傷藥酒方，世猶有藏之者。

馮行貞，字服之，江南常熟人。父班，以文學者。兄行賢，傳其學。行貞少亦喜讀書，工小詞，性倜儻不羈。善射，能以後矢落前矢，投石子於百步外無不中。實雞卵殼以礦灰，遇劇盜，輒先發雞卵中其目。山東響馬老瓜賊為行旅患，聞馮氏名，莫敢攖。從休寧程打虎及張老受槍法，馳突無敵。山行遇虎，以短槍斃之。嘗為客報仇。康熙中，從康親王傑書軍南征，有功，當得官，尋棄歸。僑居吳中婁門外村落，以經書教授，詩畫自娛。年七十餘，卒。以槍法授同縣陶元淳，元淳後無傳者。

甘鳳池，江南江寧人。少以勇聞。康熙中，客京師貴邸。力士張大義者慕其名，自濟南來見。酒酣，命與鳳池角，鳳池辭，固強之。大義身長八尺餘，脛力強大，以鐵裹拇，騰躍若風雨之驟至。鳳池卻立倚柱，俟其來，承以手，大義大呼僕，血滿鞾，解視，拇盡嵌鐵中。即墨馬玉麟，長軀大腹，以帛約身，緣墻升木，捷於猱。客揚州巨賈家，鳳池後至，居其上。玉麟不平，與角技，終日無勝負。鳳池曰：「此勁敵，非張大義比！」明日又角，數蹈其瑕，玉麟直前擒鳳池，以駢指卻之，玉麟僕地，慚遁。鳳池嘗語人曰：「吾力不逾中人，所以能勝人者，善借其力以制之耳。」手能破堅，握鉛錫化為水。又善導引術，同里譚氏子病瘵，醫不效，鳳池於靜室窒牖戶，夜與合背坐，四十九日而痊。

喜任俠，接人和易，見者不知為賁、育。雍正中，浙江總督李衛捕治江寧顧云如邪術不軌獄，株連百數十人，鳳池亦被逮，讞擬大闢。世宗於此獄從寬，未盡駢誅。或云鳳池年八十餘，終於家。江湖間流傳其佚事多荒誕，著其可信者。

曹竹齋，以字行，佚其名，福建人。老而貧，賣卜揚州市。江、淮間健者，莫能當其一拳，故稱曹一拳。少年以重幣請其術，不可。或怪之，則曰：「此皆無賴子，豈當授藝以助虐哉？拳棒，古先舞蹈之遺也，君子習之，所以調血脈，養壽命，其粗乃以禦侮。必彼侮而我御之，若以之侮人，則反為人所御而自敗矣。無賴子以血氣事侵凌，其氣浮於上，而立腳虛，故因其奔赴之勢，略藉手而僕耳。一身止兩拳，拳之大才數寸，焉足衛五尺之軀，且以接四面乎？惟養吾正氣，使周於吾身，彼之手足近吾身，而吾之拳，即在其所近之處。以彼虛囂之氣，與吾靜定之氣接，則自無幸矣。故至精是術者，其徵有二：一則精神貫注，而腹背皆乾滑如臘肉；一則氣體健舉，而額顱皆肥澤如粉粢。是皆血脈流行，應乎自然，內充實而外和平，犯而不校者也。」嘉慶末，歿於揚州，年八十餘。

潘佩言，亦以字行，安徽歙縣人。以槍法著稱，稱潘五先生。其言：「槍長九尺，而桿圓四五寸，然槍入手，則全身悉委於桿。故必以小腹貼桿，使主運；後手必盡錞，以虎口實擫之；前手必直，令盡勢。以其掌根與後手虎口反正擰絞，而虛指使主導。兩足亦左虛右實，進退相任以趨勢。使槍尖、前手尖、前足尖、鼻尖五尖相對，而五尺之身，自託廕於數寸之桿，遮閉周匝，敵仗無從入犯矣。其用，有戳、有打；其法，曰二、曰叉。二以取人，叉以拒人。此叉則彼二，此二則彼叉。叉二循環，兩槍尖交如繞指，分寸間，出入百合，不得令相附。桿一附，則有僕者，故曰『千金難買一聲響』。手同則爭目，目同則爭氣。氣之運也，久暫稍殊，而勝敗分焉。故其術為至靜。」「吾授徒百數，而莫能傳吾術。吾之術，受於師者才十之三，其十之七，則授徒時被其非法相取之勢迫而得之於無意者也。是故名師易求，佳徒難訪。佳徒意在得師，以天下之大，求之無不如意者。至名師求徒，雖遇高資妙質，足以授道，而非其志之所存，不能耐勞苦以要之永久，則百貢而百見卻矣。」

佩言與竹齋同時處揚州，後歸歙，不知所終。

江之桐，字蘭崖，安徽和州人。年十餘歲，傭於江寧賣餅家，嗜讀書，其主人異之。招至家，居之樓上數年，讀左傳、國語、戰國策、史記、漢書、三國志畢。乃謝主人去，自設小肆於市。更習武藝，手臂刀矛，皆務實用，變通成法。且讀書，且習藝，讀稍倦，則趫舉翕張，以作其氣。已而默坐，以凝其神，晝夜無間。至百日乃睡，睡十餘日，復如之。讀史善疑，質之儒生，往往無以答。其藝通綿長、俞刀、程棓、瓘嵋十八棍，多取洪門，敵硬鬥強，以急疾為用。復及陣圖、形勢、器械，皆有理解。

年六十餘，始遇荊溪周濟。濟故績學，自負經世之略，通武藝，好談兵。與語大悅，延教其孫，三年而之桐卒。濟之言曰：「兵事至危，非得練士能臨敵苦鬥歷三十刻，及選鋒一可當三者，雖上有致果之志，下有死長之心，遇強敵不能必克。以力為本，以技濟之，謂之練士；作其勇者，謂之選鋒。世之便騎射、習火器，以為士卒程，事取捷速，恆不能持久。洎乎接刃，則霍然而去。故曰『巧不勝拙』。若之桐，庶為知務。」

梁九，順天人。自明末至清初，大內興造匠作，皆九董其役。初，明時京師有工師馮巧者，董造宮殿，至崇禎間老矣。九往執業門下，數載，終不得其傳，而服事左右，不懈益恭。一日九獨侍，巧顧曰：「子可教矣！」於是盡授其奧。巧死，九遂隸籍工部，代執營造之事。康熙三十四年，重建太和殿，九手制木殿一區，以寸準尺，以尺準丈，大不逾數尺許，四阿重室，規模悉其，工作以之為準，無爽。

張漣，字南垣，浙江秀水人，本籍江南華亭。少學畫，謁董其昌，通其法，用以疊石堆土為假山。謂世之聚危石作洞壑者，氣象蹙促，由於不通畫理。故漣所作，平岡小阪，陵阜陂紘，錯之以石，就其奔注起伏之勢，多得畫意，而石取易致，隨地材足，點綴飛動，變化無窮。為之既久，土石草樹，咸識其性情，各得其用。創手之始，亂石林立，躊躕四顧，默識在心。高坐與客談笑，但呼役夫，某樹下某石置某處，不假斧鑿而合。及成，結構天然，奇正罔不入妙。以其術游江以南數十年，大家名園，多出其手。東至越，北至燕，多慕其名來請者，四子皆衣食其業。晚歲，大學士馮銓聘赴京師，以老辭，遣其仲子往。康熙中，卒。後京師亦傳其法，有稱山石張者，世業百餘年未替。吳偉業、黃宗羲並為漣作傳，宗羲謂其「移山水畫法為石工，比元劉元之塑人物像，同為絕技」云。

葉陶，字金城，江南青浦人，本籍新安。善畫山水，康熙中，祇候內廷。奉敕作暢春園圖本稱旨，即命佐監造，園成，賜金馳驛歸。尋復召，卒於途。

劉源，字伴阮，河南祥符人，隸漢軍旗籍。康熙中，官刑部主事，供奉內廷，監督蕪湖、九江兩關，技巧絕倫。少工畫，曾繪唐凌煙閣功臣像，鐫刻行世，吳偉業贈詩紀之。及在內廷，於殿壁畫竹，風枝雨葉，極生動之致，為時所稱。手制清煙墨，在「寥天一」、「青麟髓」之上。於一笏上刻滕王閣序、心經，字畫嶄然。奉敕制太皇太后及皇貴妃寶範，撥蠟精絕。時江西景德鎮開御窯，源呈赩樣數百種。參古今之式，運以新意，備諸巧妙。於彩繪人物山水花鳥，尤各極其勝。及成，其精美過於明代諸窯。其他御用木漆器物，亦多出監作，聖祖甚眷遇之。及卒，無子，命官奠茶酒，侍衛護柩，馳驛歸葬，恩禮特異焉。

唐英，字俊公，漢軍旗人。官內務府員外郎，直養心殿。雍正六年，命監江西景德鎮窯務，歷監粵海關、淮安關。乾隆初，調九江關，復監督窯務，先後在事十餘年。明以中官督造，後改巡道，督府佐司其事，清初因之。順治中，巡撫郎廷佐所督造，精美有名，世稱「郎窯」。其後御窯興工，每命工部或內務府司官往，專任其事。年希堯曾奉使造器甚夥，世稱「年窯」。

英繼其後，任事最久，講求陶法，於泥土、釉料、坯胎、火候，具有心得，躬自指揮。又能恤工慎帑，撰陶成紀事碑，備載經費、工匠解額，臚列諸色赩釉，仿古採今，凡五十七種。自宋大觀，明永樂、宣德、成化、嘉靖、萬歷諸官窯，及哥窯、定窯、均窯、龍泉窯、宜興窯、西洋、東洋諸器，皆有仿制。其釉色，有白粉青、大綠、米色、玫瑰紫、海棠紅、茄花紫、梅子青、騾肝、馬肺、天藍、霽紅、霽青、鱔魚黃、蛇皮綠、油綠、歐紅、歐藍、月白、翡翠、烏金、紫金諸種。又有澆黃、澆紫、澆綠、填白、描金、青花、水墨、五彩、錐花、拱花、抹金、抹銀諸名。

奉敕編陶冶圖，為圖二十：曰採石制泥，曰淘煉泥土，曰煉灰配釉，曰制造匣缽，曰圓器修模，曰圓器拉坯，曰琢器做坯，曰採取青料，曰煉選青料，曰印坯乳料，曰圓器青花，曰制畫琢器，曰蘸釉吹釉，曰金旋坯挖足，曰成坯入窯，曰燒坯開窯，曰圓琢洋採，曰明爐暗爐，曰束草裝桶，曰祀神酬原。各附詳說，備著工作次第，後之治陶政者取法焉。英所造者，世稱「唐窯」。

戴梓，字文開，浙江錢塘人。少有機悟，自制火器，能擊百步外。康熙初，耿精忠叛，犯浙江，康親王傑書南征，梓以布衣從軍，獻連珠火銃法。下江山有功，授道員劄付。師還，聖祖召見，知其能文，試春日早朝詩，稱旨，授翰林院侍講。偕高士奇入直南書房，尋改直養心殿。梓通天文算法，預纂修律呂正義，與南懷仁及諸西洋人論不合，咸忌之。陳弘勛者，張獻忠養子，投誠得官，向梓索詐，互毆構訟。忌者中以蜚語，褫職，徙關東。後赦還家，留於鐵嶺，遂隸籍。

所造連珠銃，形如琵琶，火藥鉛丸，皆貯於銃脊，以機輪開閉。其機有二，相銜如牝牡，扳一機則火藥鉛丸自落筒中，第二機隨之並動，石激火出而銃發，凡二十八發乃重貯。法與西洋機關槍合，當時未通用，器藏於家，乾隆中猶存。西洋人貢蟠腸鳥槍，梓奉命仿造，以十槍賚其使臣。又奉命造子母砲，母送子出墜而碎裂，如西洋炸砲，聖祖率諸臣親臨視之，錫名為「威遠將軍」，鐫制者職名於砲後。親征噶爾丹，用以破敵。

丁守存，字心齋，山東日照人。道光十五年進士，授戶部主事，充軍機章京。守存通天文、歷算、風角、壬遁之術，善制器。時英吉利兵犯沿海數省，船砲之利，為中國所未有。守存慨然講求制造，西學猶未通行，凡所謂力學、化學、光學、重學，皆無專書，覃思每與闇合。大學士卓秉恬薦之，命繕進圖說，偕郎中文康、徐有壬赴天津，監造地雷、火機等器，試之皆驗。

咸豐初，從大學士賽尚阿赴廣西參軍事，會獲賊黨胡以暘，使招降其兄以晄，守存制一

匣曰手捧雷，偽若緘書其中，俾以晄致之賊酋，酋啟匣炸首死。尋檻送賊渠洪大全還京，遷員外郎。

從尚書孫瑞珍赴山東治沂州團防，造石雷、石砲以禦賊。尋調直隸襄辦團練，上戰守十六策。十年，回山東，創議築堡日照要塞，曰濤雒。賊大舉來犯，發石砲，聲震山谷，賊闢易，相戒無犯。丁家堡附近之民歸之，數年遂成都聚。

同治初，復至直隸，留治廣平防務，築堡二百餘所。軍事竣，授湖北督糧道，署按察使。充鄉試監試，創法，以竹筒引江水注闈中，時以為便。瀕江諸省，率仿行之。尋罷歸。所著書曰丙丁秘籥，進御不傳於外；所傳者曰造化究原，曰新火器說。

徐壽，字雪村，江蘇無錫人。生於僻鄉，幼孤，事母以孝聞。性質直無華。道、咸間，東南兵事起，遂棄舉業，專研博物格致之學。時泰西學術流傳中國者，尚未昌明，試驗諸器絕鮮。壽與金匱華蘅芳討論搜求，始得十一，苦心研索，每以意求之，而得其真。嘗購三棱玻璃不可得，磨水晶印章成三角形，驗得光分七色。知槍彈之行拋物線，疑其仰攻俯擊有異，設遠近多靶以測之，其成學之艱類此。久之，於西學具窺見原委，尤精制器。咸豐十一年，從大學士曾國籓軍，先後於安慶、江寧設機器局，皆預其事。

壽與蘅芳及吳嘉廉、龔蕓棠試造木質輪船，推求動理，測算汽機，蘅芳之力為多；造器罝機，皆出壽手制，不假西人，數年而成。長五十餘尺，每一時能行四十餘里，名之曰黃鵠。國籓激賞之，招入幕府，以奇才異能薦。既而設制造局於上海，百事草創，壽於船砲槍彈，多所發明。自制強水棉花藥、汞爆藥。

創議繙譯西書，以求制造根本。於是聘西士偉力亞利、傅蘭雅、林樂知、金楷理等，壽與同志華蘅芳、李鳳苞、王德均、趙元益孳孳研究，先後成書數百種。壽所譯述者，曰西藝知新及續編，化學鑒原及續編、補編，化學考質，化學求數，物體遇熱改易說，汽機發軔，營陣揭要，測地繪圖，寶藏興焉。法律、醫學，刊行者凡十三種，西藝知新、化學鑒原二書，尤稱善本。

同治末，與傅蘭雅設格致書院於上海，風氣漸開，成就甚眾，壽名益播。山東、四川仿設機器局，爭延聘壽主其事，以譯書事尤急，皆謝不往，而使其子建寅、華封代行。大冶煤鐵礦、開平煤礦、漠河金礦經始之際，壽皆為擘畫規制。購器選匠，資其力焉。無錫產桑宜蠶，西商購繭奪民利，壽考求烘繭法，倡設烘灶，及機器繅絲法，育蠶者利驟增。

壽狷介，不求仕進，以布衣終。光緒中，卒，年六十七。子建寅、華封，皆世其學。

建寅，字仲虎。從父於江寧、上海，助任制造。尋充山東機器局總辦，福建船政提調，出使德國二等參贊，洊擢直隸候補道。光緒末，張之洞調至湖北監造無煙火藥，已成，藥炸裂，殞焉，賜優恤。

華封，字祝三。性敏，為父所愛，秘說精器多授之，以制造為治生。建寅、華封並從父譯書行於世。


\end{pinyinscope}