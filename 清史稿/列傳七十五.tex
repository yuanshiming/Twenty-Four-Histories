\article{列傳七十五}

\begin{pinyinscope}
鄂爾泰弟鄂爾奇子鄂弼鄂寧

張廷玉子若靄若澄若渟從子若溎

鄂爾泰，字毅庵，西林覺羅氏，滿洲鑲藍旗人，世居汪欽。國初有屯泰者，以七村附太祖，授牛錄額真。子圖捫，事太宗，從戰大凌河，擊明將張理，陣沒，授備御世職。雍正初，祀昭忠祠。

鄂爾泰，其曾孫也。康熙三十八年舉人。四十二年，襲佐領，授三等侍衛。從聖祖獵，和詩稱旨。五十五年，遷內務府員外郎。世宗在籓邸，偶有所囑，鄂爾泰拒之。世宗即位，召曰：「汝為郎官拒皇子，其執法甚堅。」深慰諭之。雍正元年，充雲南鄉試考官，特擢江蘇布政使。於廨中建春風亭，禮致能文士，錄其詩文為南邦黎獻集。以應得公使銀買穀三萬三千四百石有奇，分貯蘇、松、常三府備賑貸。察太湖水利，擬疏下游吳淞、白茆，役未舉。

三年，遷廣西巡撫，甫上官，調雲南，以巡撫治總督事。貴州仲家苗為亂二十餘年，巡撫石禮哈、提督馬會伯請用兵，上未即許。巡撫何世璂疏言仲家苗藥箭銛利，地勢險阻，用兵不易，上即命世璂招撫，久未定，詔諮鄂爾泰。四年春，疏言：「雲、貴大患無如苗、蠻。欲安民必制夷，欲制夷必改土歸流。而苗疆多與鄰省相錯，即如東川、烏蒙、鎮雄，皆四川土府，東川距雲南四百餘里。去冬烏蒙攻掠東川，滇兵擊退，而川省令箭方至。烏蒙距雲南省城亦僅六百餘里，錢糧不過三百餘兩，取於下者百倍。一年四小派，三年一大派，小派計錢，大派計兩。土司娶子婦，土民三載不敢婚。土民被殺，親族尚出墊刀數十金，終身不見天日。東川雖已改流，尚為土目盤據，文武長寓省城，膏腴四百里無人敢墾。若改隸雲南，俾臣得相機改流，可設三府、一鎮。此事連四川者也。廣西土府、州、縣、峒、寨等一百五十餘員，分隸南寧、太平、思恩、慶遠四府。其為邊患，自泗城土府外，皆土目橫於土司。黔、粵以牂牁江為界，而粵屬西隆州與黔屬普安州越江互相鬥入。苗寨寥闊，將吏推諉。應以江北歸黔，江南歸粵，增州設營，形格勢禁。此事連廣西者也。滇邊西南界以瀾滄江，江外為車里、緬甸、老撾諸境，其江內鎮沅、威遠、元江、新平、普洱、茶山諸夷，巢穴深邃，出沒魯魁、哀牢間，無事近患腹心，有事遠通外國。論者謂江外宜土不宜流，江內宜流不宜土。此云南宜治之邊夷也。貴州土司向無鉗束群苗之責，苗患甚於土司。苗疆四圍幾三千餘里，千三百餘寨，古州踞其中，群寨環其外。左有清江可北達楚，右有都江可南通粵，蟠據梗隔，遂成化外。如欲開江路通黔、粵，非勒兵深入遍加剿撫不可。此貴州宜治之邊夷也。臣思前明流、土之分，原因煙瘴新疆，未習風土，故因地制宜，使之鄉導彈壓。今歷數百載，以夷治夷，即以盜治盜，苗、惈無追贓抵命之憂，土司無革職削地之罰。直至事上聞，行賄詳結，上司亦不深求，以為鎮靜，邊民無所控訴。若不剷蔓塞源，縱兵刑財賦事事整理，皆非治本。改流之法：計擒為上，兵剿次之；令其自首為上，勒獻次之。惟剿夷必練兵，練兵必選將。誠能賞罰嚴明，將士用命，先治內，後攘外，實邊防百世之利。」疏入，上深然之。

會石禮哈疏報遣兵擊破穀隆、長寨、者貢、羊城諸隘，擒其渠阿革、阿給及諸苗之從為亂者，上命交鄂爾泰按讞。五月，鄂爾泰遣兵三道入：一自穀隆，一自焦山，一自馬落孔。破三十六寨，降二十一寨，撫苗民五百餘戶、二千餘口，察出荒熟田地三萬畝。又以鎮遠土知府刁澣、霑益土知州安於籓素兇詐，計擒之；者樂甸土司刁聯鬥乞免死，改土歸流。鄂爾泰疏報仲家苗悉定。上嘉其成功速，令議敘。旋條上經理仲苗諸事，報可。十月，真除云貴總督。

四川烏蒙土司祿萬鍾為亂，侵東川。鄂爾泰請以東川改隸雲南，上從之。仍命會四川總督岳鍾琪按治，招其渠祿鼎坤出降。鄂爾泰令鼎坤招萬鍾，數往不就撫，乃檄總兵劉起元率師討之，破其所居寨。萬鍾走匿鎮雄土司隴慶侯所。五年，萬鍾詣鍾琪降，慶侯亦詣鍾琪請改土歸流。上命鍾琪以萬鍾、慶侯交鄂爾泰按讞。敘功，授世職拜他喇布勒哈番。三月，鎮沅惈刁如珍等戕官焚掠，遣兵討平之，獲如珍。泗城土知府岑映宸縱其眾出掠，又發兵屯者相，立七營。鄂爾泰疏劾，令諸道兵候檄進討，映宸乞免死存祀，改土歸流。鄂爾泰請映宸送浙江原籍，留其弟映翰奉祀。七月，發兵與湖北師會討定謬沖花苗，獲其渠，降其餘眾。威遠惈札鐵匠等、新平惈李百疊等應如珍為亂。九月，鄂爾泰檄臨元總兵孫宏本率師討之，獲札鐵匠，降李百疊。威遠、新平皆定。十一月，招降長寨後路苗百八十四寨，編戶口，定額賦。得旨嘉獎，進世職一等阿達哈哈番。十二月，攻破雲南惈窩泥種，取六茶山地千餘里，劃界建城，置官吏。

雲南南徼地與安南接，前總督高其倬疏言安南國界應屬內地者百二十里，請以賭咒河為界。安南國王黎維祹奏辯，上命鄂爾泰清察。鄂爾泰請與地八十里，於鉛廠山下小河內四十里立界，上從之，敕諭安南。六年，維祹表謝，上嘉其知禮，命復與四十里。旋討擒東川法戛土目祿天佑、則補土目祿世豪；按治米貼土目祿永孝，論斬。永孝妻陸氏結惈儸為亂，檄總兵張耀祖討之，攻克門坎山。師入，獲陸氏。米貼平。廣西八達寨儂顏光色等為亂，提督田畯不能討。鄂爾泰遣兵往，儂殺光色以降。上命鄂爾泰總督云、貴、廣西三省，發帑十萬犒師。旋又撫貴州拜克猛、長寨、古羊等生苗百四十五寨。十月，萬壽節，雲南卿雲見，鄂爾泰疏聞。

七年正月，命超授三等阿思哈尼哈番，雲、貴兩省巡撫、提督、總兵，文知縣、武千總以上，皆加級。三月，令按察使張廣泗率師攻貴州丹江雞溝生苗，破其寨，種人悉降。上下九股、清水江、古州諸地以次定。下部議敘，鄂爾泰疏辭，而乞予曾祖圖捫封典，俾昭忠祠位得改書贈官，列大臣之末，上允其請，仍命議敘。七月，招安順、高耀等寨生苗及儂、仲諸種人內附。十月，雲南趙州醴泉出，鄂爾泰疏聞。上褒鄂爾泰化民成俗，格天致瑞，尋加少保。八年五月，招黎平、都勻等寨生苗內附。鄂爾泰既討定群苗為亂者，諸土司懾軍威納土，疆理其地，置郡縣，設營汛，重定三省及四川界域，而諸土司世守其地，一旦歸版籍，其渠誅夷、遷徙皆無幸。

屬苗內憤奰，烏蒙惈最狡悍，總兵劉起元移鎮其地，恣為貪虐。六月，祿鼎坤及其族人鼎新、萬福遂糾眾攻城，劫殺起元及游擊江仁、知縣賽枝大等，盡戕其孥。鄂爾泰疏聞，請罷斥，上慰諭之。烏蒙既陷，江外涼山、下方、阿驢，江內巧家營、者家海諸寨及東川祿氏諸土目皆起而應之，又令則補、以址諸寨要截江路，以則、以擢諸寨窺伺城邑，東川境內挖泥、矣氏、歹補、阿汪諸寨，東川境外急羅箐、施魯、古牛、畢古諸寨，及武定、尋甸、威寧、鎮雄所屬諸夷，遠近響應，殺塘兵，劫糧運，堵要隘，毀橋樑，所在屯聚為亂。鄂爾泰集官兵萬數千人，土兵半之，分三路進攻：令總兵魏翥國攻東川；哈元生攻威寧，副將徐成貞副之；參將韓勛攻鎮雄。翥國師行，土目祿鼎明遣行刺，被創，以總兵官祿代將。師進，焚苗寨十三。遣游擊何元攻急羅箐，殺三百餘，降一百三十餘。游擊紀龍攻者家海，破寨，盡殲其眾。勛與苗兵遇於莫都，戰一晝夜，破寨四，殺數百人。進攻奎鄉，戰三日，殺二千餘。元生、成貞自威寧攻烏蒙，射殺其渠黑寡、暮末，連破寨八十餘，擊敗其眾數萬，遂克烏蒙。鄂爾泰檄提督張耀祖督諸軍分道窮搜屠殺，刳腸截脰，分懸崖樹間，群苗讋慄。上獎鄂爾泰及諸將，以元生、成貞、勛為功首，發帑犒師。隴慶侯庶母二祿氏、四川沙馬土婦沙氏以不從亂，給誥命，賚銀幣。於是苗疆復定。鄂爾泰令於雲、貴界上築橋，命曰庚戌橋，以年紀其績也。

是歲，永昌邊外孟連土司請歲納廠課六百，鶴慶邊外皦子請歲貢土物，鄂爾泰疏聞。上以邊外野夷向化，命減孟連廠課之半。皦子入貢，犒以鹽三百斤。九年，疏請重定烏蒙、鎮遠、東川、威寧營汛。別疏請興雲南水利，濬嵩明州楊林海，開墾周圍草塘，疏宜良、尋甸諸水，耕東川城北漫海，築浪穹羽河諸堤，修臨安諸處工，暨通粵河道，皆下部議行。十年，召拜保和殿大學士，兼兵部尚書，辦理軍機事務。敘定苗疆功，部議進世職一等精奇尼哈番，上特命授一等伯爵，世襲。

師討準噶爾，六月，命鄂爾泰督巡陜、甘，經略軍務。九月，師破敵額爾德尼昭，鄂爾泰檄大將軍張廣泗遣兵截袞塔馬哈戈壁，斷敵北遁道。尋疏請屯田。十一年六月，還京師。入對，言準部未可驟滅，用兵久，敝中國，無益，上頗然之。

十三年，臺拱苗復叛。上命設辦理苗疆事務處，以果親王、寶親王、和親王、鄂爾泰及大學士張廷玉等董其事。苗患日熾，焚掠黃平、施秉諸地。鄂爾泰以從前布置未協，引咎請罷斥，並削去伯爵。上曰：「國家錫命之恩，有功則受，無功則辭，古今通義。」允其請，予休沐，仍食俸。尋命留三等阿思哈尼哈番。

八月，世宗疾大漸，鄂爾泰仍以大學士與莊親王允祿，果親王允禮，大學士張廷玉，內大臣豐盛額、訥親、海望同被顧命。鄂爾泰與廷玉捧御筆密詔，命高宗為皇太子。俄，皇太子傳旨命鄂爾泰等輔政。世宗崩，宣遺詔以鄂爾泰志秉忠貞，才優經濟，命他日配享太廟。高宗即位，命總理事務，進一等精奇尼哈番。乾隆二年十一月，辭總理事務，授軍機大臣；又辭兼管兵部，上不許，加拜他喇布勒哈番，合為三等伯，賜號襄勤。迭主會試，充領侍衛內大臣、議政大臣、經筵講官。

四年，南河河道總督高斌請開新運口，河東河道總督白鍾山請復漳河故道，命鄂爾泰按視。尋加太保。七年，副都御史仲永檀以密奏留中事告鄂爾泰長子鄂容安，命王大臣會鞫，請奪鄂爾泰官逮問，上不許。十年，以疾乞解任。上慰留，加太傅。卒，命遵遺詔配享太廟，並祀賢良祠，賜祭葬，謚文端。二十年，內閣學士胡中藻以詩辭悖逆獲罪，中藻出鄂爾泰門下，鄂爾泰從子甘肅巡撫鄂昌與唱和，並坐譴。上追咎鄂爾泰植黨，命撤出賢良祠。

鄂爾泰弟鄂爾奇，康熙五十一年進士，改庶吉士，散館授編修。雍正中，四遷至侍郎，歷工、禮二部，署兵部。五年，擢戶部尚書，兼步軍統領。十一年，直隸總督李衛論劾壞法營私、紊制擾民諸狀，鞫實，當治罪，上推鄂爾泰恩，宥之。十三年，卒。

鄂爾泰子鄂容安，鄂實，鄂弼，鄂寧，鄂圻，鄂謨。鄂容安自有傳。鄂實與高天喜同傳。

鄂弼初授三等侍衛，遷正紅旗漢軍副都統。出為山西巡撫，調陜西，署西安將軍。擢四川總督，未上官，卒，賜祭葬，謚勤肅。

鄂寧，舉人，初授戶部筆帖式。屢以員外郎署副都統，復自郎中擢禮部侍郎。出為湖北巡撫，調湖南，再調雲南。師征緬甸，雲南總督楊應琚戰失利，鄂寧以實疏聞。明端代應琚，深入戰死。鄂寧劾參贊額勒登額、提督譚五格逗遛失機。上獎鄂寧，加內大臣銜，即命代明瑞為雲貴總督。尋以與參贊舒赫德合疏議撫失上指，奪內大臣銜，左授福建巡撫，迭降藍翎侍衛。卒。

張廷玉，字衡臣，安徽桐城人，大學士英次子。康熙三十九年進士，改庶吉士。散館授檢討，直南書房，以憂歸。服除，遷洗馬，歷庶子、侍講學士、內閣學士。五十九年，授刑部侍郎。山東鹽販王美公等糾眾倡邪教，巡撫李樹德令捕治，得百五十餘人。上命廷玉與都統託賴、學士登德會勘，戮七人、戍三十五人而讞定。旋調吏部。

世宗即位，命與翰林院學士阿克敦、勵廷儀應奉幾筵祭告文字，賜廕生視一品，擢禮部尚書。雍正元年，復命直南書房。偕左都御史硃軾充順天鄉試考官，上嘉其公慎，加太子太保。尋兼翰林院掌院學士，調戶部。疏言：「浙江衢州，江西廣信、贛州，毗連閩、粵，無藉之徒流徙失業，入山種麻，結棚以居，號曰『棚民』。歲月既久，生息日繁。其強悍者，輒出剽掠。請敕督撫慎選廉能州縣，嚴加約束。其有讀書向學，膂力技勇，察明考驗錄用，庶生聚教訓，初無歧視。」下督撫議行。命署大學士事。四年，授文淵閣大學士，仍兼戶部尚書、翰林院掌院學士。五年，進文華殿大學士。六年，進保和殿大學士，兼吏部尚書。七年，加少保。

八年，上以西北用兵，命設軍機房隆宗門內，以怡親王允祥、廷玉及大學士蔣廷錫領其事。嗣改稱辦理軍機處。廷玉定規制：諸臣陳奏，常事用疏，自通政司上，下內閣擬旨；要事用摺，自奏事處上，下軍機處擬旨，親御硃筆批發。自是內閣權移於軍機處，大學士必充軍機大臣，始得預政事，日必召入對，承旨，平章政事，參與機密。

廷玉周敏勤慎，尤為上所倚。上偶有疾，獎廷玉等翊贊功，各予一等阿達哈哈番，世襲。廷玉請以子編修若靄承襲。十一年，疏言：「諸行省例，凡罪人重者收禁，輕者取保。獨刑部不論事大小、人首從，皆收禁，累無辜。請如諸行省例，得分別取保。刑部引律例，往往刪截，但用數語，即承以所斷罪；甚有求其仿彿，比照定議者：高下其手，率由此起。請敕都察院、大理寺駁正；扶同草率，並予處分。」命九卿議行。大學士英祀京師賢良祠，復即本籍諭祭，命廷玉歸行禮，並令子若靄從；弟廷璐督江蘇學政，亦命來會。發帑金萬為英建祠，並賜冠帶、衣裘及貂皮、人參、內府書籍五十二種。十二月，廷玉疏言：「行經直隸，被水諸縣已予賑，尚有積潦不能種麥，請敕加賑一月。」並議以工代賑。得旨允行。十二年二月，還京師，上遣內大臣、侍郎海望迎勞盧溝橋，賜酒膳。十三年，世宗疾大漸，與大學士鄂爾泰等同被顧命。遺詔以廷玉器量純全，抒誠供職，命他日配享太廟。高宗即位，命總理事務，予世職一等阿達哈哈番，合為三等子，仍以若靄襲。

乾隆元年，明史成，表進，命仍兼管翰林院事。二年十一月，辭總理事務，加拜他喇布勒哈番，特命與鄂爾泰同進三等伯，賜號勤宣，仍以若靄襲。四年，加太保。尋諭：「本朝文臣無爵至侯伯者，廷玉為例外，命自兼，不必令若靄襲。」又諭：「廷玉年已過七十，不必向早入朝，炎暑風雪無強入。」十一年，若靄卒。上以廷玉入內廷須扶掖，命次子庶吉士若澄直南書房。十三年，以老病乞休。上諭曰：「卿受兩朝厚恩，且奉皇考遺命配享太廟，豈有從祀元臣歸田終老？」廷玉言：「宋、明配享諸臣亦有乞休得請者。且七十懸車，古今通義。」上曰：「不然。易稱見幾而作，非所論於國家關休戚、視君臣為一體者。使七十必令懸車，何以尚有八十杖朝之典？武侯鞠躬盡瘁，又何為耶？」廷玉又言：「亮受任軍旅，臣幸得優游太平，未可同日而語。」上曰：「是又不然。皋、夔、龍、比易地皆然。既以身任天下之重，則不以艱鉅自諉，亦豈得以承平自逸？朕為卿思之，不獨受皇祖、皇考優渥之恩，不可言去；即以朕十餘年眷待，亦不當言去。朕且不忍令卿去，卿顧能辭朕去耶？朕謂致仕之義，必古人遭逢不偶，不得已之苦衷。為人臣者，設預存此心，必將漠視一切，泛泛如秦、越，年至則奉身以退，誰復出力為國家治事？是不可以不辨。」因命舉所諭宣告朝列，並允廷玉解兼管吏部，廷玉自是不敢言去。然廷玉實老病，十四年正月，命如宋文彥博十日一至都堂議事，四五日一入內廷備顧問。是冬，廷玉乞休沐養痾，上命解所兼領監修、總裁諸職，且令軍機大臣往省。廷玉言：「受上恩不敢言去，私意原得暫歸。後年，上南巡，當於江寧迎駕。」上乃許廷玉致仕，命待來春冰泮，舟行歸里。親制詩三章以賜，廷玉入謝，奏言：「蒙世宗遺命配享太廟，上年奉恩諭，從祀元臣不宜歸田終老，恐身後不獲更蒙大典。免冠叩首，乞上一言為券。」上意不懌，然猶為頒手詔，申世宗成命，並制詩示意，以明劉基乞休後仍配享為例。次日，遣子若澄入謝。上以廷玉不親至，遂發怒，命降旨詰責。軍機大臣傅恆、汪由敦承旨，由敦為乞恩，旨未下。又次日，廷玉入謝，上責由敦漏言，降旨切責。廷臣請奪廷玉官爵，罷配享。上命削伯爵，以大學士原銜休致，仍許配享。十五年二月，皇長子定安親王薨，方初祭，廷玉即請南還，上愈怒，命以太廟配享諸臣名示廷玉，命自審應否配享。廷玉惶懼，疏請罷配享治罪。上用大學士九卿議，罷廷玉配享，仍免治罪。又以四川學政編修硃荃坐罪，荃為廷玉姻家，嘗薦舉，上以責廷玉，命盡繳歷年頒賜諸物。二十年三月，卒，命仍遵世宗遺詔，配享太廟，賜祭葬，謚文和。

乾隆三年，上將臨雍視學，舉古禮三老五更，諮鄂爾泰及廷玉。廷玉謂無足當此者，撰議以為不可行。四十三年，上撰三老五更說，闢古說踳駁，命勒碑闢雍。五十年，復見廷玉議，以所論與上同，命勒碑其次，並題其後，謂「廷玉有此卓識，乃未見及。朕必遵皇考遺旨，令其配享。古所謂老而戒得，朕以廷玉之戒為戒，且為廷玉惜之。」終清世，漢大臣配享太廟，惟廷玉一人而已。

子若靄，字晴嵐。雍正十一年進士。廷試，世宗親定一甲三名。拆卷知為廷玉子，遣內侍就直廬宣諭。廷玉堅辭，乃改二甲一名，授編修，直南書房，充軍機章京。乾隆間，屢遷至內閣學士。若靄工書畫，內直御府所藏，令題品鑒別，詣益進。十一年，扈上西巡，感疾，歸卒。

若澄，字鏡壑。乾隆十年進士，改庶吉士，直南書房，累遷至內閣學士。卒。若澄亦工畫，亞若靄。

若渟，字聖泉。入貲授刑部主事，充軍機章京，再遷郎中。出為雲南澂江知府、四川建昌道。內擢太僕少卿，五遷至侍郎，歷工、刑、戶諸部。嘉慶五年，授兵部尚書，調刑部。七年，卒，贈太子少保，賜祭葬，謚勤恪。

從子若溎，字樹穀。雍正八年進士，授兵部主事。考選江西道御史。擢鴻臚寺少卿，六遷刑部侍郎，擢左都御史。上命旌恤勝朝殉節諸臣，若溎請遍行採訪。下大學士、九卿議，以為明史外兼採各省通志，專謚、通謚已至千五六百人，不必更行採訪。若溎以老乞休。上南巡，屢迎謁。五十年，與千叟宴，御書榜以賜。歸，又二年，卒。

論曰：世宗初即位，擢鄂爾泰於郎署，不數年至總督。廷玉已貳禮部，內直稱旨，不數年遂大拜。軍機處初設，職制皆廷玉所定。鄂爾泰稍後，委寄與相埒。庶政修舉，宇內乂安，遂乃受遺命，侑大烝，可謂極心膂股肱之重矣。顧以在政地久，兩家子弟賓客，漸且競權勢、角門戶，高宗燭幾摧萌，不使成朋黨之禍，非二臣之幸歟？


\end{pinyinscope}