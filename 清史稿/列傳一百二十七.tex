\article{列傳一百二十七}

\begin{pinyinscope}
王傑董誥硃珪

王傑，字偉人，陜西韓城人。以拔貢考銓藍田教諭，未任，遭父喪，貧甚，為書記以養母。歷佐兩江總督尹繼善、江蘇巡撫陳宏謀幕，皆重之。初從武功孫景烈游，講濂、洛、關、閩之學；及見宏謀，學益進，自謂生平行己居官得力於此。

乾隆二十六年，成進士，殿試進呈卷列第三。高宗熟視字體如素識，以昔為尹繼善繕疏，曾邀宸賞，詢知人品，即拔置第一。及引見，風度凝然，上益喜。又以陜人入本朝百餘年無大魁者，時值西陲戡定，魁選適得西人，禦制詩以紀其事。尋直南書房，屢司文柄。五遷至內閣學士。三十九年，授刑部侍郎，調吏部，擢左都御史。四十八年，丁母憂，即家擢兵部尚書。車駕南巡，傑赴行在謝，上曰：「汝來甚好。君臣久別，應知朕念汝。然汝儒者，不欲奪汝情，歸終制可也。」服闋，還朝。五十一年，命為軍機大臣、上書房總師傅。次年，拜東閣大學士，管理禮部。臺灣、廓爾喀先後平，兩次圖形紫光閣，加太子太保。

傑在樞廷十餘年，事有可否，未嘗不委曲陳奏。和珅勢方赫，事多擅決，同列隱忍不言，傑遇有不可，輒力爭。上知之深，和珅雖厭之而不能去。傑每議政畢，默然獨坐。一日，和珅執其手戲曰：「何柔荑乃爾！」傑正色曰：「王傑手雖好，但不能要錢耳！」和珅赧然。嘉慶元年，以足疾乞免軍機、書房及管理部事，允之。有大事，上必諮詢，傑亦不時入告。

時教匪方熾，傑疏言：「賊匪剿滅稽遲，由被賊災民窮無倚賴，地方官不能勞來安輯，以致脅從日眾，兵力日單而賊焰日熾。此時當安良民以解從賊之心，撫官兵以勵行間之氣。三年之內，川、楚、秦、豫四省殺傷不下數百萬，其幸存而不從賊者，亦皆鋒鏑之餘，男不暇耕，女不暇織。若再計畝徵輸，甚至分外加派，胥吏因緣勒索，艱苦情形無由上達聖主之前。祈將被賊地方錢糧蠲免，不令官吏舞弊重徵，有來歸者概勿窮治，賊勢或可漸孤矣。至於用兵三載未即成功，實由將帥有所依恃，怠玩因循，非盡士卒之不用命也。乞頒發諭旨，曲加憐恤，有驕惰不馴者，令經略概行撤回，或就近更調召募，申明紀律，鼓行勵戎，庶幾人有挾纊之歡，眾有成城之志。」又言：「教匪之蔓延，其弊有二：一由統領之有名無實。勒保雖為統領，而統兵大員名位相等，人人得專摺奏事，於是賊至則畏避不前，賊去則捏稱得勝。即如前歲賊竄興安，領兵大員有『匪已渡江五日，地方官並不稟報』之奏，此其畏避情形顯而易見。又如去歲賊擾西安城南，殺傷數萬，官兵既不近賊，撫臣一無設施；探知賊去已遠，然後虛張聲勢，名為追賊，實未見賊。近聞張漢潮蔓延商、雒，高均德屯據洋縣，往來沖突，如入無人之境。秦省如此，川省可知。實由統領不專、賞罰不明之所致也。一由領兵大員專恃鄉勇。鄉勇陣亡，無庸報部，人數可以虛捏；藉鄉勇為前陣，既可免官兵之傷亡，又可為異日之開銷，此所以耗國帑而無可稽核也。臣以為軍務緊要，莫急於去鄉勇之名而為召募之實，蓋有五利：一，民窮無依，多半從賊，茍延性命，募而為兵，即有口糧，多一為兵之人，即少一從賊之人；一，隔省徵調，曠日持久，就近召募，則旬日可得；一，徵兵遠來，筋力已疲，召募之人，不須跋涉；一，隔省之兵，水土不習，路徑不諳，就近之人，則不慮此；一，鄉勇勢不能敵，則逃散無從懲治，召募之兵退避，則有軍法。具此五利，何不增募，一鼓而殲賊？如謂兵多費多，獨不思一萬兵食十月之糧，與十萬兵食一月之糧，其費相等而功可早奏也。」疏入，並被採用。

二年，復召直軍機，隨扈熱河。未幾，因腿疾，詔毋庸入直，先行回京。三年秋，川匪王三槐就擒，封賞樞臣，詔：「傑現雖未直軍機，軍興曾有贊畫功，並予優敘。」

洎仁宗親政，傑為首輔，遇事持大體，竭誠進諫，上優禮之。五年，以衰病乞休，溫詔慰留，許扶杖入朝。七年，固請致仕，晉太子太傅，在籍食俸。八年春，瀕行上疏，略謂：「各省虧空之弊，起於乾隆四十年以後，州縣營求餽送，以國帑為夤緣，上司受其挾制，彌補無期。至嘉慶四年以後，大吏知尚廉節，州縣仍形拮據，由於苦樂不均，賢否不分，宜求整飭之法。又，舊制，驛丞專司驛站，無可誅求。自裁歸州縣，濫支苛派，官民俱病。宜先清驛站，以杜虧空。今當軍務告竣，朝廷勤求治理，無大於此二者。請睿裁獨斷，以挽積重之勢。」所言切中時弊，上嘉納之。陛辭日，賜高宗御用玉鳩杖、御制詩二章，以寵其行，有云：「直道一身立廊廟，清風兩袖返韓城。」時論謂足盡其生平。既歸，歲時頒賞不絕，每有陳奏，上輒親批答，語如家人。

九年，傑與妻程並年八十，命巡撫方維甸齎禦制詩、額、珍物，於生日就賜其家。傑詣闕謝，明年正月，卒於京邸。上悼惜，賜金治喪，贈太子太師，祀賢良祠，謚文端。

傑體不逾中人，和靄近情，而持守剛正，歷事兩朝，以忠直結主知。當致仕未行，會有陳德於禁城驚犯乘輿，急趨朝請對曰：「德庖廚賤役，安敢妄蓄逆謀？此必有元奸大憝主使行明張差之事，當除肘腋之患。」至十八年林清逆黨之變，上思其言，特賜祭焉。

孫篤，道光二年進士，歷編修、御史，出為汀州知府、廣東督糧道，署鹽運使。時林則徐為按察使，治海防，甚倚之。募廣州游手精壯者備守御，以機敏稱。擢山東布政使，署巡撫。失察家人、屬官受賂，連降罷職歸，襄理西安城工。卒，贈布政使銜。

董誥，字蔗林，浙江富陽人，尚書邦達子。乾隆二十八年進士，殿試進呈卷列第三，高宗因大臣子，改二甲第一。選庶吉士，即預修國史、三通、皇朝禮器圖。散館，授編修。三十二年，命入懋勤殿寫金字經為皇太后祝嘏。次年，大考翰詹，因寫經未與試，特加一級。尋擢中允，丁父憂。三十六年，服闋，入直南書房。初，邦達善畫，受高宗知。誥承家學，繼為侍從，書畫亦被宸賞，尤以奉職恪勤為上所眷注。累遷內閣學士。四十年，擢工部侍郎，調戶部，歷署吏、刑兩部侍郎，兼管樂部。充四庫館副總裁，接辦全書薈要，命輯滿洲源流考。四十四年，命為軍機大臣。五十二年，加太子少保，擢戶部尚書。臺灣、廓爾喀先後底定，並列功臣，圖形紫光閣。

嘉慶元年，授受禮成，詔硃珪來京，將畀以閣務，仁宗賀以詩。屬稿未竟，和珅取白高宗曰：「嗣皇帝欲市恩於師傅。」高宗色動，顧誥曰：「汝在軍機、刑部久，是於律意云何？」誥叩頭曰：「聖主無過言。」高宗默然良久，曰：「汝大臣也，善為朕輔導之。」乃以他事罷珪之召。時大學士懸缺久，難其人。高宗謂劉墉、紀昀、彭元瑞三人皆資深，墉遇事模棱，元瑞以不檢獲愆，昀讀書多而不明理，惟誥在直勤勉，超拜東閣大學士，明詔宣示，俾三人加愧勵焉。命總理禮部，仍兼管戶部事。二年，丁生母憂，特賜陀羅經被，遣御前侍衛、額駙豐紳殷德奠醊。

誥既以喪歸，川、楚兵事方亟，高宗欲召之，每見大臣，數問；「董誥何時來？」逾年，葬母畢，詣京師，和珅遏不上聞。會駕出，誥於道旁謝恩，高宗見之，喜甚，命暫署刑部尚書，素服視事，不預典禮，專辦秋讞及軍營紀略，且曰：「誥守制已逾小祥，不得已用人之苦心，眾當共諒。」尋以王三槐就擒，與軍機大臣同被議敘。四年春，高宗崩，和珅伏誅，命誥復直軍機，晉太子太保。既，服闋，授文華殿大學士，兼刑部尚書如故。高宗山陵禮成，命題神主，晉太子太傅。七年，三省教匪平，予騎都尉世職。十二年，高宗實錄告成，詔以誥在館八年，始終其事，特加優獎，賜其父邦達入祀賢良祠。十四年，萬壽慶典，晉太子太師。充上書房總師傅。十七年，晉太保。

十八年，扈從秋獮。林清逆黨突入禁城，時回鑾，中途聞變，有議俟調大兵成列而後進者，誥曰：「是滋亂也，獻俘者行至矣！」即日扈駕進次，人心乃定。窮治邪教，誥謂：「燒香祈福，愚民無知，率所常有。惟從逆者不可貸。」凡論上，皆以是定讞。林清既誅，滑縣逆匪尋平，論功，迭被優敘，賜子淳為郎中。二十年，因病請致政，溫詔慰留，改管兵部。未幾，復命管刑部。二十三年，再疏乞休，許致仕食全俸。是年十月，卒，贈太傅。上親奠，入祀賢良祠，賜金治喪，禦制詩輓之，嘉其父子歷事三朝，未嘗增置一畝之田、一椽之屋，命刻詩於墓，以彰忠藎。謚文恭。

誥直軍機先後四十年，熟於朝章故事，有以諮者，無不悉。凡所獻納皆面陳，未嘗用奏牘。當和珅用事，與王傑支柱其間，獨居深念，行處幾失常度，卒贊仁宗殲除大憝。及林清之變，獨持鎮定，尤為時稱云。

硃珪，字石君，順天大興人。先世居蕭山，自父文炳始遷籍。文炳官盩厔知縣，曾受經於大學士硃軾。珪少傳軾學，與兄筠同鄉舉，並負時譽。乾隆十三年成進士，年甫十八，選庶吉士，散館授編修。數遇典禮，撰進文冊。高宗重其學行，累遷侍讀學士。二十五年，出為福建糧驛道。擢按察使，治獄平恕，以父憂去。三十二年，補湖北按察使。會緬甸用兵，以部署驛務詳慎，被褒獎。

調山西，就遷布政使，署巡撫。疏請歸化、綏遠二城穀二萬餘石搭放兵糧，以省採買、免紅朽；又免土默特蒙古私墾罪，以所墾牧地三千餘頃，許附近兵民認耕納租，歲六千餘兩，增官兵公費；又太僕寺牧地苦寒，改徵折色，以便民除弊；皆下部議行。珪方正，為同僚所不便，按察使黃檢奏劾讀書廢事。

四十年，召入覲，改授侍講學士，直上書房，侍仁宗學。四十四年，典福建鄉試。次年，督福建學政。瀕行，上五箴於仁宗：曰養心，曰敬身，曰勤業，曰虛己，曰致誠。仁宗力行之，後親政，嘗置左右。五十一年，擢禮部侍郎，典江南鄉試，督浙江學政。還朝，調兵部。五十五年，典會試。出為安徽巡撫。皖北水災，馳驛往賑，攜僕數人，與村民同舟渡，賑宿州、泗州、碭山、靈壁、五河、盱眙餘災，輕者貸以糧種。築決堤，展春賑，並躬蒞其事，民無流亡。五十九年，調廣東。尋署兩廣總督，授左都御史、兵部尚書，仍留巡撫任。嘉慶元年，授總督，兼署巡撫。珪初以文學受知，洎出任疆寄，負時望，將大用。和珅忌之，授受禮成，珪進頌冊，因加指摘，高宗曰：「陳善納誨，師傅之職宜爾，非汝所知也。」會大學士缺，詔召珪，卒為和珅所沮。以廣東艇匪擾劫閩、浙，責珪不能緝捕，寢前命，左遷安徽巡撫。皖北復災，親治賑，官吏無侵蝕。三省教匪起，安徽亦多伏莽。珪曰：「疑而索之，是激之變。」親駐界上籌防禦，遍蒞潁、亳所屬，集鄉老教誡之，民感化，境內迄無事。明年，授兵部尚書，調吏部，仍留巡撫任。

四年正月，高宗崩，仁宗即馳驛召珪，聞命奔赴。途中上疏，略曰：「天子之孝，以繼志述事為大。親政伊始，遠聽近瞻，默運乾綱，雱施渙號。陽剛之氣，如日重光，惻怛之仁，無幽不浹。修身則嚴誠欺之界，觀人則辨義利之防。君心正而四維張，朝廷清而九牧肅。身先節儉，崇獎清廉，自然盜賊不足平，財用不足阜。惟原皇上無忘堯、舜自任之心，臣敢不勉行義事君之道。」至京哭臨，上執珪手哭失聲。命直南書房，管戶部三庫，加太子少保，賜第西華門外。時召獨對，用人行政悉以諮之。珪造膝密陳，不關白軍機大臣，不沽恩市直，上傾心一聽，初政之美，多出贊助。

尋充上書房總師傅，調戶部尚書。詔清漕政，禁浮收。疆吏以運丁苦累，仰給州縣，州縣不得不取諸民，於是安徽加贈銀，江蘇加耗米，珪謂小民未見清漕之益，先受其害，力爭罷之，令曹司凡事近加賦者皆議駁。長蘆鹽政請加增鹽價，駁曰：「蘆東因錢價賤，已三加價矣，且免積欠三百六十萬兩，餘欠展三年，商力已寬，無庸再議加價。」廣東請濱海沙地升賦，駁曰：「海沙淤地，坍漲靡常，故照下則減半賦之。今視上、中田增賦，是與民計微利，非政體。且民苦加賦，別有漲地，將不敢報墾，不可行。」倉場請預納錢糧四五十倍，準作義監生，駁曰：「國家正供有常經，名實關體要。於名不正，實必傷，斷不可行。」凡駁議每自屬稿，奏上，皆韙之。五年，兼署吏部尚書。

先是彭元瑞於西華門內墜馬，珪呼其輿入舁之，為御史周栻所劾。尋有珪輿人毆傷禁門兵，忌者嗾護軍統領訐之。詔：「珪素恪謹，造次不檢，特申戒。」坐褫宮銜，解三庫事，鐫級留任。七年，協辦大學士，復太子少保。尋兼翰林院掌院學士，晉太子少傅。九年，上幸翰林院，聯句賜宴，御書「天祿儲才」額刻懸院中，以墨書賜珪家。十年，拜體仁閣大學士，管理工部。上以是命遵高宗諭，遣詣裕陵謝。逾歲，年七十六，以老乞休，溫詔慰留，賜玉鳩杖；命天寒，間二三日入直。

未幾，召對乾清宮，眩暈，扶歸第，數日卒。上親奠，哭之慟。贈太傅，祀賢良祠，賜金治喪。詔：「珪自為師傅，凡所陳說，無非唐、虞、三代之言，稍涉時趨者不出諸口，啟沃至多。揆諸謚法，足當『正』字而無愧，特謚文正。又見其門庭卑隘，清寒之況，不減儒素。」命內府備筵，遣皇子加奠。啟殯日，遣慶郡王永璘祖奠目送。逾年，上謁西陵，珪墓近蹕路，遣官賜奠。高宗實錄成，特賜祭，擢長子錫經為四品京堂。二十年，復因謁陵回鑾，親奠其墓，恩禮始終無與比。

珪文章奧博，取士重經策，銳意求才。嘉慶四年典會試，阮元佐之，一時名流搜拔殆盡，為士林宗仰者數十年。學無不通，亦喜道家，嘗曰：「硃子注參同契，非空言也。」

論曰：君子小人消長之機，國運系焉。王傑、董誥、硃珪皆高宗拔擢信任之臣，和珅一再間沮，卒不屈撓。一旦共、驩伏法，眾正盈朝，攄其忠誠，啟沃新主，殄寇息民，苞桑永固。天留數人，弼成仁宗初政之盛，可謂大臣矣。


\end{pinyinscope}