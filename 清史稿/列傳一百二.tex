\article{列傳一百二}

\begin{pinyinscope}
高天喜鄂實三格和起唐喀祿阿敏道滿福

豆斌端濟布諾爾本

高天喜，甘肅西寧人。天喜本準噶爾人，雍正中為我師所俘。高氏撫為子，因從其族籍。從軍，累擢保寧堡守備。乾隆二十二年，副將軍兆惠擊伊犁，天喜從參將邁斯漢赴援。遇噶勒雜特賊百餘，擊殺之，獲其駝馬。既，聞兆惠被困濟爾哈朗，議馳救，邁斯漢怯不進。巴里坤辦事大臣雅爾哈善以聞，上即奪邁斯漢官以命天喜。尋遷金塔協副將。再遷西寧鎮總兵，授領隊大臣。二十三年十月，師攻葉爾羌，兆惠議出間道襲取賊輜重，渡黑水。天喜督兵修橋渡師，未及半，賊大至。天喜聞兆惠陷賊陣，舍橋亟赴之，奮與賊戰，與鄂實、三格、特通額俱沒於陣。上賦詩惜之。謚果義，又賜其家白金千。

鄂實，西林覺羅氏，滿洲鑲藍旗人，大學士鄂爾泰第二子。出為叔父鄂禮後。自廕生授三等侍衛。累遷本旗副都統、左翼前鋒統領。兄鄂容安死阿睦爾撒納之亂，鄂實請從軍，授參贊大臣，佐定邊將軍成袞扎布，出西路。二十二年夏，成袞扎布令逐捕扎那噶爾布，鄂實以地險馬疲，中道引還。上手詔詰責曰：「若謂地險，賊何以能行？若謂馬疲，賊馬何獨能壯健？」左授藍翎侍衛。是冬，鄂實逐扎哈沁賊，斬一百四十餘級，獲牲械。上謂：「今當大雪，馬力應疲乏，尚能剿賊。彼時鄂實為參贊大臣，有事但諉諸將軍。茲以負罪，乃直前剿賊，朕知其隱矣。」量遷三等侍衛。死事，上令仍視前鋒統領賜恤，謚果壯。

三格，棟鄂氏，滿洲正白旗人。自諸生授藍翎侍衛。累遷黑龍江副都統。命將索倫、巴爾呼兵三千，佐參贊大臣策楞出西路，為領隊大臣。策楞以怯懦逮，三格亦坐奪官。旋復授正白旗蒙古副都統。攻呼爾璊臺吉賽音伯勒克等，再戰，掠其牧地，予三等輕車都尉世職。二十二年春，定邊將軍成袞扎布令逐捕扎那噶爾布，未得。秋，師至博羅和羅，遇叛黨額林沁達瓦等百餘戶，三格與戰。會布魯古特臺吉琿齊、呼爾璊臺吉達瓦斬扎那噶爾布偽請降，並請招額林沁達瓦，三格信之，遽引師還，琿齊等旋遁去。坐奪官，並削世職，以兵伍自效。死事，上命仍視副都統賜恤，謚剛勇。

天喜、鄂實、三格並祀昭忠祠，予騎都尉兼雲騎尉世職。回部平，圖形紫光閣。特通額，策楞子也，附見策楞傳。

和起，馬佳氏，滿洲鑲藍旗人。其先世阿音布，國初以軍功授拜他喇布勒哈番世職。和起襲職，授盛京協領。累擢寧夏副都統。乾隆十九年，命與侍衛海福將千人佐定西將軍永常討達瓦齊，遷寧夏將軍。永常劾和起兵不及額，而和起先疏言將九百人以往，留百人護輜重，上得永常疏，不之罪也。尋又命偕提督豆斌為巴里坤辦事大臣，策楞代永常為定西將軍，復劾和起送兵馬遲誤，當奪官，留任。旋復官，授欽差大臣關防，召詣京師諮軍事。達什達瓦所屬宰桑訥默庫、曼集、烏達瑚們都等在軍私還游牧，命和起嚴鞫得實，以降人請予寬典，上不許，命正軍法。

二十一年十一月，輝特臺吉巴雅爾叛，掠扎哈沁五百餘戶。定邊右副將軍兆惠令和起將索倫兵百人往按，檄吐魯番伯克莽阿里克等集闢展，而噶勒雜特宰桑哈薩克錫喇、布魯特臺吉尼瑪陰應巴雅爾，詭以兵五百會。和起望兵至，疑之。令莽阿里克詗之，紿告曰：「我兵也！」逾時，尼瑪等操戈前，莽阿里克自後譟，賊眾蜂集。和起所將兵僅百人，負重創，手刃數賊，股中槍，徒步轉戰，至夜力盡。和起垂死，命索倫侍衛努古德、彰金布突圍出，以所戴孔雀翎為識報兆惠，遂死之。謚武烈，追封一等伯，以一等子世襲，祀賢良、昭忠二祠。二十三年，師還，獲尼瑪及其子檻送京師，命戮於和起墓前。子和隆武，自有傳。

唐喀祿，他塔喇氏，蒙古正藍旗人。自筆帖式再遷理籓院員外郎。乾隆十九年，賜副都統銜，命赴北路軍董理新降輝特臺吉阿睦爾撒納、班珠爾等游牧地。唐喀祿疏言：「班珠爾所屬多老稚不能耕，慮饑餒。」上以距耕時尚遠，責其瑣屑，命撤還。扎薩克林丕勒多爾濟初命同董理游牧，將軍別有指揮，唐喀祿疏請留。上責其不當，左遷理籓院筆帖式。尋復授員外郎，命送濟隆呼圖克圖自巴林赴伊犁，董理定邊右副將軍薩喇爾游牧。復賜副都統銜，授領隊大臣，將駐防扎布堪兵千人，從定邊右副將軍哈達哈赴哈薩克，逐捕阿睦爾撒納。賊渠固爾班和卓遁入烏梁海，唐喀祿報哈達哈督兵擒之，賜孔雀翎。阿睦爾撒納令其徒達瓦藏布入掠，唐喀祿令索倫總管鄂博什將五百人御之，降其眾三百。尋命屯科布多。授理籓院侍郎、鑲藍旗蒙古副都統。

唐喀祿行按諸部，輝特降人屯扎克賽，每自相劫奪，請移屯呼倫貝爾、齊齊哈爾諸地；喀爾喀俘獲扎哈沁、特楞古特、奇爾吉斯、烏爾罕濟蘭諸部人萬餘，請以扎哈沁人移駐卡倫內；特楞古特、奇爾吉斯、烏爾罕濟蘭人給東三省兵丁為奴；杜爾伯特游牧請移烏蘭固木：上並從其請。師出西路擊哈薩克錫喇，命唐喀祿屯額爾齊斯為聲援。阿睦爾撒納敗走，唐喀祿詗知杜爾伯特貝勒巴圖博羅特、臺吉阿喇善等潛與相結；遣兵攻之輝巴朗山，擒阿喇善等，並戮烏梁海五十餘戶，遂赴塔爾巴哈臺逐捕阿睦爾撒納及哈薩克錫喇，賜御用荷包、鼻煙壺。師至塔爾巴哈臺，糧罄馬乏，唐喀祿引師退，疏言遵旨撤兵，上怒，左授藍翎侍衛，佐定邊左副將軍納穆扎爾出北路。降人和碩齊，上擢用至散秩大臣，至是令護哈薩克來使入邊，上命納穆扎爾遣唐喀祿將二百人迎之。阿睦爾撒納竄俄羅斯，上命唐喀祿偕和碩齊駐額爾齊斯偵御。

二十三年三月，土爾扈特舍棱等謀走俄羅斯，上命偕和碩齊逐捕。四月，師次布固圖河，獲舍棱弟勞章扎卜。勞章扎卜詭為兄乞降，唐喀祿未敢信，和碩齊遽縱之還。越日，舍棱詭約降，獻酒，和碩齊飲之，邀唐喀祿過其營，賊噪而起。唐喀祿及侍衛富錫爾、穆倫保、佛爾慶額力戰，均遇害，和碩齊更衣降。事聞，賜騎都尉世職，祀昭忠祠。富錫爾、佛爾慶額，皆滿洲鑲黃旗人；穆倫保，滿洲正白旗人：皆賜雲騎尉世職。

阿敏道，圖爾格期氏，蒙古鑲紅旗人，世居察哈爾。父阿吉斯，康熙間討噶爾丹，以員外郎從軍，中道糧匱，兵苦饑。阿吉斯言於眾曰：「我等官兵世受國恩，甘斃道路。誓竭力前進。」眾皆諾。於是有昭莫多之勝。聖祖嘉其能，予拖沙喇哈番世職。卒。

阿敏道，襲職。雍正初，累遷二等侍衛。九年，命將巴里呼兵百人自固爾班塞堪赴巴爾坤佐軍，又命偕侍讀學士查克丹調喀爾喀兵三千率之往。尋復偕護軍統領費雅思哈赴烏爾輝音扎罕練兵。乾隆元年，準噶爾乞和，撤軍，阿敏道還京，授鑲藍旗察哈爾總管。十九年，師收烏梁海，將察哈爾兵以從，加副都統銜。二十年，遷所獲巴爾沁人等於齊拉罕。師定伊犁，定北將軍班第奏以阿敏道督臺站。是年，阿睦爾撒納叛，班第陷賊。阿巴噶斯、哈丹附逆肆掠，臺站中斷。阿敏道輒督兵巡徼，使驛遞恆得相續。會定西將軍永常自木壘退駐烏爾圖布拉克，撤阿敏道還。上奪永常官，以策楞代將。命阿敏道將精騎詣伊犁求班第消息。策楞不即遣，上詰責之。尋將千人捕阿巴噶斯、哈丹賊眾。

二十一年，授鑲藍旗蒙古副都統。時回酋布拉呢敦、霍集占有異志，定邊右副將軍兆惠詗知之，遣阿敏道將索倫兵百、厄魯特兵三千赴葉爾羌、喀什噶爾慰撫，且使致二渠。至庫車，霍集占布在焉，閉城拒我師。阿敏道斬游騎四十餘，圍之。城人詭言曰：「厄魯特吾仇，慮為害。撤還即納降。」阿敏道遂命厄魯特兵退，僅留索倫兵百。或慮有變，阿敏道曰：「吾招撫回眾，惟期於國有濟，何暇他慮？」遂入，為霍集占所執。

二十二年，上諭諸將檄霍集占送阿敏道還，不從，謀加害。庫車伯克呼岱巴爾以告，阿敏道謀脫歸，不克，死之。二等男署察哈爾營總旺扎勒及諸裨將繃科、耨金吹、扎木蘇

七、巴克薩拾，並索倫兵百人，皆從死。事平，諸有功者圖形紫光閣，阿敏道列後五十功臣，加世職為騎都尉兼一雲騎尉，祀昭忠祠。旺札勒加雲騎尉，繃科等皆予雲騎尉世職。

滿福，瓜爾佳氏，滿洲鑲藍旗人。自世管佐領累擢拉林副都統。乾隆二十二年，遷都統，駐巴里坤。命將吉林兵千人屯吐魯番，尋授領隊大臣。定邊將軍成袞扎布出珠勒都斯，令滿福將三百人巡視阿勒輝至烏納哈特十三臺站，搜剿嗎哈沁。沙拉斯、嗎唬斯既降復叛，掠臺站，上命滿福自阿勒輝往剿，又令巴里坤辦事大臣阿里袞帥師與會。阿里袞未至，滿福師次肯色嶺，與賊遇，擊之，賊敗走，偽遣人乞降，且言賊渠已就縛，請除道迎。滿福信之，行次哈喇和落，徑險林密，下臨深溝。滿福悟為賊所紿，急麾前隊返。賊千餘突自林中出，圍我師。滿福厲聲督兵力戰，被創墜溝，死之。上以滿福雖為賊所愚，愍其捐軀，命如陣亡例議恤，謚武毅，祀昭忠祠，圖形紫光閣。

豆斌，陜西固原人。初以馬兵入提標，累遷肅州鎮標中營守備。雍正間，從征準噶爾。力戰受創，賜白金四百。遷川陜督標前營游擊。準噶爾犯科舍圖，率兵擊走之。乾隆初，累遷提督，自廣東移廣西。疏言：「各營鳥槍，舊式大小參差，坐臥倚伏，不能應手；又質薄易熱，難收實用。請照陜西威字號纏絲槍式改制。」下兩廣總督議行。俄，調還固原。又命以提督銜領湖北宜昌鎮總兵事。尋復歷甘肅、安西提督。命討準噶爾，帥將標兵出駐巴里坤，以輸軍馬後時，下吏議。旋乞病，罷。

居數月，復授安西提督，仍令赴巴里坤兆惠師。師攻霍集占於庫車，命斌將所部從，充領隊大臣，徼巡魯克察克、闢展、庫車諸地驛路。兆惠被圍黑水，斌從副將軍富德自阿克蘇兼程赴援。師次呼爾璊，霍集占以五千人迎戰，我師分兩翼，賊據高岡，斌率中軍火器進攻。賊知我師馬力乏，擁眾相偪。阿里袞解馬至，斌偕眾將夾擊，脅中創，仍力戰，賊大敗。創甚遂卒，謚壯節，祀昭忠祠，予騎都尉兼雲騎尉。上制詩惜之。回部平，圖形紫光閣。孫澍，襲世職，官至山東登州鎮總兵。

端濟布，瓜爾佳氏，滿洲鑲黃旗人。自前鋒累遷頭等侍衛、鑲黃旗察哈爾總管。乾隆二十二年，上令選兵千佐定邊將軍兆惠出西路。自硃爾圖斯赴瑪納斯，獲得木齊鄂羅斯，並所部三百人、馬駝牛羊二千餘。扎哈沁頭人巴哈曼集叛走，端濟布偕侍衛奎瑪岱追捕，至小衛和勒津，降所部二百戶，又得掠臺站賊札木布。師捕治厄魯特頭人噶爾藏多爾濟、扎那噶爾布等，布魯古特臺吉琿齊、呼爾璊臺吉達瓦斬扎那噶爾布，詣端濟布軍請降。端濟布遽引師還，琿齊、達瓦復叛去。上懲端濟布惟事姑息，命靖逆將軍雅爾哈善按治。師至羅克倫孟古圖嶺，獲噶爾藏多爾濟宰桑羅卜札尼瑪、得木齊敦多克，檻送巴里坤。上聞，命貸端濟布罪。

扎哈沁得木齊哈勒拜等謀掠臺站，參贊大臣哈寧阿檄端濟布往捕，至瑪納斯，得間諜十餘。渡河至美羅托山，賊遁，收其游牧牲畜。師圍庫車，端濟布將吉林、厄魯特兵以從。霍集占將三千人自賽裏木來援，屯高阜。端濟布偕侍衛順德納等奮擊，斬二千餘級。師攻葉爾羌，霍集占築臺城東北。端濟布及侍衛諾爾本將右翼後隊攻之，賊拒戰，復斬二千餘級。兆惠被圍於黑水，端濟布從定邊左副將軍富德赴援，十餘戰，至呼爾璊，與兆惠軍會，賜三等輕車都尉世職，授鑲紅旗滿洲副都統。

師逐賊，戰於阿爾楚爾，再戰於伊西洱庫爾淖爾，端濟布將二百人截賊逃路。偵山有賊寨，越嶺攻之，被創，賜號塔什巴圖魯。師還，圖形紫光閣，列前五十功臣。卒，贈都統，謚壯節，祀昭忠祠。諭以「端濟布力戰受傷，與陣亡者無異也」。

諾爾本，吳機格忒氏，滿洲正藍旗人。以前鋒從軍。富德獲宰桑烏巴什，遣諾爾本送兆惠軍。道遇賊，力戰，賜號克籌巴圖魯。師圍庫車，霍集占來援。諾爾本偕公袞楚克，侍衛齊凌札卜、齊努渾等擊賊右翼，賊敗走，逐之六十餘里，至鄂根河口，斬獲甚眾；賊逃入蘇巴什山，復偕齊努渾入山搜戮：溫詔嘉焉。師攻葉爾羌，偕端濟布戰城東，敗賊。師還，命在乾清門行走，賚銀帛，賜騎都尉加一雲騎尉世職，圖形紫光閣。擢頭等侍衛，從明瑞徵緬甸，擊賊被創。尋令將兵屯騰越。還京，擢圍場總管，加副都統銜。卒。

論曰：高天喜驍勇善戰，與鄂實、三格奮鬥破陣，死事為最烈。和起等倉卒為賊陷，慷慨授命。斌與端濟布以力戰受創，得與戰死者同其血食。旌勇勵忠，當如是也。


\end{pinyinscope}