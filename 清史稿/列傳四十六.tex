\article{列傳四十六}

\begin{pinyinscope}
宜里布哈克三阿爾護路什雅賚擴爾坤王承業王忠孝

宜里布，他塔喇氏，滿洲正白旗人，阿濟格尼堪子也。初授兵部副理事官。順治八年，襲三等伯爵，兼管牛錄。恩詔進一等伯。擢刑部侍郎，調吏部。鄭成功據臺灣為亂，議者謂當徙瀕海居民入內地，以避剽掠，絕接濟，命宜里布與尚書蘇納海歷江南、浙江、福建勘疆界。既定，還京師，擢正白旗蒙古都統。康熙七年，調本旗滿洲都統，列議政大臣。

吳三桂反，十三年，大將軍順承郡王勒爾錦率師討之，以宜里布參贊軍務。既至荊州，三桂自常德攻陷松滋，襄陽總兵楊來嘉、副將洪福叛附之，壁穀城、鄖陽間，窺覗郡邑，詔宜里布守宜昌。十四年，來嘉等犯南漳，順承郡王承制授宜里布討逆將軍印，與副都統根特往援。來嘉等引退，旋復犯均州，壘武當山下，宜里布督兵擊之，斬千餘級，來嘉等復引退。

時三桂屯松滋北山，緣江置戰艦，謀水陸並進。命宜里布與都統範達禮等守襄陽、均州諸處。三桂遣其將張以誠與來嘉等寇南漳，宜里布與總督蔡毓榮分率勁旅夾擊，斬三千餘級。十六年，命與將軍穆占率荊州滿洲兵自岳州下長沙，克茶陵。三桂兵奔攸縣，宜里布追擊之，斬四千餘級，俘百餘，克攸縣。

十七年，穆占師進克郴州、永興諸處，駐師郴州，而令宜里布守永興。三桂遣其將馬寶、胡國柱等來犯，與副都統哈克三督兵御之，力戰，殞於陣。喪還，遣內大臣奠茶酒，復遣侍衛諭其母曰：「宜里布侍朕久，深知其為人。出師有勞績，方謂功成奏凱，即可相見。忽聞陣沒，淒愴痛悼！爾家貧，予白金六百為治喪資。」賜祭葬，謚武壯。子阿什坦襲爵。

哈克三，佟佳氏，滿洲正藍旗人。父法薩里巴圖魯，以驍騎校從征戰沒。哈克三初授禮部筆帖式，累遷員外郎。順治十四年，改授巴牙喇甲喇章京。康熙二年，李自成餘孽李來亨等據茅麓山，剽掠為民害，從將軍穆里瑪等討之。賊入山，哈克三從巴牙喇纛章京堪泰自山後進，大破之；復與總兵於大海夾擊，多所斬馘，來亨自縊死：擢正藍旗蒙古副都統。十二年，調滿洲副都統，尋遷護軍統領。

十四年，察哈爾布爾尼叛，大將軍信郡王鄂扎率師討之，哈克三參贊軍務。師次達祿，布爾尼列陣以待，而隱兵山谷間以誘我師。土默特兵遇伏，哈克三力禦敗之。復督驍騎突賊陣，賊潰奔，斬馘甚眾，布爾尼以三十騎遁。敘功，授三等阿達哈哈番。

十六年，大將軍簡親王喇布討吳三桂，哈克三參贊軍務。三桂將韓大任據萬安，哈克三與副都統雅沁等分道進，大任渡河走。哈克三以山逕隘不容騎，請調綠旗兵守隘，斷賊餉道，上責其稽延，敕窮追毋縱入楚。賊竄興國山中，追擊之黃塘、新田鋪，師舍騎而徒，奮擊，賊大潰。復選輕騎夜逐賊至姜坑嶺，賊據險自保，哈克三分兵環攻，斬千餘級。大任等收餘眾走福建，屯老虎洞。十七年三月，與都統巴雅爾，副都統錫三、雅沁、布舒庫等分隊奪隘，斬六千餘級，獲所置總兵以下三百餘。大任窮蹙，率眾詣康親王軍降，哈克三還吉安。旋命赴湖南，與將軍穆占會師駐郴州。三桂將馬寶、胡國柱攻永興急，穆占令哈克三率師赴援，與都統宜里布力戰，同歿於陣。喪還，遣內大臣奠茶酒，予白金五百治喪，賜祭葬，謚武毅，進世職一等阿達哈哈番兼拖沙喇哈番，無子，以弟之子巴爾泰襲。

阿爾護，富察氏，滿洲鑲紅旗人，世居輝發。父鄂拜，國初來歸，管牛錄。從入關，擊走李自成。復從征福建有功，予世職一等阿達哈哈番。累遷鑲紅旗蒙古副都統。阿爾護初授王府長史。

康熙十三年，命署副都統，與將軍坤巴圖魯率師出駐汝寧。其冬，吳三桂將王屏籓等自四川窺陜西，提督王輔臣叛應之。與坤巴圖魯赴西安，十四年，將五百人守寶雞。賊來犯，擊之，敗去，追至天王村，撫定歸州十二堡，降其將七、兵千餘。八月，詔分將軍佛尼埒兵六百授阿爾護，守棧道諸險要。與三桂將彭時亨戰仰天池，大捷。出螞蟻河口，望見賊營分立九龍山，即以銳師宵加之，賊大潰。十月，三桂將石存禮等擁眾八千出棧道，據益門鎮口，分七營窺寶雞，兼為王輔臣聲援。阿爾護令軍中曰：「有能攻剋隘口者，賞與克州縣城同。」軍士氣奮，分三道上，直搗其巢，力戰，自巳至未，七營盡破，追奔十數里，射殪其將，獲旗幟、器械無算。迭破賊仰天池山下，及益門鎮東邵家山、黃兒子溝、沈家坡諸處，自是賊不敢出棧道。

十五年，授鑲紅旗蒙古副都統。從將軍穆占移師湖廣。十六年，三桂將吳國貴犯長沙，力戰，死之。事聞，謚敏壯，予三等阿達哈哈番。

路什，納喇氏，滿洲鑲黃旗人，世居章甲城。父克恩，歸太祖。路什以驍勇稱。崇德七年，師入兗州，以雲梯攻城，路什先登，克之，賜號「巴圖魯」，予世職游擊。

順治初，以甲喇額真從入關，與牛錄額真袞泰將步兵擊李自成；復與梅勒額真阿哈尼堪逐自成至慶都，敗之，自成潰而西。二年，從英親王阿濟格徇陜西，與梅勒額真阿喇善攻綏德，圍延安，七戰七克。時自成南走商州，奔湖廣，躡追至武昌，獲其孥。論功，進二等。

張獻忠據蜀，久不下。三年，從肅親王豪格西征，會叛將賀珍等犯漢中，分兵守雞頭關，路什與巴牙喇纛章京鰲拜擊卻之；追破珍於楚湖，入四川，所向皆捷。獻忠既滅，分兵剿餘賊，俘斬甚眾，進三等阿思哈尼哈番。

十五年，從信郡王多尼南征，師入貴州。明桂王將羅大順出拒戰於黔西州十萬溪箐，路什與噶布什賢噶喇依昂邦鄂訥、梅勒額真噶褚哈分兵擊之，連破數營，敵大潰。敘功，進二等。

吳三桂反，路什年已七十，請從征，遂從貝勒尚善徇湖南。康熙十七年秋，以偏師取湘陰，進洞庭湖，守九馬嘴。寇至，風大作，泊綠林灘，舟被擊，路什猶賈勇發矢石，擊殺十數人，力竭，死。時七月二十八日也。事聞，進一等兼拖沙喇哈番。

子布納海，襲。聖祖親征噶爾丹，布納海從內大臣費揚古出西路，戰於昭莫多。師有功，進三等精奇尼哈番。卒，子瑚什屯，降襲二等阿思哈尼哈番。

雅賚，納喇氏，滿洲正藍旗人。初任王府長史，兼佐領。康熙十三年，命署副都統，駐防江寧，未至，徙駐安慶。耿精忠遣其將擾江西，廣信、建昌、饒州並陷。大將軍安親王岳樂率禁旅南征，駐南昌，以雅賚與署領都統阿喀尼參贊軍務，移兵攻彭澤。既，詗知賊據小姑山，先遣兵擊之。賊結水寨拒戰，我軍出其後，陟山而下，斬其裨將，餘眾多被創赴水死。師進攻彭澤，城西臨江，南北皆倚山，路險峻，乃督兵略其東，陟山，樹雲梯以登。賊不能抗，縱火啟東門走，追擊敗之，遂進攻湖口。安親王軍至，賊棄城走都昌，雅賚追及之，敗竄鄱陽湖，所置吏以湖口降。

十四年，將水師逐賊鄱陽湖，趨五桂寨，賊棄寨走，其將黃浩浮舟來犯，擊卻之。追至梅溪、瑞洪、康山湖及壩口，先後得船數百，斬數千級，與陸軍會苜蓿灣，克餘干縣。復進徵建昌，精忠將邵連登據常興山，列營三十，雅賚攻其左，諸軍自右擊之，盡夷其巢，連登中流矢死。復與都統霍特徵廣信，次石峽，方暑，士馬疲渴，猝遇伏，師少卻，雅賚直前奮戰，中砲死，賜祭葬，謚襄壯，予世職拜他喇布勒哈番。

擴爾坤，薩克達氏，滿洲鑲紅旗人，世居那穆都魯。祖葉古德，歸太祖，編牛錄，俾統之。父喜福，任兵部理事官。崇德間，從征黑龍江，順治初，從征漢中，皆有功。復出討姜瓖，瓖將屯寧武關，分據左衛。喜福力戰，被巨創，卒於軍，世職累進二等阿達哈哈番。

擴爾坤初授牛錄額真。從徵貴州，戰屢捷。康熙初襲職，遷護軍參領，擢鑲紅旗蒙古副都統。吳三桂反，命率師駐防太原。十三年，徙駐西安。會四川告警，命進駐漢中。三桂將吳之茂犯廣元，遣兵敗之，復分水陸兼進，又擊之敗去。之茂遣裨將賀騰龍劫糧二郎關，擴爾坤馳擊，獲騰龍。之茂復遣裨將何德成犯廣元，分兵渡河擊卻之，逐北三十餘里。尋以七盤、朝天諸關復陷賊，詔還駐漢中。

十四年，漢中乏餉，將軍錫卜臣領兵還城固，擴爾坤率右翼兵殿後。三桂將彭時亨等擁眾八千據險邀阻，擴爾坤擊潰之，且戰且行三晝夜，次洋縣金水河，七戰皆捷。諸軍前行，仍令擴爾坤殿，俄賊環偪，力戰中創，殞於陣，賜祭葬，進世職三等阿思哈尼哈番。子遜扎齊，襲職，官至工部尚書。

王承業，字瓊山，江南廬江人。少入伍。康熙初，從軍福建，克金門、廈門。累擢游擊，遷廣西副將。十七年，將軍莽依圖徇廣西，以承業為新設援剿中營總兵，管副將事。十八年，吳世琮犯梧州，承業擊敗之。世琮棄營宵遁，克潯州。世琮以十萬人分屯貴州、廣西諸要隘，而自將兵圍南寧。承業赴援，設奇與城兵相犄角，戰新村西山之巔，斬六千餘級，世琮負重傷敗走，南寧圍解。遂自陶鄧山進剿柳州，叛將馬承廕以二萬人拒戰，擊敗之，乘勝定象州，承廕遂降。

其冬，將軍賚塔自南寧直進雲南，檄承業至西隆。吳世璠將何繼祖據石門坎，去安籠所三十里，地僻道險。十九年正月，承業奮勇入，連奪二隘口，復所城。繼祖退據黃草壩，列象拒戰，承業疾擊之，自卯至未，毀其營二十有二。克曲靖，取霑益，下馬龍、楊林，大小三十餘戰，無不披靡。既抵會城，壁城外歸化寺。世璠將胡國柄、劉起龍出拒，承業引守備林廷燏鏖戰，自卯至午，突入賊陣，砲中額，墜馬死。廷燏單騎馳救，賊矢雨集，亦殞於陣。事聞，詔贈承業右都督，廷燏贈都司僉事。

王忠孝，奉天人。以參將銜從軍屢有功，累擢署左翼總兵官。從將軍賚塔下雲南，為前鋒。克西隆，攻廣西縣，忠孝與所部游擊林桂選勇士數十人，越嶺疾馳下，大破賊。攻石門坎，師盛旗幟，鳴鼓角，趨上游，忠孝與桂督兵涉水，出間道繞其後，破敵砦。攻黃草壩，與桂引敵入谷，伏起，夾擊，斬世璠軍裨將。既破隘，師進薄雲南會城。國柄等出戰，忠孝與承業、廷燏同時戰死，贈都督同知。

廷燏，廣東南海人。桂，廣東番禺人。忠孝既戰沒，桂佐賚塔定雲南，代為左翼總兵官。

論曰：吳三桂白首舉事，號善用兵。屯松滋數年，不敢渡江攻荊州。晚欲通贛、粵道，宜理布、哈克三以死拒，然終不得達，安在其為善用兵也？阿爾護輩殺敵致果，授命疆埸。承業戰沒雲南城下，悍敵致死，誠有不易當者。故比而論之，亦以見戡定始末。他死事者，語別見忠義傳，不能遍著也。


\end{pinyinscope}