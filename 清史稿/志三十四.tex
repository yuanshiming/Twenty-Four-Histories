\article{志三十四}

\begin{pinyinscope}
地理六

△安徽

安徽：禹貢揚及徐、豫三州之域。明屬南京。清順治二年，改江南省，置鳳陽巡撫及安廬池太巡撫，兼理操江軍務，並統於淮陽總督。六年，俱罷。十八年，設江南左、右布政使，以左布政轄安慶、徽州、寧國、池州、太平、廬州、鳳陽、淮安、揚州九府，暨徐、滁、和、廣德四直隸州，駐江寧。康熙元年，始分建安徽為省治，復置巡撫，駐安慶。三年，江南分一按察使來治。五年，割揚州、淮安、徐州還隸江寧右布政。六年，改左布政為安徽布政使司。雍正元年，以兩江總督統治安徽、江蘇、江西三省。二年，升鳳陽府屬之潁、亳、泗三州，廬州府屬之六安州，為直隸州。十三年，潁州升府，亳州復降屬潁。乾隆二十五年，安徽布政使亦自江寧來駐。東至江蘇溧水；西至湖北麻城；南至江西彭澤、浙江遂安；北至河南鹿邑。廣七百三十五里，袤六百六十六里。宣統三年，編戶三百一十四萬二千一百八十四，口一千六百二十二萬九百五十二。領府八，直隸州五，屬州四，縣五十一。其名山：霍、皖、黃、九華、陵陽、敬亭。其大川：大江、皖、涇、樅陽、巢湖、淮、潁、渦、滁、澮、西肥、北肥、洪澤湖。航路：東達江蘇，西達江西、湖北。驛路：自安慶北逾北峽關渡淮達江蘇徐州；自江心驛東南出清流關達江浦；自桐城西南達湖北黃梅。鐵路擬設蕪寧路。電線。

安慶府：沖，繁，難。安廬滁和道治所。巡撫，布政、提學、提法三使，巡警、勸業道，同駐。順治初，因明制，屬江南左布政使司。康熙六年，始分建安徽省。十四年，設提督，轄上江營汛。十八年，省提督，並入江南。乾隆二十五年，移左布政使來治。嘉慶八年，以巡撫兼提督，轄二鎮各標。西北距京師二千七百里。廣四百五十里，袤二百七十五里。北極高三十度三十七分，京師偏東三十四分。領縣六。懷寧沖，繁，難。倚。東北：大龍山。西：皖山，百子。西北：獨秀山。大江自望江入，逕城南而東北出趨池口，又東北入無為。皖水自潛山入，會長河，逕石牌港入江。北：黃麻河，一名黃馬河，自潛山入，會沙河、高河，達桐城為練潭河。西北：井田河，上達練潭。西：冶塘湖，由皖口入江。東北：長楓港，引蓮湖、槐湖水入江，即古之長風沙也。碎石嶺汛二，石牌市汛一。長楓、三橋二鎮，巡司各一。一驛：練潭。商埠濱江。桐城沖，繁，難。府東北百二十里。東北：浮度山，北峽山一名北峽關，與舒城界。西：掛車。北：龍眠山，有水流為龍眠河，入松山、鴨子諸湖。東南：大江自懷寧入，東流，逕縣西南練潭驛為練潭河。雙河出縣東，二派合流為孔城河，與東南長河、白兔河俱入練潭河，至樅陽入江。三道巖關，縣西，咸豐十年重築。六百丈、北峽關、練潭鎮、馬踏石巡司四。驛二：陶沖、呂亭。潛山沖，繁。府西北百二十里。北：灊山，一曰皖山，又名天柱。漢武帝登灊禮天柱，號為「南岳」，即此；道書所謂「第十四洞天」也。潛水今名前河，源出公蓋山，西流為開源澗。東南流，逕城北，東合皖水。出公蓋山，東逕烏石波，至城東崩河合潛水。南至石牌市，與太湖東諸水會，逕懷寧入江。東北：昆侖山，沙河出，會黃馬河入懷寧。吳塘堰，歷代開以灌田，康熙十一年修治。天堂砦，後部河所出。有巡司一。一驛：青口。太湖沖，難。府西北二百二十里。東：馬頭山。南：新寨，香茗。西北：龍山。北：珠子山。有關，西與英山界。太湖舊與小湖五，並堙。東北：銀河自潛山入，為後部河。右合羊角河，為龍灣河。匯南陽、青石、棠梨、羅溪諸河，為馬路河。環城而東，折東北仍之。後部、白沙巡司各一。一驛：小池。宿松沖，難。府西南百六十里。東北：嚴恭、烽火。東南：洿池。西南：得勝山。大江自湖北黃梅入，流逕小孤山。元立鐵柱於上，名「海門第一關」。分流東下入望江。二郎河一名揚溪河，承雷水，南流入望江。北：三溪河自湖北蘄州、黃梅分入，合於隘口，南流入江。東北：舊縣河出白崖諸山，合荊橋河，入望江之泊湖。東：張富池，會大小泊澇湖，龍南蓮若湖，白湖、棠梨、小黃三湖，趨於泊湖。又南，龍宮湖、大官湖，均東連泊湖，成巨浸。有便民倉鎮，南北糧倉貯此。有歸林灘鎮，舊置巡司，裁。其復興、涇江口二鎮有巡司二。一驛：楓香。望江簡。府西南百二十里。西北：大茗、小茗對峙。東：周河山。西：麒麟山。北：寶珠山。南：大江自宿松入，濱城緣娥眉洲東北流，至華陽口納泊湖。泊湖受宿松浮湖、茅湖諸水，合流為揚溪河，即雷水也。雷港，明時湮。今從華陽鎮入江。鎮四：蘇家、吉水、香新溝，又華陽。雷港，游擊駐。有巡司。雍正中自楊灣改。一驛：雷港。

廬州府：沖，難。隸安廬滁和道。明，廬州府，屬江南。順治初，因明制，改二州、六縣，屬江南左布政使司。康熙六年，分隸安徽省。雍正二年，升六安為直隸州，以英山、霍山二縣改屬，餘仍舊。南距省治四百六十里。廣二百二十里，袤二百一十里。北極高三十一度五十六分，京師偏東四十七分。領州一，縣四。合肥沖，繁，疲，難。倚。東：龍泉，青陽。東北：大小峴山。西南：紫蓬。東：浮槎。東南：四鼎山一名四頂山。東：巢湖一名焦湖，延袤四百餘里，中有三小山，曰鞋、曰姥、曰孤，港汊凡三百六十，納眾水而南注之江。東店阜河，南派河、三汊河，皆入焉。肥水逕雞鳴山，淮水來與之合，縣名昉此。東：逍遙津。梁園鎮。西：廬鎮關。梁園、青陽、官亭巡司三。督糧通判一。縣丞一。驛五：護城、金斗、店埠、派河、吳山廟。舒城沖，繁。府西南百二十里。南：春秋山、華蓋、鼓樂。西南：龍眠、七門山。東：巢湖，與合肥、廬江、巢分界，縣境諸水畢匯於此。龍舒河源出縣西孤井，東流會石塞河，流逕七門堰，又逕城南入巢湖。上七里河在縣西九里，西山諸水所匯，逕南溪入巢湖。其在縣七里者為下七里河，上接南溪，下達巢湖。七門堰在西南七門山下，有三堰：一烏羊，二千功，三槽櫝也。南北峽關、西陽山寨、上陽鎮有汛。曉天鎮巡司一。驛二：三溝、梅心。廬江簡。府南百八十里。東北：冶父山。西北：冷水關。兩山夾立如門。東：梅山，西：孺山，郎家。東南：礬山。東北：巢湖，西納三河，迤東金牛、清野諸水匯焉。其南白湖。南迤為後湖，西播為黃陂湖，匯縣河及作枋河。東出為青簾河，由無為入江。西南高子水，南羅昌河，並入桐城。冷水關有汛一，巡司一。驛一：廬江。巢簡。府東北百八十里。東：東山，濱江為險。東南：七寶山。西北：萬家山。西南：巢湖，舊居巢地，後陷為湖，因名。縣境諸川多自此導流。濡須水自湖東口流逕城南，一名天河水。東流，逕東北亞父山南。又東南，逕七寶、濡須兩山間，亦曰東關水，入無為。清溪河自巢湖導流，逕縣東，合芙蓉水，下流會濡須水。西柘皋、白露、巧溪、花塘諸河皆入巢湖。柘皋有汛。巡司、典史各一。二驛：高井、鎮巢。無為州繁，疲，難。府東南二百六十里。界城內紫芝山。東北：偃月，即濡須塢，東西有二關。西南：三公、九卿。西：孤避。北：青檀。南：大江自桐城入，為石炭河口。又東北，青簾水自廬江入為西河，合鵝毛、永安、直皁，是為泥汊河口。又北，神塘河口。又東逕北蟂蟣山，其西獺浦，入和。北有濡須水，自巢湖緣界，逕七寶山，又東為黃洛河，合州河、運河及馬腸、奧龍河，入含山為裕溪。有汛。黃洛、泥汊、奧龍、土橋巡司四。

鳳陽府：沖，繁，疲，難。分巡鳳潁六泗道治所。元，濠州。明初升府曰臨濠。洪武二年為中都。六年改中立府。七年更名鳳陽，屬江南。順治初，因明制，領五州、十三縣，屬江南左布政使司。康熙六年，分隸安徽省。雍正三年，升潁、亳、泗三州為直隸州，分潁上、霍丘屬潁，太和、蒙城屬亳，盱眙、天長、五河屬泗。十一年，分壽州置鳳臺縣。十三年，潁州府以亳州及所隸二縣屬之。乾隆二十年，省臨淮入鳳陽。四十二年，省虹縣入泗州。南距省治六百七十里。廣四百二十八里，袤四百八十里。北極高三十二度五十五分。京師偏東一度十二分。領州二，縣五。鳳陽沖，繁，疲。倚。明始析臨淮置。尋又割虹縣地益之，為府治。國初廢臨淮縣，省入。北：鳳凰山，府以此名。東北：烏雲山，出鍾乳。淮水自壽州入，逕城東北流入泗州。濠水出城南，有二源，至升高東有巨石絕水，即古濠梁，一名石梁河，東北入淮。渦水自蒙城入，逕城西北入懷遠。西：龍子河，源出南山，匯為湖，逕長淮關入淮。北：沫河，上承諸湖，逕城東北入淮，曰沫河口。東：溪河，一名大溪河，即古黃溪也。東：月明湖，北流入淮。東北：花園湖，東北，洪塘湖。東南：明孝陵，在縣西南，有城衛。順治七年，改設左衛，守備一。西北：長淮關。東北：臨淮關。鐵路所經：臨淮鄉、徐家橋、溪河集、蚌埠、小溪。有溪河集縣丞一。蚌埠鎮主簿一。臨淮鎮巡司一。驛三：王莊、濠梁、紅心。縣東南有鐵路。懷遠疲，難。府西北七十里。北：荊山。東南：塗山。南：平阿山。淮水自鳳臺入，逕縣東，過荊、塗兩山間，會渦、濠、沙、淝諸水，合流入泗州。北淝水自蒙城入，至縣正義村，匯為巨浸，下流入靈壁。清溝自渦陽龍山湖東南流，合十湖、天堰諸水，至縣北會淝水，而水始大。舊自靈壁南至沫河口入淮。渦水自鳳陽入，逕城北，東入淮，謂之渦口。南：洛水，北流入淮，亦名洛澗。沙水自潁州入，經荊山南入淮。上窯龍元集有主簿一。洛河巡司一。定遠沖，繁。府南九十里。西北：橫澗山。東：銀嶺。南：池河，自巢入，東北逕盱眙入淮，謂之池口。西：洛河，上承苑馬塘，即淝水支流。二河俱入於淮。芡河從西至，逕城南會淮水。岱山鋪有汛。瀘橋主簿一。池河巡檢一。驛三：定遠、張橋、永康鎮。縣東有鐵路。鳳臺繁，疲，難。府西南百八十里。明省入壽州治。雍正十一年，分壽州城東北隅增置。西北：八公山。東北：紫金山。南淝水自渦陽入，歷潁上，由峽口西入淮。西淝河一名夏肥水，自合肥入，至肥口入淮。白龍潭、顧家橋、石頭埠、劉家集、闞甿集有汛。闞甿集巡司一。驛二：太行、丁家集。壽州繁，疲，難。府西百八十里。壽春鎮總兵駐。城北：八公山，在淝北淮南，亦名北山。峽石山西北夾淮為險，在西岸為峽石，在東岸為壽陽山。西北：淮水自霍丘東逕正陽鎮，潁水流合焉，謂之潁口。又東至城北，淝水流合焉，謂之淝口，亦謂之淮口。又東北流入懷遠。淝水凡三。在州境者曰東淝河，在州東北，源出合肥雞鳴山。北流分為二，一東南入巢湖，一西北流至州入淮，乃淮南之淝水也。西北：潁水自潁州入，入淮處名潁尾。西：渒水自潁州入，北流達於淮，即沘水也。正陽關、瓦搗汛有汛，鳳陽通判駐。有稅關。正陽鎮巡司一。驛四：正陽關、安豐、姚皋店、瓦埠。宿州沖，繁，疲，難。府西北二百三十里。西北：相山、石山、土山。又諸陽山，一名睢陽山，在睢水之陽，睢水自河南永城入。南：澳水，一名濊水，今名澮河，亦自河南永城入，經靈壁東南入泗州五河。東南：沱水，出州東南紫蘆河，東流入靈壁，分二派，至泗州復合，由五河入淮，即洨水也。又北淝水，出州西龍山湖，本入渦，今入淮。西南：泡水，源出亳州舒安湖，流逕廢臨渙城，與澮水合。東南：澥河，亦東流入澮河，一名蟹河。睢水，州北，自河南入，逕相城故城，合瀆水及渒湖水，過陵子湖、崔家湖入泗州。宿州營原設都司一員，乾隆初改守備，嘉慶十一年又改都司。龍山、百善有分防營汛二。有衛。南平集，鳳潁捕盜同知一，州判一。時村集巡司一。驛四：大店、夾溝、睢陽、百善。城外有鐵路。靈壁沖，繁，疲，難。府西北百八十里。本虹縣靈壁鎮，宋始置縣。明屬宿州。清初降宿州，同隸鳳陽治。西南：齊眉。北：磬石。西：鳳凰山。北：黃河自江蘇徐州入，東南入睢寧，即古泗水。北淝水自懷遠入，逕城南，至鳳陽沫河口入睢。澮河、汴水、沱河皆自宿州入，逕縣境，下流入泗州，北小河上流即睢水，亦自宿州入，又東入江蘇睢寧。東有石湖，北有穆家湖、土山湖。雙興鎮州同一。固鎮有汛。巡司一。驛一：靈壁。

潁州府：繁，疲，難。隸鳳潁六泗道。明，潁州，屬鳳陽府。順治初，因明制，與潁上、太和二縣俱屬鳳陽。雍正二年，升直隸州，改隸安徽省，以潁上暨霍丘來屬，分太和屬亳州。十三年升府，增設阜陽縣，降亳州及所隸太和、蒙城二縣來屬隸。東南距省治八百四十里。廣二百一十里，袤二百二十里。北極高三十二度五十八分。京師偏西三十二分。領州一，縣六。阜陽繁，疲，難。倚。西：七旗嶺、金牛嶺。縣西南：仁勝崗。南：安舟崗。淮水自河南固始入，逕城南三河尖入鳳陽。潁水自河南登封入，逕城北東流，茨河、穀河來入之。北：沙河，承太和諸湖水亦來會。西：柳河，承小汝河、白洋湖諸水，並納於潁。東南流，至沫河口達於淮。西：舊黃河，原經城北合潁水。自河徙鹿邑，黃流遂絕。西北：沈丘鎮，即古寢丘。巡檢一。包家寨、永安鎮、西洋集、驛口橋有汛。王家集，通判一，縣丞一。一驛：橋口。潁上疲，難。府東南百二十里。西南：黃崗。東南：垂崗。北：管穀。西南：淮水自阜陽入，合清河、大潤河，至西正陽城，折東北八里垛。潁水自潁州入，逕漢慎縣，合烏江水，又東南合樊家湖，至城東。又東南，右合老梧岡湖來會，潁謂潁尾也，又東北入鳳臺。其北花水澗、袿溝、濟水入鳳臺。八里垛有汛。一驛：甘城。霍丘繁，疲，難。府東南二百九十里。明屬壽州。雍正初，改隸潁。南：九仙、九丈潭。西：長山，三山相連。西北：臨水山。淮水自河南固始入。西南：史家河自六安入，逕葉家集，錯固始復入，合曲河，至三河尖來會。又東合眾水，逕義城廢縣，分水戎河、渒河入鳳臺。水戎河亦入淮。葉家集有汛。洪家集、三河尖二巡司。開順集巡司、典史各一。亳州沖，繁，難。府北百八十里。明初降為縣，尋復故，屬鳳陽府。雍正十三年仍降屬州來隸。西：渦河，自河南鹿邑入，北馬尚河，合流入蒙城。馬尚河在城北，自河南商丘汴河分流，逕州境，包河來注之，下流入渦。其支流入河南永城，謂之澮水。南：淝河自河南鹿邑入，流至州境孟家橋，東流，逕城南入太和。又逕州之龍德寺入阜陽，即夏肥水也。西北聶家湖、花馬潭，東南百尺溝，均入渦。東：義門鎮。龍德寺集、翟家集有汛。州同一，駐丁園寺集。渦陽沖，繁，難。府東北二百七十里。同治三年，割阜陽、亳州、蒙城及鳳陽府之宿州地增置。南：雲夢山。東北：龍山。北：石弓山。北淝河自亳州入，瀦為白湖窪，又東入蒙城。渦河亦自亳入，會五毒溝、龍鳳溝、梭溝、銀溝、金溝諸水始大，東南流，逕蒙城，達懷遠，入淮。西南：蔡湖，亦入渦。東南西洋有汛。西北義門集巡司一。太和繁，疲，難。府西北八十里。明屬鳳陽。雍正間改隸潁。北：萬壽山。沙河自河南沈丘入，逕城南，達亳州，入潁，即潁水上流。東北：茨河，自河南鹿邑入，又東南入沙河，故沙河亦蒙茨河之名。其支流為宋塘河，流逕宋王城入穀河。穀河自西北臥龍岡分流入茨，銘河從之。南：柳河，舊黃河支流也，上通河南項城，下達潁州，合城西舒陽河入沙河。青泥淺有汛。洪山巡司及典史各一。蒙城繁，疲，難。府東北百八十里。順治初屬亳州，尋同太和改隸潁。西北：駝山、狼山。北：檀城山。渦水自渦陽入，逕城北，再折而東，南流，由懷遠渦口入淮。北淝河逕城北板橋集入鳳陽。雙澗集有汛。

徽州府：繁，疲，難。隸徽寧池太廣道。明，徽州府，屬江南。順治初因之，屬江南左布政使司。康熙六年，分隸安徽省。西北距省治五百七十里。廣三百九十里，袤二百二十里。北極高二十九度五十七分。京師偏東二度四分。領縣六。歙縣繁，疲。倚。南：紫陽山。東：問政山。西北：黃山，舊名黟山，盤亙三百餘里，浙、歙、饒、池諸山皆支脈也。豐樂水出黃山，流至城西合揚之水。揚之水自績溪入，達城西，名練溪，一名徽溪，南達歙浦，謂之浦口，為新安江上流，下至浙江建德，與東陽江合，為浙江上源。歙浦在縣南，練江、漸江合流於此。又南昌溪，北洪武水，皆足溉田。明初設課稅局，兼置巡司，今廢。阮溪司、黃山、街口渡巡司三。驛一：歙縣。休寧繁，疲。府西六十里。北：松蘿。東：萬安山。西：白嶽。西北：率山。率水出其陽，水南下而西流者會於彭蠡。其北水分二支：一出梅溪口入祁門，合孚溪水；一出彭沍阬口，會流至縣西江潭，合浙溪水，流逕南港、東港，會於率口，入歙浦，其下流為新安江。南：汊水出白際山，與佩瑯水、璜源水合流，繞縣南岐陽山下，因名汊水，又北流入浙溪。西：白鶴溪，源出黟縣吉陽山，合夾源、夾溪二水，逕縣南，與南港、東港合流入屯溪。屯溪，縣東南，為茶務都會，鹽捕同知駐此。太廈鎮巡司。一驛：休寧。婺源繁，疲。府西南二百四十里。北：浙源山，浙溪出，下流入休寧。梅源水出西梅源山，合武溪。婺水出西北大廣山，南會斜水入武溪。武溪水出北回嶺下，下流逕江西樂平入鄱陽湖。縣境之水，出自縣東及東北者，會流於汪口之西，為北港；出自縣北者，會流於清華之西，為西港。北至武口，二水合流，繞城而西，又西南流入江西德興，下流注鄱陽湖。項村巡司。一驛：婺源。祁門疲，難。府西百八十里。西：新安。東北：祁山。北：大共，亦大洪，巡司駐。大共水西流，合武亭及禾戍嶺水，至秀溪、霄溪下閭門灘，會大北港水，注倒湖，入江西浮梁。西武陵、騄溪二水，東南王公峰水，西南新安、盧溪二水，皆入大共。大洪巡司。一驛：祁門。黟縣簡。府西北百四十里。縣以黟山名，即今黃山也。西南：林歷。東北：吉陽，吉陽水出，一名黟水，西南流，北牛泉水東南來注之。又東南過噎澤，至白茅渡，會橫江水。橫江水南出武亭山，章水自東南流縣西來合之，至魚亭口，會魚亭水，復東流，合吉陽水，入休寧。西：武關，接祁門界。一驛：黟縣。績溪疲，難。府東北六十里。唐始分歙縣地置。東：大障山，一名玉山，山海經三天子鄣山即此。東北：巃鷁山，其山四合，中一徑通寧國。舊有叢山關，其下巧溪，亦名揚溪，流為揚之水，分二支，一北流入寧國，一南流至大屏山，乳溪水、徽水來注之。東北：大障水，會登水，合為臨溪。又西會上溪水，入練溪。東績溪源亦出揚溪，與徽水交流如績，縣名昉此。西北：太平鎮有徽嶺關。濠寨巡司。一驛：績溪。

寧國府：繁，難。隸徽寧池太廣道。明，寧國府，屬江南。順治初因之，屬江南左布政使司。康熙六年，分隸安徽省。西北距省治四百三十里。廣二百二十里，袤三百三十五里。北極高二十度二分。京師偏東二度十六分。領縣六。宣城繁，疲，難。倚。響山，縣南。城內：陵陽山。城北隅：敬亭山。南：響山。東南：華陽山，盤亙宣、涇、寧、旌四縣，華陽之水出焉。東流逕魯山為魯顯水。又東北流為魯溪，會句溪、宛溪、雙溪，北流入青草湖，復合南湖、慈溪，由蕪湖入江。東北有大南崎、小南崎湖。又綏溪一名白河，納廣德、建平諸水，入南湖。西：青弋江，漢志為青水，一名冷水，自涇縣入，匯西南境諸水，東北流，會太平黃池河，入蕪湖。北灣沚河有鎮，今為鹽埠，漕運並會此。其水出揚青口，亦會黃池河。西：青弋關。水陽鎮巡司。西河、楊柳鋪、沈村並有汛。一驛：宣城。寧國簡。府東北九十里。南：鳳山。東：銀山。南：巃鷁山。徽水自績溪入，合仙人洞、篁嶺、滑渡、葛村、龍潭諸水，是為西溪。又東北流合東溪。東溪出浙江天目山，入縣境，合湯公山、博里溪塘、千頃山、洋丁山諸水，流為杭水，北受宣城柏見溪水，是為句溪上源。岳山、湖樂二巡司。一驛：寧國。涇疲，難。府南百里。西南：石柱。東北：幙山。北：琴高。西南：藍山。南：涇水自旌德入，北流，一名藤溪，納楓村、小溪諸水，北入巖潭，與賞溪合。賞溪上源為舒溪、麻川，二水相合，出麻口，入縣境，會烏石水。藤溪，北流至城西南，納烏溪、西阬水、幙溪水，又北逕馬頭山蘆塘入青弋江。琴溪東北受曹溪、丁溪水，與賞溪合。南花林、方村二水，並入賞溪。東南有蘭石鎮、黃沙鎮。縣丞一，駐查村。茹麻嶺巡司一。一驛：涇縣。太平疲，難。府西南二百二十里。唐析涇縣地置。西：龍門。南：黃山，麻川出其麓，與舒溪合流，入涇之賞溪。梅溪水出縣北三門山，合麻川，為麻口。又有瀼、鐍二溪水，亦同注麻川。浮丘垣、譚家橋有汛。宏潭鎮巡司。一驛：太平。旌德繁，難。府南二百二十里。唐永泰中，始析太平縣置。東南：大鰲石島。北：石壁。西南：蛟山、天井。徽水自績溪入，南合清潭，霞溪水自東溪來注。又合績溪之龍頭水，北過石壁山，與抱麟溪、玉溪水合，是名三溪。北至龍首山入涇縣，為涇水上源。抱鱗溪源出黃華嶺，東流，與陶環溪、豐溪合，亦曰三溪。陶環溪即玉溪也。有分防營汛一。三溪鎮巡司。一驛：旌德。南陵繁，難。府西九十里。南：呂山，有泉湧出，即淮水之源也。南流至孔鎮浦，與漳水合，為澄清河。繞城東流為東溪，一名浣溪。縣南鵝嶺諸溪水皆匯焉。又北受籍山、後港、蒲橋諸水，為小淮河，並入蕪湖石硊渡入青弋江。西港源出玉山朗陵之南，合諸水北流，自西南水門入城，繞治前過東市，曰中港，其出城西北水門者曰後港。鵝嶺鎮巡司一。一驛：公館。

池州府：沖，疲。隸徽寧池太道。明，池州府，屬江南。順治初因之，屬江南左布政使司。康熙六年，分隸安徽省。西北距省治一百二十里。廣三百七十里，袤二百三十五里。北極高三十度四十五分。京師偏東五十九分。領縣六。貴池沖，繁。倚。西南：大雄山。東：碧山，濱湖。南：大棕。西：烏石。大江自東流緣界逕縣北至吉陽河，北折至大通河，入銅陵。西：貴池水，一名池口河，北達大江，古稱貴口。大通河東北與銅陵界。梅根河自青陽入，至縣東鬥龍山，沿五埠河口，合雙河，北注大江。一名梅根港，又曰錢溪，為歷代鑄錢之所。東北：清溪河，源出洘溪者為上清溪，出南太僕山者為下清溪，俱東北入江。西南：秋浦。西北：池口鎮。黃龍磯廢巡司一。殷家匯汛一。池口驛一。李陽河鎮巡司一。碧湖村縣丞一。青陽沖，難。府東八十里。北：青山。西南：九華，原名九子山，梅根水出，流入貴池。大江逕縣北百里，濱江有鎮曰大通，鹽茶所集。西：五溪俱出九華山，合流北匯為大通河。臨城河亦西流會於大通河。南：博山河、三溪河、七溪河，均下流入石埭。東南：陵陽鎮有廢司。五溪汛。一驛：青陽。銅陵沖，繁。府東北百二十里。東：銅井、杏山。北：鵲頭山，古名鵲頭戍。西：雲門。南：伏牛、石耳。西南：大江自貴池入，合大通河。大通河別派匯縣南之車橋湖，至大通鎮入江。北：天門水，出天門山，由縣東北至荻港達江，為境內眾水合流入江之口，匯而為河，縣東湖城所出之順安河來合焉。西接鳳心徬，北接黃滸。鳳心徬河會東湖、西湖水達荻港。黃滸河東北自南陵入，西流合荻港。棲鳳湖在縣東南，源出儀鳳嶺，下流通鳳心徬。西南和悅州，一名荷葉洲，汛一。並有大通營水師駐此。池太分防同知一。大通鎮巡檢一。驛一：銅陵。石埭疲，難。府東南百六十里。西：城子、雨臺。南：蓋山、慈云。北：陵陽。池口河源出櫟山，西流，經龍須河，會蒼隼潭，為秋浦，貢溪水西來入之。西：管溪，源亦出櫟山，至管口入石埭鄉，與大洪嶺水合。西南：鴻陵溪，西北流，合舒溪，自太平西北流入縣西舒泉鄉，合縣南之佘溪、前溪，縣北縣西之後溪、岳溪，西南之船溪，東入太平。縣西有巨石三，橫亙溪中，曰頭埭、中埭、下埭，縣名以此。有汛一。驛一：石埭。建德簡。府西南百八十里。治白象山麓。南：玉峰、南豐。西南：梅山。東南：艮木嶺，黃湓河出焉，東流入貴池。前河出東南石門嶺，匯為官池。後河出石門別嶺，亦名石門溪，一曰南河，流至雙河口，與貴池西溪水合，入東流。南：龍口河，縣南迤入江西饒州府之獨山湖。南：永豐鎮。有汛一。巡司一。東流沖，疲。府西百八十里。南：馬當山，橫枕江流，險。安慶、宿松、江西之彭澤，皆以此山為界。西南：大江，自馬當東北流，逕香口、青陽諸鎮，至黃湓河入貴池。城西江口河、南東流河、香口河，下流皆入江。南黃金、白洋二湖，東大清湖，亦皆入江。黃石磯，

東北濱江。香河鎮，明置巡司，今移駐青陽鎮。張家鎮舊有河泊所，雁汊鎮昔有巡司，今皆裁廢。有汛。驛一：東流。

太平府：沖，簡。隸徽寧池太廣道。長江水師提督駐。明，太平府，屬江南。順治初因之，屬江南左布政使司。康熙六年，分隸安徽省。西南距省治一百九十里。廣九十里，袤二百一十里。北極高三十一度三十八分。京師偏東二度三分。領縣三。當塗沖，繁。倚。南：凌家、甑山。南、東南：青山、龍山。北：採石山，一名牛渚。西：博望山，即天門山，又名東梁山，與和州西梁山夾岸對峙。大江自繁昌荻港入，過東西梁山，繞城北而東下採石入江南。東南：丹陽湖。東南再東則固城湖、石臼湖，總名三湖。徽、寧、池、廣及江寧之水畢匯，南流入蕪湖，北為姑熟溪上源。新壩，東南引姑熟水入城壕。中軍守備駐此。黃池河自宣城入，受丹陽南入之水，西北流，合夾河入江。烏溪、黃池鎮、金柱關有汛。池太分防捕盜同知一，管糧通判一，縣丞一。採石、大信巡司二。一驛：採石。蕪湖沖，繁。府西南六十里。東北：★山，山色純赤，古丹陽郡因此得名。西南：戰鳥山，一名孤圻山，對岸孤立為蟂磯。大江自繁昌入，逕城西，為中江故道。南：魯港，上承青弋江，下並高淳東灞之水入江。西南：蕪湖。自丹陽湖南支分流，合青弋江及五丈、路西諸湖之水，西流逕城南，為長河，北入江。東：扁擔河，即長河分流，入當塗，合大信河。東南：天成湖，亦丹陽湖下流所匯，流達長河。徽寧池太廣道、監督工關鈔關，駐江口。蕪湖、採石有汛。蕪湖關商埠，咸豐八年開。河口鎮巡司。一驛：魯港。繁昌簡。府西南百三十里。南：磕山，一名蜃居山。西北：鳳皇。東北：三山磯。大江自銅陵入，逕城北而東，過蕪湖、當塗入江南界，合黃滸河，匯於荻港入江。東：小淮水自南陵入，會城河入蕪湖。一驛：荻港。有汛。河口鎮、三山司、荻港巡司三。

廣德直隸州：繁，難。隸徽寧池太廣道。明初廣興府，置縣曰廣陽。尋降州，直隸江南。順治初因之，屬江南左布政使司。康熙六年，分隸安徽省。西距省治五百九十里。廣一百三十里，袤一百六十里。北極高三十度五十九分。京師偏東二度五十四分。領縣一。西：橫山。東南：桃花、乾溪。西北：白茅嶺。南：桐源山一名白石山。桐水出，南橫梗溪、東南鯉洪溪，皆合焉。北：九斗川，源出五花巖山，匯諸山澗水，西北流，逕建平，匯於郎溪。西：玉溪，繞城北，合碧溪、大源溪，同入建平之南綺湖。青洪山嶺，誓節渡有汛。州判一。杭村、廣安巡司二。建平繁，難。州西北九十里。西北：鳳棲山、五牙山。南：鎮山。西南：赤山。桐水自州入，逕城西入宣城，為白河川，匯於江南之丹陽湖，入大江，或謂之白石水。南綺湖受縣境諸水，北入丹陽湖。郎溪，三峽、蘇大二溪，逕城西南，匯諸山澗水，入南綺湖。白茅山有汛。梅渚巡司一。

滁州直隸州：沖，繁。隸安廬滁和道。明初以州治清流縣。省入，直隸江南。順治初因之，屬江南左布政使司。康熙六年，分隸安徽省。西南距省治五百五十里。廣一百四十里，袤三百一十里。北極高三十二度十七分。京師偏東一度五十三分。領縣二。州境皆山。西：瑯琊。東南：皇道。西北：清流河所出，一名北角河，繞城至烏衣，東合來安水入滁河。其別出者為白茅河，逕城西北入清流河。滁河東南自全椒入，合襄水、清流，曰三汊河口，下流入江蘇六合。大沙河自來安入，匯西北諸山溪水，至城東達清流河。小沙河源出西南菱山，逕城西，注石瀨澗以合清流。烏衣有汛。大槍鎮巡司一。有鐵路。全椒簡。州南五十里。北：覆釜山，城跨其上。西北：桑根山，有南隱、中隱、北隱。南：南崗。東南：九斗，一名徐陵山。滁河南源出廬，自合肥入，至石潭，與襄水合，入滁州。襄水源出西北石臼山，東南流，合澗穀諸水，亦至石潭達滁。西南：酂湖，居民引流資灌溉。南：六丈鎮。鳳皇橋有汛一。驛二：大柳、滁陽。來安簡，州東北四十里。西：嘉山。北：馬嶺山。東：五湖山。西北：北信山。來安水出五湖山，逕縣東，至水口鎮入滁州。西北：沛水，有二源，一出盱眙、招信界嶺下，一出練寺山，二水合而南流入州。獨山水、秋沛水皆由縣西北合流，至瓦店河，同入滁河。東北：白塔鎮。有汛。

和州直隸州：繁，疲。隸安廬滁和道。明初以州治歷陽縣，省入，尋復和州，直隸江南。順治初因之，屬江南左布政使司。康熙六年，分隸安徽省。西南距省治四百六十里。廣一百八十里，袤二百里。北極高三十一度四十四分。京師偏東一度五十一分。領縣一。西：歷陽。南：梁山。西北：烏石山。北：夾山。大江自無為州入，又東北入江蘇江浦。西南：柵山，與無為州分中流為界，即古濡須口也，白石水自含山西南來注之。東南：橫江，南直採石磯，亦名橫江浦，會開勝河，東流達江。南：裕溪河，源出巢湖，自無為入，上承牛屯河，入江。東北：石拔河、芝麻河、穴子河，皆入江。東南：當利浦，一名河口，大江之別浦也。州同一。牛屯河巡司一。裕溪、新河口、瓦蓬溝有汛。含山簡。州西六十里。北：大小峴山，一名赤焰山。西南：白石山，道書第二十一洞天也。濡須水出，是為東關口水，自巢湖東流，逕亞父山，出東關口，東南逕黃洛河，又南逕運漕河，至新浴口會西清溪河，至柵江口同入大江，一名天河。東南：銅城徬，受天河、黃洛河支流，東至徬口分流，一支為牛屯河，入州，一支南出，入三汊河。練固鎮、裕溪河鎮有汛。巡司二：運漕，裕溪。

六安直隸州：繁，疲，難。隸鳳潁六泗道。明初以州治六安縣，省入，屬鳳陽府，尋還屬廬州府。順治初因之。雍正二年，升直隸州，屬安徽省。東南距省治四百四十里。廣二百一十里，袤二百二十里。北極高三十一度五十分。京師偏東二分。領縣二。東：龍穴山一名龍池山，與合肥界。東南：洪家山，四圍壁立。南：大小同山。西南：團山，下臨渒水。渒水一名白沙河，源出霍山，逕城西，又北流入河南固始，即沘水也。西南青石河，西三元幢河、青龍河，皆入渒。東南：馬柵河，流逕舒城桃城鎮入巢湖。西：溶水河，源出齊雲山，西北流，入河南固始，合史河。西南：麻埠鎮。錢家集有汛。和尚司、馬頭汛二。巡司一。驛二：六安、椿樹崗。英山簡。州西南三百六十里。東：英山，縣以此名。北：雞鳴山。南：密峰尖、三吳山。西北：多雲山。西：岐嶺，通湖廣界。英山河出英山，有二源，東曰東矼，西曰西矼，南流至城南而合。會北澗水，流入湖北蘄水。南：雞兒河，亦由蘄水入江。北柳林關，西石門關，亦險要也。茅草畈有汛。七引店巡司一。霍山繁，難。州西南九十里。西北：霍山，又名天柱山，亦名南嶽。東：復覽山。西南：四十八盤。東南：鐵爐山。渒水即沘水，出沘山，俗名太陽河，北逕磨子潭，右合中埠及雙河，至天柱山西，左合漫水及陡山桃源河，又東北逕城西。有潛臺山，其西六安山。又北合新店河、楮皮嶺水，入州東梅子關。包家河有汛一。上土市鎮巡司。千羅畈鎮縣廢司。

泗州直隸州：繁，疲，難。隸潁六泗道。明屬鳳陽府。尋復升直隸州，以臨淮縣省入。順治初因之。康熙六年，分屬安徽省，隸鳳陽如故。十九年，州城圮，陷入洪澤湖，寄治盱眙。雍正二年，升直隸州，隸安徽省。乾隆四十二年，裁鳳陽府之虹縣，省入泗州為州治。泗州舊治在今州城東南百八十里。自明末清口久淤，舊黃河堤決，黃流奪淮，水倒灌入泗，州境時有水患。至清康熙十九年，城遂圮陷於湖。今州治即虹縣舊城。東北距省治七百六十里。廣二百九十里，袤二百里。北極高三十三度二十八分。京師偏東一度二十三分。領縣三。北：屏山，下有湖。南：鹿鳴山。東：秦橋山，有雙泉。東北：硃山，上有聖水井，下有峰山湖。南：淮水自鳳陽廢臨淮入，逕五河入洪澤湖。汴河自靈壁入，東南入淮，即莨蕩渠，一名浚儀渠，唐、宋通漕故道。睢河逕城北，東流，會安河窪，南注洪澤湖。潼河在故虹縣西，俗曰南潼河，自萬安湖流逕五河注淮。北潼水，在今州北，東流注駱馬湖。沱河在今州西南，源出宿州紫蘆湖，逕州東為南沱湖，州西為北沱河，二水合流入五湖。又石梁河、天井湖，西合漴水，過五河入淮。施家崗有汛。半城鎮，州判駐。雙溝鎮，同知駐。驛二：泗水、龍窩。盱眙疲，難。州南百里，濱湖倚山，無城郭。康熙間，泗州陷於湖，乃寄州治於此。後以虹縣省入泗州，乃復為屬如故。東：盱眙山，縣以此名。南：寶積山。北：陡山、龜山。東南：都梁。西北：浮山，濱淮水，故一名臨淮山。淮河逕城北，匯洪澤湖。與泗州中流分界。自五河流入，東北至清河口合黃河。東北：運河。池河自合肥入，北注于淮。洪澤湖舊名破釜塘，亦古洪澤鎮地，昔人開水門入以資灌田。自泗州陷入，湖界日巨，汪洋幾三百里，延袤皖、蘇二省。南以老子山、北以湖泊崗，與江蘇桃源縣分界。舊縣有汛一。驛二：淮原、都梁。天長疲，難。州東南百五十七里。南：橫山、冶山。西：望城崗。北：紅山。西北：石梁河，自滁州來安入，匯為五湖。北合德勝河，又東接高郵寘沙湖，其分流為樊梁溪。白塔河自來安入，合汊澗，逕石梁鎮，又東大河灣，至城西，右合白楊河，東北瀦為丁溪湖，播為感蕩、上泊、白馬、沂洋諸湖。其南秦蘭河，並入江蘇，注寘沙湖。東北：下河鎮。北：銅城鎮。汊澗有汛一。城門鄉巡司一。一驛：安淮。五河疲。州南百三十里。南：金崗。西南：翠柏。西：臥龍崗，下有龍潭。北：陡山崗。沱河水溢，淮水在城東一里。自故臨淮縣東北流逕此，又東入州境。澮河自靈壁入，舊逕城南一里，後水漲沙淤，徙於北滸，又逕城西北合沱河，又東入淮，或謂之澳水。東潼河自州入，逕天井湖，南至鐵鎖嶺入淮。漴河在城南二里。南湖在城南七里，匯眾流而成，流為此河，又東流入淮。以上所謂五河也。其交會處在城東二里，謂之五河口。西：臨淮關，有汛。驛一：五河。


\end{pinyinscope}