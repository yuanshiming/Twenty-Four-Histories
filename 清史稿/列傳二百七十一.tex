\article{列傳二百七十一}

\begin{pinyinscope}
文苑一

魏禧兄際瑞弟禮禮子世效世儼李騰蛟邱維屏曾燦林時益

梁份侯方域王猷定陳宏緒徐士溥歐陽斌元申涵光張蓋

殷岳吳嘉紀徐波錢謙益龔鼎孳吳偉業曹溶宋琬嚴沆

施閏章高詠鄧漢儀王士祿弟士祜田雯曹貞吉顏光敏

王蘋張篤慶徐夜陳恭尹屈大均梁佩蘭程可則方殿元

吳文煒王隼馮班宗元鼎劉體仁吳殳胡承諾賀貽孫唐甄

阿什垣劉淇金德純傅澤洪汪琬計東吳兆騫顧我錡

彭孫遹硃彞尊李良年謤吉璁尤侗秦松齡曹禾李泰來

陳維崧吳綺徐釚潘耒倪燦嚴繩孫徐嘉炎方象瑛

萬斯同錢名世劉獻廷邵遠平吳任臣周春陳鱣

喬萊汪楫汪懋麟陸葇兄子奎勛龐塏邊連寶

陸圻丁澎柴紹炳毛先舒孫治張丹吳百朋沈謙虞黃昊

孫枝蔚李念慈丁煒林侗林佶黃任鄭方坤

黃與堅王昊顧湄吳雯陶季梅清梅庚馮景邵長蘅

姜宸英嚴虞惇黃虞稷性德顧貞觀項鴻祚蔣春霖

文昭蘊端博爾都永忠書誠永諲裕瑞趙執信葉燮馮廷櫆

黃儀鄭元慶查慎行弟嗣瑮查升史申義周起渭張元臣潘淳

顧陳垿何焯陳景雲景雲子黃中戴名世

清代學術，超漢越宋。論者至欲特立「清學」之名，而文學並重，亦足於漢、唐、宋、明以外別樹一宗，嗚呼盛已！明末文衰甚矣！清運既興，文氣亦隨之而一振。謙益歸命，以詩文雄於時，足負起衰之責；而魏、侯、申、吳，山林遺逸，隱與推移，亦開風氣之先。康、乾盛治，文教大昌。聖主賢臣，莫不以提倡文化為己任。師儒崛起，尤盛一時。自王、硃以及方、惲，各擅其勝。文運盛衰，實通世運。此當舉其全體，若必執一人一地言之，轉失之隘，豈定論哉？道、咸多故，文體日變。龔、魏之徒，乘時立說。同治中興，文風又起。曾國籓立言有體，濟以德功，實集其大成。光、宣以後，支離龐雜，不足言文久矣。茲為文苑傳，但取詩文有各能自成家者，匯為一編，以著有清一代文學之盛。派別異同，皆置勿論。其已見大臣及儒林各傳者，則不復著焉。

魏禧，字冰叔，寧都人。父兆鳳，諸生。明亡，號哭不食，翦發為頭陀，隱居翠微峰。是冬，筮離之乾，遂名其堂為易堂。旋卒。

禧兒時嗜古，論史斬斬見識議。年十一，補縣學生。與兄際瑞、弟禮，及南昌彭士望、林時益，同邑李騰蛟、邱維屏、彭任、曾燦等九人為易堂學。皆躬耕自食，切劘讀書，「三魏」之名遍海內。禧束身砥行，才學尤高。門前有池，顏其居曰勺庭，學者稱勺庭先生。為人形幹修頎，目光射人。少善病，參術不去口。性仁厚，寬以接物，不記人過。與人以誠，雖見欺，怡如也。然多奇氣，論事每縱橫排奡，倒注不窮。事會盤錯，指畫灼有經緯。思患豫防，見幾於蚤，懸策而後驗者十嘗八九。流賊起，承平久，人不知兵，且謂寇遠猝難及。禧獨憂之，移家山中。山距城四十里，四面削起百餘丈。中徑坼，自山根至頂若斧劈然。緣坼鑿磴道梯而登，因置閘為守望。士友稍稍依之。後數年，寧都被寇，翠微峰獨完。喜讀史，尤好左氏傳及蘇洵文。其為文凌厲雄傑。遇忠孝節烈事，則益感激，摹畫淋漓。

年四十，乃出游。於蘇州交徐枋、金俊明，杭州交汪渢，乍浦交李天植，常熟交顧祖禹，常州交惲日初、楊瑀，方外交藥地、槁木，皆遺民也。當是時，南豐謝文洊講學程山，星子宋之盛講學髻山，弟子著錄者皆數十百人，與易堂相應和。易堂獨以古人實學為歸，而風氣之振，由禧為之領袖。僧無可嘗至山中，嘆曰：「易堂真氣，天下無兩矣！」無可，明檢討方以智也。友人亡，其孤不能自存，禧撫教安業之。凡戚友有難進之言，或處人骨肉間，禧批郤導窾，一言輒解其紛。或訝之，禧曰：「吾每遇難言事，必積誠累時，待其精神與相貫注，夫然後言。」康熙十八年，詔舉博學鴻儒，禧以疾辭。有司催就道，不得已，舁疾至南昌就醫。巡撫舁驗之，禧蒙被臥稱疾篤，乃放歸。後二年卒，年五十七。妻謝氏，絕食殉。著有文集二十二卷、日錄三卷、詩八卷、左傳經世十卷。

際瑞，原名祥，字善伯，禧兄。明亡後，禧、禮並謝諸生。際瑞嘆曰：「吾為長子，祖宗祠墓，父母尸饔，將誰責乎？」遂出就試。順治十七年歲貢生。寧都民亂，贛軍進討，索餉於山砦。際瑞身冒險阻，往來任其事，屢瀕於死。際瑞重信義，翠微峰諸隱者暨族戚倚際瑞為安危者三十餘年。康熙十六年，滇將韓大任踞贛，當事議撫之。大任曰：「非魏際瑞至，吾不信也！」時際瑞館總鎮哲爾肯所，遂遣之。家人泣勸毋往，際瑞曰：「此鄉邦宗族所關也，吾不行，恐禍及。行而無成，吾自當之。」遂往。甫入營。官兵遽從東路急攻。大任疑賣己，因拘留之。大任變計走降閩，際瑞遂遇害，年五十八。子世傑殉焉。際瑞篤治古文，喜漆園、太史公書。著有文集十卷、五雜俎五卷。

禮，字和公，禧弟。少魯鈍，受業於禧。禧嘗笞詈之，禮弗憾，曰：「兄固愛弟也！」禧喜過望。方九歲，父將析產，持一田券躊躇曰：「與祥，則禮損矣。奈何？」禮適在旁，應聲曰：「任損我，毋損伯兄。」父笑曰：「是固魯鈍者耶？」禮寡言，急然諾，喜任難事，以鬱鬱不得志，乃益事遠游。所至必交其賢豪，物色窮巖遺佚之士。年五十，倦游返，於翠微左幹之巔構屋五楹。是時伯叔踵逝，石閣、勺庭久虛無人。諸子各散處，不復居易堂。禮獨身率妻子居十七年，未他徙。卒，年六十六。著有詩文集十六卷。子世效、世儼。

世效，字昭士。生二十餘月，母口授九歌，輒能成誦。稍長，從仲父禧讀。性狷急，勇於任事。禧嘗謂其文一如其人，鋒銳所及，往往有沒羽之力。以多病不應試。遍游燕、楚、吳、越，一至嶺南。適王士禎使粵，見所作，原折節與交。著有耕廡文稿十卷。

世儼，字敬士。善病如其兄，然不廢翰墨。與世傑、世效時稱「小三魏」。著有為穀文稿八卷。

李騰蛟，字咸齋，亦寧都人。諸生。於易堂中年最長，諸子皆兄事之，嚴敬無敢斁。後居三巘峰，以經學教授。著周易賸言。年六十，卒。

邱維屏，字邦士，寧都人，三魏姊壻也。明諸生。為人高簡率穆。讀書多玄悟，禧嘗從之學。晚為歷數、易學及泰西算法。僧無可與布算，退語人曰：「此神人也！」彭士望與維屏交三十餘年，未嘗見其毀一人。然維屏獨推服禧，嘗貽禧書曰：「拒諫飾非者大惡也，不拒諫而嘗自拒諫，不飾非而嘗自飾非，尤惡之惡也。足下敢於自信，自處有故，而持之以堅，拒諫飾非，蓋有如此者！」禧得之痛服。維屏教授弟子，手批口講，日夜不輟業。康熙十八年，卒，年六十六。垂歿，示子曰：「食有菜飯，穿可補衣，無譎戾行，堪句讀師。」士望服其言。著有周易剿說十二卷、松下集十二卷、邦士文集十八卷。

曾燦，字青藜，亦寧都人，給事中應遴仲子。歲乙酉，楊廷麟竭力保南贛。應遴以閩嶠山澤間有眾十萬，命燦往撫之。既行，而應遴病卒，贛亦破，乃解散。尋祝發為僧，游閩、浙、兩廣間。大母及母念燦成疾，乃歸寧都。以大母命受室，築六松草堂，躬耕不出者數年。後僑居吳下二十餘年，客游燕市以卒。著有六松草堂文集、西崦草堂詩集。

林時益，本明宗室，名議敘，字確齋，南昌人。與彭士望同里。兩人謀居。士望與魏禧一見定交，極言金精諸山可為嶺北耕種處，乃攜家偕士望往。僑居十餘年，與魏氏昆弟相講習。康熙七年，詔明故宗室子孫眾多，竄伏山林者還田廬，復姓氏。時益久客寧都，弗樂歸。卜居冠石，結廬傭田，非其力不食。冠石宜茶，時益以意制之，香味擬陽羨，所謂林茶者也。晚好禪悅。著有冠石詩集五卷、確齋文集。

梁份，字質人，南豐人。少從彭士望、魏禧游，講經世之學。工古文辭。嘗只身游萬里，西盡武威、張掖，南極黔、滇，遍歷燕、趙、秦、晉、齊、魏之墟，覽山川形勢，訪古今成敗得失，遐荒軼事，一發之於文。方苞、王源皆重之。其論山海關，謂：「關自明洪武間始設，隋置臨榆於西，唐為榆關。東北古長城，燕、秦所築，距關遠，皆不足輕重。金之伐遼，自取遷民始。李自成席卷神京，敗石河而失之。天之廢興，人之成敗，而決於山海一隅。荒榛千百年之上，偏重於三百年間。天下定則山海安，山海困則天下舉困，其安危之重如此。」生平以未游山海為憾。為人樸摯強毅，守窮約至老不少挫。卒，年八十九。著有懷葛堂文集十五卷、西陲今略八卷。

侯方域，字朝宗，商丘人。父恂，明戶部尚書；季父恪，官祭酒：皆以東林忤閹黨。

方域師倪元璐。性豪邁不羈，為文有奇氣。時太倉張溥主盟復社，青浦陳子龍主盟幾社，咸推重方域，海內名士爭與之交。方恂之督師援汴也，方域進曰：「大人受詔討賊，廟堂議論多牽制。今宜破文法，取賜劍誅一甲科守令之不應徵辦者，而晉帥許定國師噪，亟斬以徇。如此則威立，軍事辦，然後渡河收中原土寨團結之眾，以合左良玉於襄陽，約陜督孫傳庭犄角並進，則汴圍不救自解。」恂叱其跋扈，不用，趣遣之歸。

方域既負才無所試，一放意聲伎，流連秦淮間。閹黨阮大鋮時亦屏居金陵，謀復用。諸名士共檄大鋮罪，作留都防亂揭，宜興陳貞慧、貴池吳應箕二人主之。大鋮知方域與二人善，私念因侯生以交於二人，事當已，乃囑其客來結驩。方域覺之，卒謝客，大鋮恨次骨。已而驟柄用，將盡殺黨人，捕貞慧下獄。方域夜走依鎮帥高傑，得免。順治八年，出應鄉試，中式副榜。十一年，卒，年三十七。

方域健於文，與魏禧、汪琬齊名，號「國初三家」。有壯悔堂集。

同時江西以文名者，南昌王猷定，新建陳宏緒、徐士溥、歐陽斌元。

猷定，字於一。選拔貢生。父時熙，進士，官太僕卿，名在東林。猷定好奇，有辯口，文亦如之。著四照堂集。

宏緒，字士業。父道亨，進士，官兵部尚書。疏救楊漣，罷歸。藏書萬卷。宏緒不仕，輯宋遺民錄以見志，有石莊集。

士溥，字巨源。父良彥，進士。忤崔、魏削籍，戍清浪。溧陽陳名夏聞士溥善古文，手書招之，拒不納。有榆溪集。

斌元，字憲萬。嘗為南司馬呂大器草奏劾馬士英二十四大罪，又佐史可法幕府。有文集十二卷。

申涵光，字孚孟，號鳧盟，永年人，明太僕寺丞佳胤子。年十五，補諸生。文名藉藉，顧不屑為舉子業。日與諸同志論文立社，載酒豪游為樂。萬歷六年亂起，議城守，出家貲四百金、錢二十萬犒士。甲申，奉母避亂西山，誅茅廣羊絕頂。與鉅鹿楊思聖，雞澤殷岳、殷淵，定患難交。京師破，佳胤殉國難，涵光痛絕復蘇。因渡江而南，謁陳子龍、夏允彞、徐石麟諸名宿，為父志、傳。歸里，事親課弟，足跡絕城市。日與殷岳及同里張蓋相往來酬和，人號為「廣平三君」。

清初，詔訪明死難諸臣。柏鄉魏裔介上褎忠疏，列佳胤名，格於部議。涵光徒跣赴京師，踔泥水中，幾瀕於死。麻衣絰帶，號哭東華道上，觀者皆飲泣。裔介再疏爭之，卒與祀恤如例。一時士大夫高其行，皆傾心納交，宴游贈答無虛日。

涵光為詩，吞吐眾流，納之爐治。一以少陵為宗，而出入於高、岑、王、孟諸家。嘗謂：「詩以道性情，性情之真者，可以格帝天，泣神鬼。若專事附會，寸寸而效之，則啼笑皆偽，不能動一人矣。」尚書王士禎稱涵光開河朔詩派。學士熊伯龍謂今世詩人吾甘為之下者，鳧盟一人而已。

嘗謁孫奇逢，執弟子禮。奇逢恨得之晚，以聖賢相敦勉。自是始聞天人性命之旨，究心理學，不復為詩。順治十七年，詔郡縣舉孝行，有司以涵光應，力辭之。再舉隱逸之士，堅辭不就。嘗自悔為名累，謝絕交游。晚年取諸儒語錄昕夕研究。作性習圖、義利說及荊園小語、進語諸書。嘗曰：「主靜不如主敬，敬，自靜也。硃、陸同適於道，硃由大路，雖遲而穩；陸由便徑，似捷而危：在人自擇耳。」奇逢謂其苦心積慮，閱歷深而動忍熟。裔介則贊之曰：「年少文壇，老來理路，聖賢之所謂博文而約禮也。」其推重如此。康熙十六年，卒，年五十九。

涵光又解琴理。書法顏魯公，尤工漢隸。間作山水木石，落落有雅致。著有聰山詩集八卷，文集四卷，說杜一卷。

蓋，字覆輿。明亡後，謝諸生，悲吟侘傺，遂成狂疾。嘗游齊、晉、楚、豫間，歸自閉土室中，雖妻子不得見。唯涵光、岳至則延入，談甚洽。其詩哀憤過情，恆自毀其稿。卒後，涵光為刊遺詩，曰柿葉集。

岳，字宗山，雞澤人。舉人。京師陷，入西山，與其弟淵謀舉義。事洩，淵被害，岳匿涵光家得免。其為詩自魏、晉以下屏不觀，尤不喜律詩，所作唯古體，莽莽然肖其為人。有留耕堂集。

吳嘉紀，字賓賢，泰州人。布衣。家安豐鹽場之東淘。地濱海，無交游。自名所居曰陋軒。貧甚，雖豐歲常乏食。獨喜吟詩，晨夕嘯詠自適，不交當世。郡人汪楫、孫枝蔚與友善，時稱道之，遂為王士禎所知。尤賞其五言清冷古淡，雪夜酌酒，為之序，馳使三百里致之。嘉紀因買舟至揚州謁謝定交，由是四方知名士爭與之倡和。

嘉紀工為危苦嚴冷之詞，嘗撰今樂府，淒急幽奧，能變通陳跡，自為一家。所著陋軒集多散佚，友人復裒集之為四卷。其詩風骨頗遒，運思亦復劖刻。由所遭不偶，每多怨咽之音，而篤行潛修，特為一時推重雲。

徐波，字元嘆，吳縣人。少任俠。明亡後，居天池，構落木菴，以枯禪終。詩多感喟，虞山錢謙益與之善，贈以詩，頗推重之。有謚簫堂、染香菴等集。

錢謙益，字受之，常熟人。明萬歷中進士，授編修。博學工詞章，名隸東林黨。天啟中，御史陳以瑞劾罷之。崇禎元年，起官，不數月至禮部侍郎。會推閣臣，謙益慮尚書溫體仁、侍郎周延儒並推，則名出己上，謀沮之。體仁追論謙益典試浙江取錢千秋關節事，予杖論贖。體仁復賄常熟人張漢儒訐謙益貪肆不法。謙益求救於司禮太監曹化淳，刑斃漢儒。體仁引疾去，謙益亦削籍歸。

流賊陷京師，明臣議立君江寧。謙益陰推戴潞王，與馬士英議不合。已而福王立，懼得罪，上書誦士英功，士英引為禮部尚書。復力薦閹黨阮大鋮等，大鋮遂為兵部侍郎。順治三年，豫親王多鐸定江南，謙益迎降，命以禮部侍郎管秘書院事。馮銓充明史館正總裁，而謙益副之。俄乞歸。五年，鳳陽巡撫陳之龍獲黃毓祺，謙益坐與交通，詔總督馬國柱逮訊。謙益訴辨，國柱遂以謙益、毓祺素非相識定讞。得放還，以箸述自娛，越十年卒。

謙益為文博贍，諳悉朝典，詩尤擅其勝。明季王、李號稱復古，文體日下，謙益起而力振之。家富藏書，晚歲絳雲樓火，惟一佛像不燼，遂歸心釋教，著楞嚴經蒙鈔。其自為詩文，曰牧齋集，曰初學集、有學集。乾隆三十四年，詔毀板，然傳本至今不絕。

龔鼎孳，字孝升，合肥人。明崇禎七年進士，授兵科給事中。李自成陷都城，以鼎孳為直指使，巡視北城。及睿親王至，遂迎降，授吏科給事中。改禮科，遷太常寺少卿。順治三年，丁父憂，請賜恤典。給事中孫自齡疏言：「鼎孳辱身流賊，蒙朝廷擢用，曾不聞夙夜在公，惟飲酒醉歌，俳優角逐。聞訃仍復歌飲留連，冀邀非分之典，虧行滅倫，莫此為甚！」部議降二級。尋遇恩詔獲免，累遷左都御史。

先是大學士馮銓被劾，睿親王集科道質訊。鼎孳斥銓閹黨，為忠賢義兒。銓曰：「何如逆賊御史？」鼎孳以魏徵歸順太宗自解，王笑曰：「惟無瑕者可以戮人。奈何以闖賊擬太宗！」遂罷不問。坐事降八級調用，補上林苑丞，旋罷。康熙初，起左都御史，遷刑部尚書。卒，謚「端毅」。乾隆三十四年，詔削其謚。

鼎孳天才宏肆，千言立就。世祖在禁中見其文，嘆曰：「真才子也！」嘗兩典會試，汲引英雋如不及。硃彞尊、陳維崧游京師，貧甚，資給之。傅山、閻爾梅陷獄，皆賴其力得免。臨歿，以徐釚囑梁清標曰：「負才如虹亭，可使之不成名耶？」釚後以清標薦試鴻博，入史館。自謙益卒後，在朝有文藻負士林之望者，推鼎孳云。著有定山堂集。

吳偉業，字駿公，太倉人。明崇禎四年進士，授編修。充東宮講讀官，再遷左庶子。弘光時，授少詹事，乞假歸。順治九年，用兩江總督馬國柱薦，詔至京。侍郎孫承澤、大學士馮銓相繼論薦，授秘書院侍講，充修太祖、太宗聖訓纂修官。十三年，遷祭酒。丁母憂歸。康熙十年，卒。

偉業學問博贍，或從質經史疑義及朝章國故，無不洞悉原委。詩文工麗，蔚為一時之冠，不自標榜。性至孝，生際鼎革，有親在，不能不依違顧戀，俯仰身世，每自傷也。臨歿，顧言：「吾一生遭際，萬事憂危，無一時一境不歷艱苦。死後斂以僧裝，葬我鄧尉、靈巖之側。墳前立一圓石，題曰『詩人吳梅村之墓』。勿起祠堂，勿乞銘。」聞其言者皆悲之。著有春秋地理志、氏族志，綏寇紀略及梅村集。

曹溶，字鑒躬，嘉興人。明崇禎十年進士，官御史。清定京師，仍原職。尋授順天學政。疏薦明進士王崇簡等五人，又請旌殉節明大學士苑景文、尚書倪元璐等二十八人，孝子徐基、義士王良翰等及節婦十餘人。試竣，擢太僕寺少卿。坐前學政任內失察，降二級。久之，稍遷左通政，上言：「通政之官職在納言，請嗣後凡遇挾私違例章疏即予駮還，仍許隨事建議。」又言：「王師入關，各處駐兵，乃一時權宜。今當歸並於盜賊出沒險阻之地，則兵不患少。其閒散無事之兵，遇缺勿補，遇調即遣，則餉不虛糜。且當裁提鎮，增副將，以專責成。」又言：「諸司職掌無成書，請以近年奉旨通行者，參之前朝會典，編為簡明則例，以重官守。」擢左副都御史。疏請時御便殿，召大臣入對，賜筆札以辨其才識，有切中利弊者，即飭力行，勿概下部議，帝並嘉納。擢戶部侍郎，出為廣東布政使，降山西陽和道。康熙初，裁缺歸里。十八年，舉鴻博，丁憂未赴，學士徐元文薦修明史。又數年，卒，有倦圃詩集。

宋琬，字玉叔，萊陽人。父應亨，明天啟中進士。令清豐，有惠政，民為立祠。崇禎末殉節，贈太僕寺卿。

琬少能詩，有才名。順治四年進士，授戶部主事，累遷吏部郎中。出為隴西道，過清豐，民遮至應亨祠，款留竟日，述往事至泣下。琬益自刻厲，期不墜先緒。調永平道，又調寧紹臺道，皆有績。十八年，擢按察使。時登州於七為亂。琬同族子懷宿憾，因告變，誣琬與於七通，立逮下獄，並系妻子。逾三載，下督撫外訊。巡撫蔣國柱白其誣，康熙三年放歸。十一年，有詔起用，授四川按察使。明年，入覲，家屬留官所。值吳三桂叛，成都陷，聞變驚悸卒。

始琬官京師，與嚴沆、施閏章、丁澎輩酬倡，有「燕臺七子」之目。其詩格合聲諧，明靚溫潤。既構難，時作淒清激宕之調，而亦不戾於和。王士禎點定其集為三十卷。嘗舉閏章相況，目為「南施北宋」。歿後詩散佚，族孫邦憲綴輯之為六卷。

沆，字子餐，餘杭人。順治十二年進士，官至戶部侍郎。性退讓，或譏彈其詩，輒應時改定。有皋園集。

施閏章，字尚白，號愚山，宣城人。祖鴻猷，以儒學著。子姓傳業江南，言家法者推施氏。

閏章少孤，事叔父如父。從沈壽民游，博綜群籍，善詩古文辭。順治六年進士，授刑部主事，以員外郎試高等。擢山東學政，崇雅黜浮，有冰鑒之譽。秩滿，遷江西參議，分守湖西道。屬郡殘破多盜，遍歷山谷撫循之，人呼為施佛子。嘗作彈子嶺、大阬嘆等篇告長吏，讀者皆曰：「今之元道州也。」尤崇獎風教，所至輒葺書院，會講常數百人。新淦民兄弟忿戾不睦，一日聞講禮讓孝弟之言，遂相持哭，詣堦下服罪。峽江患虎，制文祝之，俄有虎墮深塹，患遂絕。歲旱，禱雨輒應。康熙初，裁缺歸。民留之不，得，乃醵金創龍岡書院祀之。初，閏章駐臨江，有清江環城下，民過者咸曰：「是江似使君。」因改名使君江。及是傾城送江上，又送至湖。以官舫輕，民爭買石膏載之，乃得渡。十八年，召試鴻博，授翰林院侍講，纂修明史，典試河南。二十二年，轉侍讀，尋病卒。

閏章之學，以體仁為本。置義田，贍族好，扶掖後進。為文意樸而氣靜，詩與宋琬齊名。王士禎愛其五言詩，為作摘句圖。士禎門人問詩法於閏章，閏章曰：「阮亭如華嚴樓閣，彈指即見。予則不然，如作室者，瓴甓木石，一一就平地築起。」論者皆謂其允。著有學餘堂集、矩齋雜記、蠖齋詩話，都八十餘卷。

閏章與同邑高詠友善，皆工詩，主東南壇坫數十年，時號「宣城體」。

詠，字阮懷。幼稱神童。祖維嶽，知興國州，清介無長物。詠食貧勵學，屢躓名場，年近六十，始貢入太學。詞科之舉，詠與焉，授檢討。閏章稱其討優入古人。兼工書畫，有遺山堂、若巖堂集。

時同舉鴻博又有泰州鄧漢儀，字孝威。以年老授中書舍人。亦工詩。游跡所至，輒以名集，逐年編紀，凡七集。詩家咸推重之。

王士祿，字子底，濟南新城人。少工文章，清介有守。弟士祜、士禎從之學詩。士禎遂為詩家大宗，官尚書，自有傳。士祿，順治九年進士。投牒改官，選萊州府教授，遷國子監助教，擢吏部主事。康熙二年，以員外郎典試河南，磨勘罣吏議下獄。久之得雪，免歸。居數年，起原官。學士張貞生、御史李棠先後建言獲咎，力直之，人以為難。尋又免歸。母喪，以毀卒，年四十有八。其文去雕飾，詩尤閒澹幽肆。有西樵、十笏山房諸集。

士祜，字子測。十歲時，客或疑焦竑字弱侯何耶？坐客未對，即應聲曰：「此出考工記，『竑其幅廣以為之弱』也。咸驚其夙慧。康熙初，第進士，未仕卒。士禎輯其詩為古缽山人遺集。

當是時，山左詩人王氏兄弟外，有田雯、顏光敏、曹貞吉、王蘋、張篤慶、徐夜皆知名。

雯，字紫綸，號山姜，德州人。康熙三年進士，授中書。先是中書以貲郎充，是年始改用進士，遂為例。累遷工部郎中。督江南學政，所取士多異才。每按試，從兩騾，二僕隨之，戒有司勿供張。授湖廣督糧道，遷光祿寺卿，巡撫江寧，調貴州。時苗、仲猖獗，粵督議會剿，雯謂：「制苗之法，犯則治之，否則防之而已，無庸動眾勞民也。」議遂寢。丁憂，起補刑部侍郎，調戶部，以疾歸。康熙中，士禎負海內重名，其論詩主風調。雯負其縱橫排奡之氣，欲以奇麗抗之。有古懽堂集。

貞吉，字升六，安丘人。與雯同年進士，禮部郎中。詩格遒練，有實庵詩略。兼工倚聲，吳綺選名家詞，推為壓卷。

光敏，字遜甫，曲阜人，顏子六十七世孫也。康熙六年進士，除國史院中書舍人。帝幸太學，加恩四氏子孫，授禮部主事，歷吏部郎中。其為詩秀逸深厚，出入錢、劉。吳江計東謂足以鼓吹休明。雅善鼓琴，精騎射蹋鞠。嘗西登太華，循伊闕，南浮江、淮，觀濤錢塘，溯三衢。所至輒命工為圖，得金石文恆懸之屋壁。有樂圃集、舊雨堂集。

蘋，字秋史，歷城人。少落拓不偶，人目為狂。雯見其詩，為延譽。嘗賦「黃葉」句絕工，人稱為王黃葉。康熙四十五年進士，當為令，以母老改成山衛教授。閉門耽吟，介節彌著。有二十四泉草堂集。

篤慶，字歷久，淄川人。拔貢生。早受知施閏章。會徵鴻博，有欲薦之者，辭不應。詩以盛唐為宗，有昆侖山房集。

夜，字東癡，新城人，本名元善。舉鴻博，不赴。有詩集。

陳恭尹，字元孝，順德人。父邦彥，明末殉國難，贈尚書。恭尹少孤，能為詩，習聞忠孝大節。棄家出游，賦姑蘇懷古諸篇，傾動一時。留閩、浙者七年。一日，父友遇諸塗，責之曰：「子不歸葬，奈何徒欲一死塞責耶！」恭尹泣謝之，乃歸。既葬父增城，遂渡銅鼓洋訪故人於海外。久之歸，主何衡家。與陶窳、梁無技及衡弟絳相砥礪，世稱「北田五子」。已，復游贛州，轉泛洞庭，再游金陵，至汴梁，北渡黃河，徘徊大行之下。於是南歸，築室羊城之南以詩文自娛，自稱羅浮布衣。

恭尹修髯偉貌，氣幹沉深。其為詩激昂頓挫，足以發其哀怨之思。自言平生文辭多取諸胸臆，僕僕道塗，稽古未遑也。卒，年七十一。著獨漉堂集。王隼取恭尹詩合屈大均、梁佩蘭共刻之，為嶺南三家集。

大均，字介子，番禺人。初名紹隆，遇變為僧，中年返初服。工詩，高渾兀奡，有翁山詩文集。

佩蘭，字芝五，南海人。童時日記數千言。順治十四年鄉試第一，又三十一年始成進士，年六十矣。佩蘭夙負詩名。既選庶吉士，館中推為祭酒。不一年假歸，里居十五載。會詔飭詞臣就職，復入都。逾月散館，以不習國書罷歸。結蘭湖社，與同邑程可則，番禺王邦畿、方殿元及恭尹等稱「嶺南七子」。有六瑩堂集。

可則，字周量。順治九年會試第一。以磨勘停殿試歸，益恣探經史。十七年，始應閣試，授內閣中書，累遷兵部郎中。出知桂林府，以敏幹稱。其官都下，與宋琬、施閏章、王士祿、士禎、陳廷敬、沈荃、曹爾堪輩為文酒之會，吳之振合刻八家詩選。可則詩曰海日堂集。

殿元，字蒙章。康熙三年進士。歷知剡城、江寧等縣。置祭田以贍兄弟，而自攜長子還、次子朝僑寓蘇州。父子皆有詩名。所稱「嶺南七子」，並其二子數之也。殿元著九穀集；還，靈州集；朝，勺園集。

佩蘭之友又有南海吳文煒，字山帶。十歲工詩，兼善繪事。時初效長吉體，務為險語取快。康熙三十二年舉人。計偕，卒於旅舍。有金茅山堂集，恭尹為之序。

王隼，字蒲衣，番禺人。父邦畿，明副貢生。隱居羅浮，嶺南七子之一也。有耳鳴集。隼七歲能詩。慕道術，早歲棄家入丹霞，尋入匡廬，居太乙峰，六七年始歸。性喜琵琶，終日理書卷，生事窘不顧，惟取琵琶彈之。琵琶聲急，即其窘益甚。著大樗堂集。妻潘，女瑤湘，並工詩。

馮班，字定遠，常熟人。淹雅善持論，顧性不諧俗。說詩力牴嚴羽，尤不取江西宗派，出入義山、牧之、飛卿之間。書四體皆精。著鈍吟集。趙執信於近代文家少許可者，見班所著獨折服，至具衣冠拜之。嘗謁其墓，寫「私淑門人」刺焚塚前。其為名流所傾仰類此。

宗元鼎，字定九，江都人。七歲詠梅，遠近傳誦其句。堂有古梅一株，人謂之「宗郎梅」。性狷而孝，釜甑屢空，未嘗以貧告人。康熙初，貢太學，銓注州同知。未仕卒。元鼎與從弟元豫、觀，從子之瑾、之瑜皆工詩，有「廣陵五宗」之目。

劉體仁，字公霝，潁州人。順治中進士。有家難，棄官從孫奇逢講學。後官考功郎中。體仁喜作畫，鑒識其精，又工鼓琴。與汪琬、王士禎友善，著七頌堂集。士禎稱其詩似孟東野；又言今日善學才調集者無如元鼎，學西昆體者無如吳殳。

殳，字修齡，原名喬，亦常熟人也。著圍爐詩話，云：「意喻則米，炊而為飯者文，釀而為酒者詩乎？」又曰：「詩之中須有人在。」執信嘆為知言。

胡承諾，字君信，天門人。崇禎時舉人。明亡後，隱居不仕，臥天門巾、柘間。順治十二年，部銓縣職。康熙五年，檄徵入都，六年，至京師，未幾告歸。構石莊於西村，窮年誦讀，著繹志二十餘萬言。繹志者，繹己所志也。原本道德，切近人事，為有體有用之學。其吏治篇曰：「古之人不敢輕言變法也。必有明哲之德，於精粗之理無所不昭，不獨精者為之地，即粗者亦為之地，有和悅之氣，於異同之見無所不容，不獨同者樂其然，即異者亦樂其然；然後可奪其久安之法，授以更新之制，而民不驚顧不讙譁也。」租庸篇曰：「欲富國者，當使君民之力皆常有餘。民之餘力，生於君之約取；君之餘力，生於民之各足。」他篇準此。承諾自擬其書於徐幹中論、顏氏家訓。或頗譏其掇拾群言，未能如古人自成一家之說，然大體必軌於正。又有讀書錄，則鱗雜細碎，殆繹志取材之餘矣。二十六年，卒，年七十五。

同時篤志撰述，其學與承諾相上下者，又有賀貽孫，字子翼，永新人；唐甄，字鑄萬，達州人。

貽孫九歲能屬文。明季社事盛行，貽孫與萬茂先、陳士業、徐巨源、曾堯臣輩結社豫章。及明亡，遂不出。順治初，學使者慕其名，特列貢榜，避不就。巡按御史笪重光欲舉應鴻博，書至，貽孫愀然曰：「吾逃世而不逃名，名之累人實甚。吾將從此逝矣！」乃翦發衣緇，結茅深山，無復能蹤跡之者。晚年窮益甚。著有易觸、詩觸、詩筏、騷筏，又著水田居激書。激書者，備名物以寄興，紀逸事以垂勸，援古鑒今，錯綜比類。言之不足，故長言之，長言之不足，故危悚惕厲，必暢所欲言而後已，激濁揚清。始自貴因，終於空明，凡四十一篇。

甄性至孝，父喪，獨棲殯室三年。以世亂不克還葬，遂葬父虎丘。順治十四年舉人。選長子令，下車，即導民樹桑凡八十萬本，民利賴焉。未幾，坐逃人詿誤去官。僦居吳市，炊煙屢絕，至採枸杞葉為食，衣敗絮，著述不輟。始志在權衡天下，作衡書，後以連蹇不遇，更名潛書。分上下篇，上篇論學，始辨儒，終博觀，凡五十篇；下篇論政，始尚治，終潛存，凡四十七篇。上觀天道，下察人事，遠正古跡，近度今宜，根於心而致之行，非虛言也。寧都魏禧見而嘆之曰：「是周、秦之書也，今猶有此人乎！」卒，年七十五。

阿什坦，字金龍，完顏氏，滿洲正白旗人。順治九年進士，授刑科給事中。初繙譯大學、中庸、孝經諸書，詔刊行。阿什坦上言；「學者宜以聖賢為期，經史為導，此外無益雜書當屏絕。」又請嚴旗人男女之別，定部院九品之制，俱報可。康熙初，罷職家居。鰲拜專政，欲令一見終不往。嗣以薦起，聖祖召問節用愛人，對曰：「節用莫要於寡欲，愛人莫先於用賢。」聖祖顧左右曰：「此我朝大儒也！」著有大學中庸講義及奏稿。孫留保，以掌院學士充明史總裁，附王蘭生傳。

劉淇，字武仲，漢軍鑲白旗人。弟汶，舉人。受知世宗，時有二難之目。著周易通說、禹貢說、助字辨略、堂邑志、衛園集。

金德純，字素公，漢軍正紅旗人。著旗軍志。

傅澤洪，字育甫，漢軍旗人。累官江南淮揚道。著行水金鑒百七十五卷。

汪琬，字苕文，長洲人。少孤，自奮於學，銳意為古文辭。於易、詩、書、春秋、三禮、喪服咸有發明。性狷介。深嘆古今文家好名寡實，鮮自重特立，故務為經世有用之學。其於當世人物，褒譏不少寬假。順治十二年進士，授主事，再遷刑部郎中。坐累降兵馬司指揮，能舉其職，不以秩卑自沮。任滿，稍遷戶部主事，民送之溢衢卷。榷江寧西新關，以疾假歸。結廬堯峰山，閉戶撰述，不交世事，學者稱堯峰先生。以宋德宜，陳廷敬薦博學鴻儒科，試列一等。授編修，纂修明史，棘棘爭議不阿。在館六十日，再乞病歸。歸十年而卒，年六十七。

初，聖祖嘗問廷敬今世誰能為古文者，廷敬舉琬以對。及琬病歸，聖祖南巡駐無錫，諭巡撫湯斌曰：「汪琬久在翰林，有文譽。今聞其居鄉甚清正，特賜御書一軸。」當時榮之。琬為文原本六經，疏暢類南宋諸家，敘事有法。公卿志狀，皆爭得琬文為重。嘗自輯詩文為類稿、續稿各數十卷，又簡其尤精者，囑門人林佶繕刻之。

計東，字甫草，吳江人。少負經世才，自比馬周、王猛。遭世變，著籌南五論，持謁史可法，可法奇之，弗能用也。順治十四年，舉順天鄉試，旋以江南奏銷案被黜。嘗從湯斌講學，又從汪琬受歐、曾古文義法，故其為文具有本原，而一出以和平溫雅。既廢不用，貧無以養，縱游四方，所至交其豪傑。過鄴城，尋明詩人謝榛葬處，得之南門外二十里，為修墓立石，請有司禁樵牧。又憩順德逆旅，念歸有光昔嘗佐郡，集中有壁記，求其遺址不得，乃即署旁廢圃中設瓣香，再拜流涕而去，觀者駭其狂。

東外若不羈，內行謹，事母至孝。同邑友人吳兆騫流徙出關，為恤其家，且以女許配其弱子。大學士王熙素重東，屢欲薦之，未果。會詔舉鴻博，而東已前一年卒，深悼惜焉。

初游河南，見商丘宋犖，輒引重。其後東歿二十餘年，犖至江蘇巡撫，為序其遺文，曰改亭集，刊行之。

兆騫，字漢槎。亦十四年舉人。以科場蜚語逮系，遣戍寧古塔。兆騫與弟兆宜皆善屬文，居塞上二十年，侘傺不自聊，一發之於詩。已而友人顧貞觀言於納蘭成德、徐乾學，為納鍰，遂於康熙二十年赦還。著秋笳集。兆宜嘗注徐、庾二集，韓偓詩集，又注玉臺新詠、才調集，並行於世。

同邑顧我錡，廩生。鄂爾泰任江蘇布政，試古學，得士五十三人，刻南邦黎獻集，推我錡為冠。乾隆丙辰開詞科，鄂爾泰惜我錡前卒，不獲舉，人謂其遇與東同。有湘南詩集。

彭孫遹，字駿孫，海鹽人。父期生，明唐王時官太僕卿，死贛州。長子孫貽以毀卒，孫遹其少子也。順治十六年進士，授中書。素工詞章，與王士禎齊名，號曰「彭王」。康熙十八年，開博學鴻儒科，詔中外諸臣廣搜幽隱，備禮敦勸，無論已仕未仕，徵詣闕下，月餼太倉米。明年三月朔，召試太和殿。發賦、詩題各一，學士院給官紙，光祿布席，賜宴體仁閣下。於是天子親擢孫遹一等一名，授編修。

自孫遹外，其籍隸浙江者，又有錢塘汪霦，秀水徐嘉炎、硃彞尊，平湖陸葇，海寧沈珩，仁和沈筠、吳任臣、邵遠平，遂安方象瑛、毛升芳，蕭山毛奇齡，鄞陳鴻績，凡十三人。江蘇二十三人，曰：上元倪燦，寶應喬萊，華亭王頊齡、吳元龍，無錫秦松齡、嚴繩孫，武進周清原，宜興陳維崧，長洲馮勛、汪琬、尤侗、範必英，吳錢中諧，儀真汪楫，淮安邱象隨，吳江潘耒、徐釚，太倉黃與堅，常熟周慶會，山陽李鎧、張鴻烈，上海錢金甫，江陰曹禾。直隸五人，曰：大興張烈，東明袁佑，宛平米漢雯，獲鹿崔如嶽，任丘龐塏。安徽三人，曰：宣城施閏章、高詠，望江龍燮。江西二人，曰：臨川李來泰，清江黎騫。陜西一人，曰富平李因篤。河南一人，曰睢州湯斌。山東一人，曰諸城李澄中。湖北一人，曰黃岡曹宜圃。凡五十人，皆以翰林入史館。其列二等者，亦多知名之士，稱極盛焉。

孫遹歷官吏部侍郎，充經筵講官。明史久未成，特命為總裁，賜專敕，異數也。年七十，致仕歸，御書「松桂堂」額賜之，遂以名其集。

硃彞尊，字錫鬯，秀水人，明大學士國祚曾孫。生有異秉，書經目不遺。家貧客游，南逾嶺，北出雲朔，東泛滄海，登之罘，經甌越。所至叢祠荒塚、破爐殘碣之文，莫不搜剔考證，與史傳參校同異。歸里，約李良年、周筼、繆泳輩為詩課，文名益噪。

康熙十八年，試鴻博，除檢討。時富平李因篤、吳江潘耒、無錫嚴繩孫及彞尊皆以布衣入選，同修明史。建議訪遺書，寬期限，毋效元史之迫時日。辨方孝孺之友宋仲珩、王孟縕、鄭叔度、林公輔諸人咸不及於難，則知從亡、致身錄謂誅九族，並戮其弟子朋友為一族不足據，所謂九族者，本宗一族也。又言東林不皆君子，異乎東林者，亦不皆小人。作史者未可存門戶之見，以同異分邪正。二十年，充日講起居注官。典試江南，稱得士。入值南書房，賜紫禁城騎馬。數與內廷宴，被文綺、時果之賚，皆紀以詩。旋坐私挾小胥入內寫書被劾，降一級，後復原官。三十一年，假歸。聖祖南巡，迎駕無錫，御書「研經博物」額賜之。

當時王士禎工詩，汪琬工文，毛奇齡工考據，獨彞尊兼有眾長。著經義考、日下舊聞、曝書亭集。又嘗選明詩綜，或因人錄詩，或因詩存人，銓次為最當。卒，年八十一。子昆田，亦工詩文，早卒。孫稻孫，舉乾隆丙辰鴻博，能世其家。

彞尊所與為詩課者，李良年，字武曹，同邑人。與兄繩遠、弟符並著詩名。試鴻博，罷歸。有秋錦山房集。譚吉璁，字舟石，嘉興人，彞尊姑之子也。少遇寇，以身蔽父，寇舍之去。後以諸生試國子監第一，授弘文院撰文中書舍人，出為延安同知。吳三桂叛，守榆城獨完，論功加一級。舉應鴻博，報罷。遷知登州府。卒。有嘉樹堂集。

尤侗，字展成，長洲人。少補諸生，以貢謁選。除永平推官，守法不撓。坐撻旗丁鐫級歸。侗天才富贍，詩文多新警之思，雜以諧謔，每一篇出，傳誦遍人口。康熙十八年，試鴻博列二等，授檢討，與修明史。居三年告歸。聖祖南巡至蘇州，侗獻詩頌。上嘉焉，賜御書「鶴棲堂」額，遷侍講。

初，世祖於禁中覽侗詩篇，以才子目之。後入翰林，聖祖稱之曰「老名士」。天下羨其榮遇。侗喜汲引才雋，性寬和，與物無忤。兄弟七人甚友愛，白首如垂髫。卒，年八十七。著西堂集、鶴棲堂集，凡百餘卷。

秦松齡，字留仙，無錫人。順治十二年進士，官檢討，罷歸。後舉鴻博，復授檢討。典江西鄉試，歷左贊善，以諭德終。松齡為庶常，召試詠鶴詩，有句云：「高鳴常向月，善舞不迎人。」世祖拔置第一，示閣臣曰：「是人必有品！」及告歸，里居二十餘年，專治毛詩。仿黃氏日鈔之例，著毛詩日箋六卷。自為詩文曰蒼峴山人集。

曹禾，字頌嘉，江陰人。康熙三年進士。選鴻博，授檢討，官至祭酒。與田雯、宋犖、汪懋麟、顏光敏、王又旦、謝重輝、曹貞吉、丁澎、葉封齊名，稱詩中十子。

同時江西選鴻博一等者，李泰來，字石臺，臨川人。順治九年進士。嘗督江南學政，除蘇松常道，以疾歸。試詞科，授侍講。古文博奧，詩以和雅稱。有石臺集。

陳維崧，字其年，宜興人。祖於廷，明左都御史。父貞慧，見遺逸傳。維崧天才絕艷，十歲，代大父撰楊忠烈像贊。比長，侍父側，每名流宴集，援筆作序記，千言立就，瑰瑋無比，皆折行輩與交。補諸生，久之不遇。因出游，所在爭客之。嘗由汴入都，與硃彞尊合刻一稿，名硃陳村詞，流傳至禁中，蒙賜問，時以為榮。逾五十，始舉鴻博，授檢討，修明史。在館四年，病卒。

維崧清臞多須，海內稱陳髯。平生無疾言遽色，友愛諸弟甚。游公卿間，慎密，隨事匡正，故人樂近之，而卒莫之狎。著湖海樓詩集、迦陵文集。時汪琬於同輩少許可者，獨推維崧駢體，謂自唐開、寶後無與抗矣。詩雄麗沉鬱，詞至千八百首之多，尤前此未有也。

順、康間，以駢文稱者，又有吳綺，字次，江都人。維崧導源庾信，泛濫於初唐四傑，故氣脈雄厚。綺則追步李商隱，才地視維崧為弱，而秀逸特甚。順治十一年拔貢生，薦授中書舍人。奉詔譜楊繼盛樂府，遷兵部主事，即以繼盛官官之也。出知湖州府，有吏能。人謂其多風力，尚風節，饒風趣，稱為「三風太守」。未幾，罷歸。貧無田屯，購廢圃以居。有匄詩文者，以花木潤筆，因顏其圃曰種字林。著林蕙堂集。詞最有名，婦孺皆能習之。以有「把酒祝東風，種出雙紅豆」之句，又稱「紅豆詞人」。

徐釚，字電發，吳江人。應鴻博，授檢討。會當外轉，遽乞歸。後起原官，不就。卒，年七十三。著南州草堂集、本事詩。又嘗刻菊莊樂府。昆山葉方靄稱其綿麗幽深，耐人尋繹。朝鮮貢使以兼金購之。釚既工倚聲，因輯詞苑叢談，具有裁鑒。

潘耒，字次耕，吳江人。生而奇慧，讀書十行並下，自經史、音韻、算數及宗乘之學，無不通貫。康熙時，以布衣試鴻博，授檢討，纂修明史。上書總裁，言要義八端：「宜搜採博而考證精；職任分而義例一；秉筆直而持論平；歲月寬而卷帙簡。」總裁善其說，令撰食貨志，兼他紀傳。尋充日講起居注官，修實錄、聖訓。嘗應詔陳言，謂：「建言古無專責，梅福以南昌尉言外戚，柳伉以太常博士言程元振，陳東以太學生攻六賊，楊繼盛以部曹劾嚴嵩。本朝舊制，京官並許條陳。自康熙十年憲臣奏請停止，凡非言官而言事為越職。夫人主明目達聰，宜導之使言。今乃禁之，豈盛世事？臣請弛其禁，俾大小臣工各得獻替，庶罔上行私之徒，有所忌而不敢肆。於此輩甚不便，於國家甚便也。其在外監司守令，遇地方大利弊，許其條奏。水旱災荒，州縣官得上聞。如此，則民間疾苦無不周知矣。」更請許臺諫官得風聞言事，有能奮擊奸回者，不次超擢，以作敢言之氣。二十三年，甄別議起，坐浮躁降調，遂歸。

耒有至性，初被徵，辭以母老，不獲命，乃行。既徐官，三牒吏部以獨子請終養，卒格於議不果歸。逮居喪，哀毀骨立。少受學同郡徐枋、顧炎武。枋歿，周恤其孤孫，而刻炎武所著書，師門之誼甚篤焉。四十二年，聖祖南巡，復原官。大學士陳廷敬欲薦起之，力辭而止。平生嗜山水，登高賦詠，名流折服。有遂初堂集。又因炎武音學五書為類音八卷。炎武復古，耒則務窮後世之變雲。

當時詞科以史才稱者，硃彞尊、汪琬、吳任臣及耒為最著。又有倪燦，字闇公，上元人。以舉人授檢討，撰藝文志序，與姜宸英刑法志序並推傑構。書法詩格秀出一時，有雁園集。

嚴繩孫，字蓀友，無錫人，明尚書一鵬孫。六歲能作擘窠大書。試日，目疾作，第賦一詩，亦授檢討，撰明史隱逸傳。典試江西，尋遷中允，假歸。有秋水集。子泓曾，亦善畫工詩。

徐嘉炎，字勝力，秀水人，明兵部尚書必達曾孫。幼警敏，強記絕人。既，試鴻博，授檢討。康熙二十年，王師收滇、黔，嘉炎仿鐃歌鼓吹曲，撰聖人出至文德舞二十四章以獻；又四年元夕，聖祖於南海大放燈火，縱臣民使觀，嘉炎復應制撰記：皆稱旨。嘗侍直，命背誦咸有一德，終篇不失一字。至「厥德靡常」數語，則斂容讀之，帝為悚異。又嘗問宋元祐黨人是非，嘉炎舉諸人姓名始末，及先儒評騭語其悉。特賜御臨蘇軾詩一卷，廷臣拜賜御書自此始也。累擢內閣學士，兼禮部侍郎，充三朝國史及會典、一統志副總裁。有抱經齋集。

方象瑛，字渭仁，遂安人。康熙六年進士。試鴻博，授編修，典試蜀中。尋告歸。象瑛性簡靜，早慧，十歲作遠山凈賦，驚其長老。致仕家居，望益重。邑有大利弊，則岳岳爭言，歲省脂膏萬計，邑人建思賢祠祀之。著健松齋集、封長白山記、松窗筆乘。

萬斯同，字季野，鄞縣人。父泰，生八子，斯同其季也。兄斯大，儒林有傳。性彊記，八歲，客坐中能背誦揚子法言。後從黃宗羲游，得聞蕺山劉氏學說，以慎獨為宗。以讀書勵名節與同志相劘切，月有會講。博通諸史，尤熟明代掌故。康熙十七年，薦鴻博，辭不就。

初，順治二年詔修明史，未幾罷。康熙四年，又詔修之，亦止。十八年，命徐元文為監修，取彭孫遹等五十人官翰林，與右庶子盧君琦等十六人同為纂修。斯同嘗病唐以後史設局分修之失，以謂專家之書，才雖不逮，猶未至如官修者之雜亂，故辭不膺選。至三十二年，再召王鴻緒於家，命偕陳廷敬、張玉書為總裁。陳任本紀，張任志，而鴻緒獨任列傳。乃延斯同於家，委以史事，而武進錢名世佐之。每覆審一傳，曰某書某事當參校，顧小史取其書第幾卷至，無或爽者。士大夫到門諮詢，了辯如響。

嘗書抵友人，自言：「少館某所，其家有列朝實錄，吾默識暗誦，未敢有一言一事之遺也。長游四方，輒就故家耆老求遺書，考問往事。旁及郡志、邑乘，私家撰述，靡不搜討，而要以實錄為指歸。蓋實錄者，直載其事與言，而無可增飾者也。因其世以考其事，覈其言而平心察之，則其人本末可八九得矣。然言之發或有所由，事之端或有所起，而其流或有所激，則非他書不能具也。凡實錄之難詳者，吾以他書證之。他書之誣且濫者，吾以所得於實錄者裁之。雖不敢具謂可信，而是非之枉於人者蓋鮮矣。昔人於宋史已病其繁蕪，而吾所述將倍焉。非不知簡之為貴也，吾恐後之人務博而不知所裁，故先為之極，使知吾所取者有所捐，而所不取，必非其事與言之真，而不可溢也。」又以：「馬、班史皆有表，而後漢、三國以下無之。劉知幾謂得之不為益，失之不為損。不知史之有表，所以通紀、傳之窮者。有其人已入紀、傳而表之者，有未入紀、傳而牽連以表之者。表立而後紀、傳之文可省，故表不可廢。讀史而不讀表，非深於史者也。」嘗作明開國訖唐、桂功臣將相年表，以備採擇。其後明史至乾隆初大學士張廷玉等奉詔刊定，即取鴻緒史槁為本而增損之。鴻緒槁，大半出斯同手也。

平生淡於榮利，脩脯所入，輒以以周宗黨。故人馮京第死義，其子沒入不得歸，為醵錢贖之。尤喜獎掖後進。自王公以至下士，無不呼曰萬先生。李光地品藻人倫，以謂顧寧人、閻百詩及萬季野，此數子者，真足備石渠顧問之選。而斯同與人往還，其自署則曰「布衣萬某」，未嘗有他稱也。卒，年六十。著歷代史表，創為宦者侯表，大事年表二例。又著儒林宗派。

名世，字亮工。康熙四十二年一甲進士，授編修。夙負文譽，王士禎見其詩激賞之。鴻緒聘修明史，斯同任考核，付名世屬辭潤色之。官至侍讀，坐投詩諂年羹堯奪職。

劉獻廷，字繼莊，大興人，先世本吳人也。其學主經世，自象緯、律歷、音韻、險塞、財賦、軍政、以逮岐黃、釋老之書，無所不究習。與梁谿顧培、衡山王夫之、南昌彭士望為師友，而復往來昆山徐乾學之門。議論不隨人後。萬斯同引參明史館事，顧祖禹、黃儀亦引參一統志事。獻廷謂諸公考古有餘，實用則未也。

其論方輿書：「當於各疆域前，測北極出地，定簡平儀制度，為正切線表，而節氣之後先，日食之分秒，五星之凌犯占驗，皆可推矣。諸方七十二候不同，世所傳者本之月令。乃七國時中原之氣候，與今不合，則歷差為之。今宜細考南北諸方氣候，取其核者詳載之，然後天地相應，可以察其遷變之微矣。燕京、吳下，水皆南流，故必東南風而後雨，衡、湘水北流，故必北風而後雨。諸方山水向背分合，皆紀述之，而風土之剛柔，暨陰陽燥濕之徵，可次第而求矣。」

其論水利，謂：「西北乃先王舊都，二千餘年未聞仰給東南。何則？溝洫通，水利修也。自劉、石雲擾，以訖金、元，千餘年未知水利為何事，不為民利，乃為民害。故欲經理天下，必自西北水利始矣。西北水利，莫詳於水經酈注。雖時移勢易，十猶可得六七。酈氏略於東南，人以此少之。不知水道之當詳，正在西北。」於是欲取二十一史關於水利農田戰守者，考其所以，附以諸家之說，為之疏證。凡獻廷所撰著，類非一人一時所能成，故卒不就。

又嘗自謂於華嚴字母悟得聲音之道，作新韻譜，足窮造化之奧。證以遼人林益長之說，益自信。其法先立鼻音二，各轉陰、陽、上、去、入之五音共十聲，而不歷喉齶舌齒脣之七位。故有橫轉，無直送，則等韻重疊之失去。次定喉音四，為諸韻之宗，從此得半音、轉音、伏音、送音、變喉音。又以二鼻音分配之，一為東北韻宗，一為西南韻宗，八韻立，而四海之音可齊。於是以喉音互相合，得音十七；喉音鼻音互相合，得音十；又以有餘不盡者三合之，得音五：共三十二音，為韻父，而韻歷二十二位，為韻母。橫轉各有五子，而萬有不齊之聲攝於此矣。

同時吳殳盛稱其書。他所著多佚。歿後，弟子黃宗夏輯錄之，為廣陽雜記。全祖望稱為薛季宣、王道父一流雲。

邵遠平，字戒三，仁和人。康熙三年進士，選庶吉士。歷戶部郎中，出為江西學政，擢光祿寺少卿。試鴻博，授侍讀，至少詹事，致仕歸。以書史自娛，於世務泊如也。聖祖南巡，賜御書「蓬觀」額，因自號蓬觀子。遠平高祖經邦，明正德中進士，刑部員外郎。以建言獲罪。著弘簡錄，起唐迄宋，附以遼、金，未遑及元也。遠平循其例續之，刊除舊史衣復重不雅馴者，入制誥於帝紀，採著作於儒林，而文苑分經學、文學、藝學三科，十三志則分載於紀傳，名曰元史類編。硃彞尊稱其書非官局所能逮也。別著史學辨誤，京邸、粵行等集。

同邑吳任臣，字志伊。志行端愨，強記博聞，為顧炎武所推。以精天官、樂律試鴻博，入翰林，承修明史歷志。著周禮大義、禮通、春秋正朔考辨、山海經廣注、託園詩文集，而十國春秋百餘卷尤稱淹貫。其後如謝啟昆之西魏書，周春之西夏書，陳鱣之續唐書，義例皆精審，非徒矜書法，類史鈔也。

謝啟昆，字蘊山，南康人。乾隆二十五年進士。由編修簡鎮江知府，後至廣西巡撫，卒官。嘗築湘、漓二江之堤，詳見本傳。又修廣西通志，阬元言可為省志法。啟昆以魏書專主東魏，不載西魏四主，北史亦無糾正，乃作西魏書十二篇。

周春，字芚兮，海寧人。乾隆十九年進士，選岑溪令，父憂去。民懷其澤，合前令山陽劉信嘉、金壇於烜共祀之，曰岑溪三賢祠。重宴鹿鳴，加六品銜。卒，年八十七。撰述甚多，而西夏書為最著。

春同州陳鱣，字仲魚。強於記誦，喜聚書。州人吳騫拜經樓書亦富，得善木互相鈔藏。嘉慶改元，舉孝廉方正。又明年，中式舉人。計偕入都，從錢大昕、翁方綱、段玉裁游。後客吳門，與黃丕烈定交。精校勘之學。嘗以硃梁無道，李氏既系賜姓，復奉天祐年號，至十年立廟太原，合高祖、太宗、懿宗、昭宗為七廟，唐亡而實存焉；南唐為憲宗五代孫建王之玄孫，祀唐配天，不失舊物，尤宜大書年號，以臨諸國：於是撰續唐書七十卷。又有論語古訓、石經說、經籍跋文，恆言廣證諸書。卒，年六十五。

喬萊，字石林，寶應人。父可聘，明末為御史，有聲。萊，康熙六年進士，授內閣中書，乞養歸。十八年，試鴻博，授編修，與修明史。典廣西鄉試，充實錄館纂修官，遷侍讀。時御史奏濬海口，瀉積水，而河道總督靳輔言其不便，請於邵伯、高郵間置閘洩水，復築長堤抵海口束之，使水勢高則趨海易，廷議多主河臣言。適萊入直，詔問萊，疏陳四不可行，略謂：「開河築堤，勢必壞隴畝，毀村落，不可行一。淮、揚地卑，多積潦，今取濕土投深淵，工安得成？不可行二。築丈六之堤，束水高一丈，秋雨驟至，勢必潰；即當未潰，瀦水屋廬之上，豈能安枕？不可行三。至於七州縣之田，向沒於水，今更束河使高，則田水豈復能涸？不可行四。」帝是之，議乃寢。二十六年，罷歸。久之，召來京。旋卒。

萊著易俟，雜採宋、元諸家易說，推求人事，參以古今治亂得失，蓋誠齋易傳之支流。詩文有應制、直廬、使粵、歸田諸集。孫億，亦工詩。

汪楫，字舟次，江都人，原籍休寧。性伉直，意氣偉然。始以歲貢生署贛榆訓導。應鴻博，授檢討，入史館。言於總裁，先仿宋李燾長編，匯集詔諭、奏議、邸報之屬，由是史材皆備。二十一年，充冊封琉球正使，宣布威德。瀕行，不受例餽，國人建卻金亭志之。歸撰使琉球錄，載禮儀暨山川景物。又因諭祭故王，入其廟，默識所立主，兼得琉球世纘圖，參之明代事實，詮次為中山沿革志。出知河南府，置學田，嵩陽書院聘詹事耿介主講席。治行為中州最。擢福建按察使，遷布政使。楫少工詩，與三原孫枝蔚、泰州吳嘉紀齊名。有悔齋集、觀海集。

同里汪懋麟，字季甪，並有詩名，時稱「二汪」。康熙六年進士，授內閣中書。舉鴻博，持服不與試。服闋，復用徐乾學薦，以刑部主事入史館為纂修官。懋麟績學有幹才。為中書時，楚人硃方旦挾邪說動公卿，懋麟作辨道論詆之。熊賜履見其文，與定交。及居刑曹，勤於職事。有武某乘車宿董之貴家，之貴利其貲，殺之。車載而棄於道，鞭馬使馳。武父得車馬劉氏之門，訟劉殺其子。懋麟曰：「殺人而置其車馬於門，非理也。」乃微行，縱其馬，馬至之貴門，駭躍悲鳴。因收之貴，一訊得實，置於法。其發奸摘伏多類此。懋麟從王士禎學詩，而才氣橫逸，視士禎為別格。有百尺梧桐閣集。

陸葇，字次友，平湖人。幼時值大軍收平湖，父被執，葇詣軍前乞代父。軍將手詩★M3示之曰：「兒能讀是耶？吾赦汝父。」葇朗誦「收兵四解降王縛，教子三升上將臺」，曰；「此宋人贈曹武惠王詩也。將軍不嗜殺，即今之武惠王矣！」將軍喜，挾與北行，善育之，為議婚。以先問名於楊，辭歸。補諸生，入國學，試授中書。康熙六年進士，管內秘書院典藉。再試鴻博，授編修，分纂明史，命直南書房。三十三年，召試翰詹諸臣豐澤園，聖祖親置第一，謂曰：「連試詩文。無出汝右者。」一歲七遷，至內閣學士。長至，奏句決本，請出矜疑二十餘人。後一年告歸。葇性孝友，兄南雄知府世楷前卒，葇教養遺孤，俾成立，有名於時。年七十，卒。著雅坪詩文槁。

奎勛，字聚侯，世楷子也。少隨葇京師，以學行為公卿所推重，顧久困諸生中。康熙末，年幾六十，始成進士，授檢討，充明史纂修官。匄疾歸，主廣西秀峰書院。奎勛篤於經學，忘饑渴寒暑。著陸堂易學，謂說卦一篇，足該全易。其詩學與明何楷詩世本古義相近。尚書說，惟解伏生今文二十八篇、戴禮緒言，糾正漢人穿鑿附會之失。春秋義存錄，則凡經、傳、子、緯所載孔子語盡援為據，力主春秋非以一字褒貶。奎勛說經務新奇，使聽者忘倦。最後撰古樂發微，未成而卒。

龐塏，字霽公，任丘人。生有至性。七歲時，父緣事被逮，母每夕禱天。塏即隨母泣拜，無或間也。稍長，工為文。康熙十四年舉人，試鴻博，授檢討，分修明史。明都御史某諂附魏忠賢，其裔孫私餽金，匄閹黨傳諱其事勿書，力拒之。大考降補中書，洊擢戶部郎中，出知建寧府。浦城民以令嚴苛激變，夜焚冊局，殺吏胥，罷市，令懼而逃。塏聞變即馳至浦城，集士民明倫堂，曉喻禍福，戮一人而事定。民感其德，立書院祀之。九仙山多盜，至掠人索贖。掩捕數十人，境內帖然。未幾，告歸。

塏嗜吟詠，與同裏邊汝元以詩學相劘切。其所作醇雅，以自然為宗。有叢碧山房集。

汝元子連寶，字趙珍。世其家學。以諸生貢成均，廷試第一。應乾隆元年博學鴻詞科，不中選。十四年，復薦經學，辭不赴。或勸之行，曰：「吾自審不能如漢伏勝、董仲舒，安敢幸取哉？」著有隨園集。

陸圻，字麗京，錢塘人。少與弟堦、培以文學、志行見重於時，稱曰「三陸」。所為詩號西陵體。性穎異，善思誤書。嘗讀韓非子「一從而咸危」，曰：「是『一徙而成邑』也。」戲令他人射覆，不得，惟弟廷中之。平生不喜言人過，有語及者，輒曰：「吾與汝，姑自淑。」莊廷鑨史禍作，圻坐逮。以先嘗具狀自陳，事得白，嘆曰：「今幸得不死，奈何不以餘年學道耶！」親歿，遂棄家遠游，不知所終。子寅，成進士。往來萬里，尋父不得，竟悒悒以死，時稱其孝。培死甲申之難。

丁澎，字飛濤，仁和人。有雋才。嗜飲，一石不亂，弟景鴻、溁並能文，時有「三丁」之目。澎，順治十二年進士，官禮部郎中。嘗典河南鄉試，得一卷奇之。同考請置之乙，澎曰：「此名士也！」榜發，乃廬陽李天馥，出語人曰：「吾以世目衡文，幾失此士。」坐事謫居塞上五載，躬自飯牛，吟嘯自若。所作詩多忠愛，無怨誹之思。有扶荔堂集。

先是陳子龍為登樓社，圻、澎及同里柴紹炳、毛先舒、孫治、張丹、吳百朋、沈謙、虞黃昊等並起，世號「西泠十子」。

紹炳，字虎臣。在十子中文名最著。持躬尤端謹。有省軒集。

先舒，字稚黃。嘗從劉宗周講學。其詩音節瀏亮，有七子餘風。著思古堂集。

治，字宇臺。篤友誼，陸培死，以孤女託為擇婿，得吳任臣。及立嗣，又以甥女嫁焉。有鑒菴集。

丹，字綱孫。美須髯。淡靜不樂交游，而嗜山水。其詩悲涼沉遠，曰秦亭集。

百朋，字錦雯。以舉人令南和，有異政，百姓祠祀之。有襆庵集。

謙，字去矜。工詩，初喜溫、李，後乃循漢、魏以窺盛唐。有東江草堂集。謙與紹炳、先舒皆精韻學。紹炳作古韻通，先舒作韻學通指、南曲正韻，謙作東江詞韻。陸圻嘆曰：「恨孫偭、周德清曾無先覺。」

黃昊，字景明。十歲即善屬文。薄柳州乞巧，更作辭巧文，識者知其遠到。康熙中舉人，終教諭。

孫枝蔚，字豹人，三原人。少遭闖賊亂，結邑里少年擊賊，墮坎埳，幸不死。乃走江都，習賈，屢致千金，輒散之。既乃折節讀書，僦居董相祠，高不見之節。王士禎官揚州，以詩先，遂定交，稱莫逆焉。時左贊善徐乾學方激揚士類，才俊滿門，枝蔚弗屑也。以布衣舉鴻博，自陳衰老，乞還山，遂不應試，授內閣中書。著溉堂集，詩詞多激壯之音，稱其高節。

李念慈，字屺瞻，涇陽人。順治十五年進士，以河間府推官改知新城縣。坐逋賦罷。會有荊襄之役，敘運餉勞，再起，補天門。與枝蔚同舉鴻博，試不中選。喜游，好吟詠。有谷口山房集。施閏章稱其雄爽之氣勃勃眉宇，蓋秦風而兼吳、楚者。

丁煒，字瞻汝，晉江人。諸生。工詩，有吏才。順治十二年，定遠大將軍濟度統師取漳州，詔便宜置郡縣吏，得試士幕下，拔煒第一。授漳平教諭，遷知直隸獻縣，內擢戶部主事。時議稅閩鹽，煒力陳不可，事得寢。由郎中出為贛南分巡道。閩人佃贛者乘亂劫略，號「田賊」，捕治之，民情大洽。遷湖北按察使，脫重囚為盜誣者二十餘人於獄。尋坐事謫官，居武昌，未發，武昌卒夏包子作亂，脅使署。巡撫以死拒，東走安慶，乞師巡撫楊素蘊。事平，降補知府雲南。會素蘊移撫湖廣，以煒事聞，復按察職。俄以疾歸。

煒論詩，以為詩貴合法，然法勝則離；貴近情，然情勝則俚。故其為詩，力追三唐、漢、魏。無詭薄之失。有問山集。

林侗，字同人，閩人也。縣貢生。喜金石。卒，年八十八。弟佶，字吉人。康熙五十二年進士，官中書，工楷法。文師汪琬，詩師陳廷敬、王士禎。此三人集皆佶手繕付雕，精雅為世所重。家多藏書，徐乾學輯經解，硃彞尊選明詩，皆就傳鈔。有樸學齋集。

黃任，字莘田，永福人。工書。口辯若懸河。有硯癖，以舉人令四會，罷官歸，惟硯石壓裝。詩清新刻露，有香草齋集。乾隆二十七年，重宴鹿鳴。卒，年八十餘。

鄭方坤，字則厚，建安人。雍正元年進士。為令邯鄲，屢擢至山東兗州知府。時禁人口出海，抵奉天而未入籍者，悉勒還本土。方坤適知登州，以為司牧者但當嚴奸宄之防，不得閉其謀生之路，為白大吏，弛其禁。調武定，能盡心賑務。兗州饑，復移治之。方坤記誦博，詩才凌厲，與兄方城齊名。有蔗尾集，又著經稗、五代詩話、全閩詩話、國朝詩人小傳。

黃與堅，字廷表，太倉人。幼有奇慧，八歲，酷好唐人詩，錄小本，懷袖中諷誦之。已而究心經術，遍讀周、秦古書。性落落，與人交有終始。順治十六年進士，後舉鴻博，授編修，遷贊善，分修明史及一統志。寓居委巷，寂寞著書，如窮愁專一之士。有忍菴集。

吳偉業選「婁東十子」詩，以與堅為冠。十子者，周肇、許旭、王撰、王攄、王昊、王揆、王忭、王曜升、顧湄也。肇詩曰東岡集，旭曰秋水集，撰曰三餘集，攄曰蘆中集。

昊，為世貞後，有文藻，下筆如宿構。康熙十八年，召試，授官正字。所著曰碩園集。揆，順治中進士，所著曰芝廛集。忭曰健菴集，曜升曰東皋集。

湄，字伊人，亦太倉人。事母以孝聞，父夢麟，長於毛、鄭之學，湄傳其業。尤工詩，清麗婉約，陳瑚以為過元人。其詩曰水鄉集。

吳雯，季天章，蒲州人，原籍遼陽。父允升，任蒲州學政，卒官，遂家焉。雯少朗悟，記覽甚博，尤長於詩。游京師，父執劉體仁、汪琬皆激賞之。王士禎目為仙才。嘗與葉方靄同直，誦其警句，方靄下直即趨訪，名大噪。大學士馮溥出扇索詩，雯大書二絕句答之，其坦率類是。卒以不遇，不悔也。試鴻博不中選。後居母憂，以毀卒。雯著蓮洋集，詩體峻潔，有其鄉人元好問之風。據名山記蓮洋村在華嶽下，取以名集。

陶季，寶應人。初名澂，字季深，以字行，復去其一，稱曰陶季。負異才，鋒穎踔厲。游燕、趙、齊、魯之郊，逾太行，浮湘、沅，所至皆有詩。士禎刪定其客滇南、閩中諸詩，以高、岑、龍標相況。先是詔舉鴻博，公卿爭欲薦，季辭不就，以布衣終。有湖邊草堂集及舟車集。

梅清，字瞿山，宣城人，宋梅堯臣後也。清英偉豁達，自力於學，以淹雅稱。順治十一年舉人，試禮部不第。朝士爭與之交，王士禎、徐元文尤傾倒焉。詩凡數變，自訂天延閣前後集。年七十餘，復合編瞿山詩略。書法仿顏真卿、楊凝式。畫尤盤薄多奇氣。嘗作黃山圖，極煙雲變幻之勝，為當時所重。同族有梅庚者，生後於清。善八分書，亦工詩畫，與清齊名。

庚，字耦長。少孤，承其祖鼎祚、父朗中之傳，益昌大之。施閏章見其詩，引為忘年交。康熙二十年舉人，為硃彞尊所得士。性狷介，客游京師，不妄投一刺。士禎主禮闈，庚復被黜，士禎贈詩引為恨也。後知泰順縣，有惠政，民德之。

馮景，字山公，錢塘人。國子監生。善屬文，千言立就。康熙時游京師，侍郎項景襄、金鼐皆遣子弟從受學。會營宮室，求楠木梁不得，有請以他木易國子監彞倫堂梁者。景上書尚書魏象樞，極陳不可，事得寢。由是馮太學生之名盛傳京師。大學士索額圖召欲見之，謝不往。歸館淮安邱象隨家垂十年。宋犖撫江蘇，禮致幕府，或納金求為緩頰，峻卻之，人益欽其品。景篤師友風義，與仁和汪煜、湯右曾交最篤。二人為給事中，多所論列，亦由景數責善有以激厲之也。王士禎轉左都御史，景以受知士禎，冀其大有匡濟，為書諷之。景雖布衣，不求仕進，而未嘗忘當世之務。在淮安時，有水患，湯斌奉詔北上，作書陳災狀及所以致患之由，斌見書嗟賞，又嘗稱其文為不朽。其著述多佚，今存者解舂集。

邵長蘅，字子湘，武進人。十歲補諸生，因事除名，旋入太學。工詩，尤致力古文辭，陶鍊雅正。與景同客犖幕，長蘅亦觥觥持古義，無所貶損，時論賢之。著有青門稿。

姜宸英，字西溟，慈谿人，明太常卿應麟曾孫。父晉珪，諸生，以孝聞。宸英績學工文辭，閎博雅健。屢躓於有司，而名達禁中。聖祖目宸英及硃彞尊、嚴繩孫為海內三布衣。侍讀學士葉方靄薦應鴻博，後期而罷。方藹總裁明史，又薦充纂修，食七品俸，分撰刑法志。極言明詔獄，廷杖，立枷，東、西廠之害，辭甚愷至。尚書徐乾學領一統志事，設局洞庭東山，疏請宸英偕行。久之，舉順天鄉試。三十六年，成進士。廷對李蟠第一，嚴虞惇第二，帝識宸英手書，親拔置第三人及第，授編修，年七十矣。明年，副蟠典試順天，蟠被劾遣戍，宸英亦連坐。事未白，卒獄中。

宸英性孝友。與人交，坦夷而不阿。祭酒翁叔元劾湯斌偽學，遽移書責之。著湛園集、葦間集。書法得鍾、王遺意，世頗重之。

虞惇，字贊成，常熟人。幼能背誦九經、三史。既官翰林，館閣文字多出其手。科場獄興，虞惇諸子是科獲雋，考官蟠、宸英皆其同年友。用是罣吏議鐫級，閒居數年。起大理寺寺副，平反內務府殺人移獄被誣者，累遷太僕寺少卿，卒官。著有讀詩質疑。江南人刻其文曰嚴太僕集，以繼明歸太僕云。

黃虞稷，字俞邰，上元人，本籍晉江。七歲能詩。以諸生舉鴻博，遭母喪，不與試。左都御史徐元文薦修明史，又修一統志，皆與宸英同。家富藏書。著千頃堂書目，為明史藝文志所本。

性德，納喇氏，初名成德，以避皇太子允礽嫌名改，字容若，滿洲正黃旗人，明珠子也。性德事親孝，侍疾衣不解帶，顏色黧黑，疾愈乃復。數歲即習騎射，稍長工文翰。康熙十四年成進士，年十六。聖祖以其世家子，授三等侍衛，再遷至一等。令賦乾清門應制詩，譯禦制松賦，皆稱旨。俄疾作，上將出塞避暑，遣中官將御醫視疾，命以疾增減告。遽卒，年止三十一。嘗奉使塞外有所宣撫，卒後，受撫諸部款塞。上自行在遣中官祭告，其眷睞如是。

性德鄉試出徐乾學門。與從揅討學術，嘗裒刻宋、元人說經諸書，書為之序，以自撰禮記陳氏集說補正附焉，合為通志堂經解。性德善詩，尤長倚聲。遍涉南唐、北宋諸家，窮極要眇。所著飲水、側帽二集、清新秀雋，自然超逸。嘗讀趙松雪自寫照詩有感，即繪小像，仿其衣冠。坐客期許過當，弗應也。乾學謂之曰：「爾何似王逸少！」則大喜。好賓禮士大夫，與嚴繩孫、顧貞觀、陳維崧、姜宸英諸人游。貞觀友吳江吳兆騫坐科場獄戍寧古塔，賦金縷曲二篇寄焉，性德讀之嘆曰：「山陽思舊，都尉河梁，並此而三矣！」貞觀因力請為兆騫謀，得釋還，士尤稱之。

貞觀，字梁汾，無錫人。康熙十一年舉人，官內閣中書。工詩，自定集僅五言三十餘篇，清微婉篤，上睎韋、柳；而世特傳其詞，與維崧及硃彞尊稱詞家三絕。清世工詞者，往往以詩文兼擅，獨性德為專長，仁和譚獻嘗謂為詞人之詞。性德後，又得項鴻祚、蔣春霖三家鼎立。

鴻祚，字蓮生，錢塘人。道光十二年舉人。善詞，上溯溫、韋，下逮周密、吳文英。擷精棄滓，以自名其家。屢應禮部試不第。卒，年三十八。自序憶雲詞，有曰：「不為無益之事，何以遣有涯之生！」學者誦而悲之。

春霖，字鹿潭，江陰人，寄籍大興。咸豐中，官東臺場鹽大使。工詞。時方亂離，傍徨沉鬱，高者直逼姜夔。困於卑官，孤介忤時，益侘傺。舟經吳江，一夕暴卒。春霖慕性德飲水、鴻祚憶雲，自署水雲樓，即以名其詞。

宗室文昭，字子晉，饒餘親王阿巴泰曾孫，鎮國公百綬子。辭爵讀書，從王士禎游。工詩，才名藉甚。王式丹稱其詩以鮑、謝為胚胎，而又兼綜眾有，擷百家之精華，其味在酸咸之外。著有薌嬰居士集、紫幢詩鈔。

又宗室以詩名者，蘊端，初名嶽端，字正子，號紅蘭主人，多羅安郡王岳樂子。封貝子。有玉池生稿。

博爾都，字問亭，號東皋漁父，恪僖公拔都海子，蘊端從弟。封輔國將軍。有問亭詩集。

永忠，字良輔，又字臞仙，多羅貝勒弘明子。輔國將軍。有延芬室集。詩體秀逸，書法遒勁，頗有晉人風味。常不衫不履，散步市衢。遇奇書異籍，必買之歸，雖典衣絕食不顧也。

書諴，字實之，號樗仙，鄭獻親王濟爾哈朗六世孫，輔國將軍長恆子。奉國將軍。有靜虛堂集。性慷慨，不欲嬰世俗情。年四十，即託疾去官。邸有餘隙地，盡種蔬果，手執畚鎛，從事習勞以為樂。

永諲，字嵩山，康修親王崇安子。鎮國將軍。詩宗盛唐，書法趙文敏。晚年獨居一室，不與人接。詩多散佚。

裕瑞，字思元，豫通親王多鐸裔。封輔國公。工詩善畫，通西番語。常畫鸚鵡地圖，即西洋地球圖。又以佛經自唐時流入西藏，近日佛藏皆出一本，無可校讎。乃取唐古特字譯校，以復佛經唐本之舊，凡數百卷。著有思元齋集。

趙執信，字仲符，益都人。從祖進美，官福建按察使，詩名甚著。執信承其家學，自少即工吟詠。年十九，登康熙十八年進士，授編修。時方開鴻博科，四方雄文績學者皆集輦下，執信過從談宴，一座盡傾。硃彞尊、陳維崧、毛奇齡尤相引重，訂為忘年交。出典山西鄉試，遷右贊善。二十八年，坐國恤中宴飲觀劇，為言者所劾，削籍歸。卒，年八十餘。

執信為人峭峻褊衷，獨服膺常熟馮班，自稱私淑弟子。娶王士禎甥女，初頗相引重。後求士禎序其詩，士禎不時作，遂相詬厲。嘗問詩聲調於士禎，士禎靳之，乃歸取唐人集排比鉤稽，竟得其法，為聲調譜一卷。又以士禎論詩，比之神龍不見首尾，雲中所露一鱗一爪而已，遂著談龍錄，云：「詩以言志，詩之中須有人在，詩之外尚有事在。」意蓋詆士禎也。說者謂士禎詩尚神韻，其弊也膚；執信以思路劖刻為主，其失也纖。兩家才性不同，實足相資濟云。執信所著詩文曰飴山堂集。

當是時，海內以詩名者推士禎，以文名者推汪琬。而嘉興葉燮，字星期，其論文亦與琬不合，往復論難，互譏嘲焉。及琬歿，慨然曰：「吾失一諍友矣！今誰復彈吾文者？」取向所短汪者悉焚之。燮父紹袁，明進士，官工部主事，國亡後為僧。燮生四歲，授以楚辭，即成誦。康熙九年進士，選授寶應令。值三籓亂，又歲饑，民不堪苦。累以伉直失上官意，坐累落職。時嘉定知縣陸隴其亦被劾，燮以與隴其同罷為幸。性喜山水，縱游宇內名勝幾遍。年七十六，猶以會稽、五洩近在數百里獨未游為憾。復裹糧往，歸遂疾。逾年卒。寓吳時，以吳中論詩多獵範、陸皮毛，而遺其實，著原詩內外篇，力破其非。吳士始而訾謷，久乃更從其說。著已畦詩文集。士禎謂其鎔鑄往昔，獨立起衰。

馮廷櫆，字大木，德州人。康熙二十一年進士，授中書。幼有奇童之目，讀書一覽輒記，尤長於詩。嘗充湖廣副考官，試畢，登黃鶴樓，俯江、漢之流，南望瀟湘、洞庭，慨然遠想，賦詩百餘篇，識者以為騷之遺也。平生深契者惟執信，其詩孤峭亦相類，歿後散佚。其孫德培搜輯得五百篇，名馮舍人遺詩。

黃儀，字六鴻，常熟人。精輿地之學。嘗以班固地志所載諸川，第詳水出入，其中間經歷之地，備著於水經，然讀者非繪圖不能了，乃反覆尋究，每水各為一圖。凡都邑建署沿革、山川險易皆具焉，條縷分析，各得其理。閻若璩見之，嘆曰：「酈道元千古後一知己也！」若璩嘗問儀：「後漢志溫縣濟水出，王莽時大旱，遂枯絕。是河南無濟矣，何酈氏言之詳也？」儀曰：「新莽時雖枯，後復見，酈氏所謂其後水流逕通，津渠勢改，尋梁脈水，不與昔同是也。杜君卿乃不信水經，專憑彪志，竊以彪特紀一時災變耳，非謂永不截河南過也。」徐乾學修一統志，儀與若璩、胡渭、顧祖禹任分纂，皆地學專家。儀又訂正晉書地理志。兼工詩詞，著有紉蘭集。

鄭元慶，字芷畦，歸安人。通史傳，旁及金石文字。李紱、張伯行雅重其學，欲薦於朝未得也。顏魯公書湖州石柱記，元慶為之箋釋，甚博贍。又著湖錄百二十卷，七易槁而後成，自謂平生精力殫於是書。平生慕鄭子真之為人，自號鄭谷口。晚更治經，其著書處名魚計亭。著有周易集說、詩序傳異同、禮記集說參同、官禮經典參同、家禮經典參同、喪服古今異同考、春王正月考、海運議。

查慎行，字悔餘，海寧人。少受學黃宗羲。於經邃於易。性喜作詩，游覽所至，輒有吟詠，名聞禁中。康熙三十二年，舉鄉試。其後聖祖東巡，以大學士陳廷敬薦，詔詣行在賦詩。又詔隨入都，直南書房。尋賜進士出身，選庶吉士，授編修。時族子升以諭德直內廷，宮監呼慎行為老查以別之。帝幸南苑，捕魚賜近臣，命賦詩。慎行有句云：「笠簷蓑袂平生夢，臣本煙波一釣徒。」俄宮監傳呼「煙波釣徒查翰林」。時以比「春城寒食」之韓翃云。充武英殿書局校勘，乞病還。坐弟嗣庭得罪，闔門就逮。世宗識其端謹，特許於歸田里，而弟嗣瑮謫遣關西，卒於戍所。

嗣瑮，字德尹。康熙三十九年進士，官至侍講。性警敏，數歲即解切韻諧聲。詩名與慎行相埒。慎行著敬業堂集、周易玩辭集解，又補注蘇詩，行於世。嗣瑮著查浦詩鈔、音類通考。

升，字仲韋。康熙二十七年進士。官少詹事。詩筆清麗。尤工書，似董其昌。有澹遠堂集。

史申義，字叔時，江都人。少工詩，與同里顧圖河齊名，稱維揚二妙。康熙二十七年進士，授編修。充雲南鄉試考官，改御史、禮科給事中，乞病歸。王士禎以風雅詔後進，嘗謂申義及湯右曾足傳己衣缽，人稱「王門二弟子」。在翰林時，聖祖以後進詩人詢大學士陳廷敬，廷敬舉申義、周起渭對，故又有「翰苑兩詩人」之目。

起渭，字漁塘，貴陽人。康熙三十三年進士，由檢討累遷詹事府詹事。詩才雋逸，尤肆力於蘇軾、元好問、高啟諸家。貴州自明始隸版圖，清詩人以起渭為冠，而銅仁張元臣、平遠潘淳亦並有詩名。

元臣，字志伊。康熙三十六年進士，由檢討累遷左諭德。有豆村詩鈔。

淳，字元亮。康熙五十四年進士，官檢討。文安陳儀與同榜，一時咸推潘詩陳筆。有椽林詩集。

顧陳垿，字玉停，鎮洋人。少有文名，嘗得徐光啟歷書，精求一月，通其術。康熙五十四年舉人，以薦入湛凝齋修書。書成，議敘行人司行人。時外廷送算學三百餘員候試，聖祖親策之，得七十二人，陳垿為冠。又充樂館纂修。雍正元年，出使山東、浙江，還督通州倉。三年，以目疾乞歸，閉門撰述，四方走書幣乞文者踵至。性耿介，敦於內行。居喪不飲酒食肉，不處內。沈起元官河南，延主大梁書院，引範文正憂中掌學睢陽以勸；陳垿執象山責東萊故事，謝不往也。乾隆元年，詔起官，又舉鴻博，及六年設樂部，復以洞曉音律宣召，皆辭不赴，時論高之。年七十，卒。

陳垿精字學、算學、樂律，時稱三絕。嘗造八矢注守圖說，謂字學居六藝之末，聲音，樂也，形體，書也，而口出耳入，手運目存，則皆有數焉。學士惠士奇、通政孫勷得其書，置酒延陳垿請其說。陳垿為言經聲緯音開發收閉之旨，及每矢實義，一矢未發，則聲不能出，字有所避，八矢盡而音定字死矣。二人嘆為天授。少與同里王時翔為性命交，並工詩。婁東詩人大率宗吳偉業，陳序晚出，乃自闢町畦。著洗桐集、抱桐集。

何焯，字屺瞻，長洲人。通經史百家之學。藏書數萬卷，得宋、元舊槧，必手加讎校，粲然盈帙。學者稱義門先生，傳錄其說為義門讀書記。

康熙四十一年，直隸巡撫李光地以草澤遺才薦，召入南書房。明年，賜舉人，試禮部下第，復賜進士，改庶吉士。仍直南書房，授皇八子讀，兼武英殿纂修。連丁內外艱。久之，復以光地薦，召授編修。尚書徐乾學、翁叔元爭延致焯。尋遘讒，與乾學失歡，而叔元劾湯斌，焯上書請削門下籍，天下快之。聖祖幸熱河，或以蜚語上聞，還京即命收系。盡籍其卷冊文字，帝親覽之，曰：「是固讀書種子也！」無失職觖望語，又見其草槁有手簡吳縣令卻金事，益異之。命還所籍書，解官，仍參書局。六十一年，卒，年六十一。帝深悼惜，特贈侍講學士。贈金，給符傳歸喪，命有司存恤其孤。

焯工楷法，手所校書，人爭傳寶。門人著錄者四百人，吳江沈彤、吳縣陳景雲為尤著。

景雲，字少章。博聞彊識，能背誦通鑒。年十七，湯斌撫吳，試士拔第一。應京兆試，不遇。館籓邸三年，以母老辭歸，遂不出，以諸生終。少從焯游，焯歿，獨系吳中文獻幾二十年。著有讀書紀聞及綱目、通鑒、兩漢書、三國志、文選、韓、柳集皆有訂誤，共三十餘卷。文集四卷，亦簡嚴有法。

子黃中，字和叔。諸生。父子皆長史學，而黃中尤以才略自負。舉乾隆元年博學鴻詞，入都上書，論用人、理財、治兵三端。大學士陳世倌韙其言。頃之，詔求骨鯁之士，如古馬周、陽城者，世倌欲薦之，謝不應。胡天游傲睨群士，獨推服黃中。示以文，每發其瑕璺，未嘗有忤也。嘗病宋史蕪雜，別撰紀傳表百七十卷。又著國朝謚法考、閣部督撫年表。其卒也貧不能葬，或賻以金，妻張氏固卻之，曰：「奈何以貧故，傷夫子義！」遂賣所居宅以營葬。

戴名世，字田有，桐城人。生而才辨雋逸，課徒自給。以制舉業發名廩生，考得貢，補正藍旗教習。授知縣，棄去。自是往來燕、趙、齊、魯、河、洛、吳、越之間，賣文為活。喜讀太史公書，考求前代奇節瑋行。時時著文以自抒湮鬱，氣逸發不可控御。諸公貴人畏其口，尤忌嫉之。嘗遇方苞京師，言曰：「吾非役役求有得於時也，吾胸中有書數百卷，其出也，自忖將有異於人人。然非屏居深山，足衣食，使身無所累，未能誘而出之也。」因太息別去。康熙四十八年，年五十七，始中式會試第一，殿試一甲二名及第，授編修。又二年而南山集禍作。

先是門人尤雲鶚刻名世所著南山集，集中有與餘生書，稱明季三王年號，又引及方孝標滇黔紀聞。當是時，文字禁網嚴，都御史趙申喬奏劾南山集語悖逆，遂逮下獄。孝標已前卒，而苞與之同宗，又序南山集，坐是方氏族人及凡掛名集中者皆獲罪，系獄兩載。九卿覆奏，名世、雲鶚俱論死。親族當連坐，聖祖矜全之。又以大學士李光地言，宥苞及其全宗。申喬有清節，惟興此獄獲世譏云。名世為文善敘事，又著有孑遺錄，紀明末桐城兵變事，皆毀禁，後乃始傳云。


\end{pinyinscope}