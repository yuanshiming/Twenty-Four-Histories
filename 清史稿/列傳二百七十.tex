\article{列傳二百七十}

\begin{pinyinscope}
儒林四

孔廕植

孔廕植，字對寰，孔子六十五代孫，世居曲阜。明天啟初，襲封衍聖公。清順治元年，世祖定鼎京師，山東巡撫方大猷疏言開國之初，首宜尊崇先聖。下禮部議，衍聖公爵及其官屬，悉循明舊制。廕植朝京師，遣官迎勞。入朝，班列大學士上，賜宴，恩禮有加。四年，卒，遣山東布政使致祭。子興燮襲。

興燮，字起呂。時年十三，生母陶撫以成立。稍長，事母甚孝，凝重有器識。飭廟庭，修禮樂，諸廢悉舉。累加少保兼太子太保。康熙六年，卒。子毓圻襲。

毓圻，字鐘在。方幼，年十一，朝京師。聖祖召見瀛臺，禮度如成人，奏對稱旨。越二年，上幸學，召毓圻陪祀，太皇太后召入見，賜坐，問家世，具以對，賜茶及克食。辭出，命內臣送至宮門外，傳諭從官善輔翼之。上御殿，毓圻從諸大臣朝參，及退，命自御道行，逡巡辭，上敦諭之，乃趨出。加太子少師。二十三年，上東巡，釋奠孔子廟，留曲柄黃蓋。謁林，周覽遺跡，每事問，毓圻謹以對。因請擴林地，置守衛，除租賦，設百戶，官秩視衛守備，皆許之。毓圻輯幸魯盛典以進，復奏請重修孔子廟，白巡撫及河道總督，免縣人河工應役。雍正元年，世宗命追封先聖五代王爵。十月，毓圻詣闕謝，疾作，上命醫診視，賜參餌。十一月，卒於京師，上遣內大臣奠茶酒。喪歸，命皇三子及莊親王允祿臨奠，行人護行，賜葬，謚恭愨。毓圻工書，愛蘭，自號曰蘭堂。子傳鐸襲。

傳鐸，字振路。康熙間賜二品冠服，襲爵後一年，世宗幸學，召傳鐸陪祀。傳鐸老，病足，命其子繼溥代行禮。六月，孔子廟災，傳鐸用明弘治間故事，率族人素服三日哭，疏引咎，上遣侍郎王景曾祭告。並傳旨慰問。尋發帑重建，命侍郎留保會巡撫岳濬、前巡撫陳世倌庀工役，而以傳鐸董其事。詔詢傳鐸，有當增設者言無隱。因請增設樂器庫直房，上許之。八年，廟成。九年，上命修孔林，仍與世倌監理，疾作乞休，上允之。子繼濩前卒，命以孫廣棨襲。十年，孔林工竟，復開館輯闕里盛典。十三年，卒，賜祭葬。傳鐸工詩詞，有集。

廣棨，字京立。雍正初，授二品冠服，襲爵。以孔林工竟，率族人詣闕謝。上御圓明園正大光明殿，召入對，命坐賜茶，諭曰：「汝為先聖後，當存聖賢心，行聖賢事，秉禮守義，以驕奢為戒。汝年方少，尤宜勤學讀書，敦品勵行，與汝族人相勸戒，相砥礪，為端人正士。」廣棨頓首謝。賜松花江石硯及錦幣，賜宴，遣歸。十三年，世宗崩，入臨。高宗復召入對，以覃恩贈父繼濩如其爵。乾隆三年，上幸學，召廣棨陪祀。獻親耕耤田頌、視學大禮慶成賦。四年，朝京師，祝上萬壽。會舉經筵，令侍班，因奏請著為令。六年，疏劾曲阜知縣毓琚不職，毓琚亦訐廣棨居鄉不法，下巡撫按治，上原廣棨而譴毓琚。八年，卒。子昭煥襲。

昭煥，字顯明，十三年正月，上東巡，釋奠孔子廟，御詩禮堂。昭煥方幼，命其族人舉人繼汾等進講。是日並謁林，還，復留曲柄黃蓋。賜昭煥宴，賚書籍、文綺、貂幣，官繼汾中書，族人有官者皆進秩。親制孔子廟碑，勒石大成門外。二十一年，昭煥疏言：「皇莊戶丁蒙恩免役，歷來地方官額外雜派，每事調劑非易，請酌留五十戶，餘改歸民籍，交地方官編審應役。」上諭曰：「昭煥疏言皇莊，此必沿前代舊習，然亦止應稱官莊。子不云乎：『甚矣由之行詐，無臣而為有臣。』昭煥可謂不能讀其祖書矣。此時丁銀已停徵，地方官安得更令百姓應役？且取役何事？若為朕東巡修道，則皆發帑雇役，初未累百姓。朕展謁先師，衍聖公督令廟戶除道清產，理所應爾，豈當轉庇廟戶，並發帑雇役亦不肯應耶？」下吏議，當奪爵，上命寬之。以昭煥年少，歸咎繼汾及其兄繼涑，皆譴黜。三月，上東巡，釋奠孔子廟，謁林。二十二年，上奉皇太后東巡釋奠。三十六年，復東巡釋奠。既還京師，出內府所藏周銅器木鼎、亞尊、犧尊、伯彞、冊卣、蟠夔敦、寶簠、夔鳳豆、饕餮甗、四足鬲，凡十事，置廟庭。四十一年，兩金川平。三月，復奉皇太后東巡釋奠，告成功。次日，謁林。四十八年，昭煥卒，子憲培襲。

憲培，字養元。乾隆五十九年，卒。子慶鎔襲。

慶鎔，字陶甫。道光二十一年，卒。子繁灝襲。

繁灝，字文淵。同治二年，卒，謚端恪。子祥珂襲。

祥珂，字覲堂。光緒三年，卒，謚莊愨。子令貽襲。

令貽，字穀孫。國變後，襲爵，奉祀如故。

當唐末五季，以文宣公兼曲阜令。宋用孔氏支子，明至清初因之。自毓琚與廣棨互訐坐罷官，廷議以衍聖公咨送易涉私，孔氏子領鄉縣，所隸皆親屬，審斷亦未能悉公，擬更前例。御史衛廷璞疏言宜仍舊貫，鴻臚寺卿林令旭又請以衢州孔氏子孫為曲阜知縣，下廷臣議，用廷璞言，仍令衍聖公咨送，巡撫考試題補。後十餘年，巡撫白鍾山奏請改題缺。上諭曰：「闕里毓聖之鄉，唐、宋以來，率以聖裔領縣事。大宗主鬯，爵列上公。而知縣以民事為職，奉法令，則以裁制傷恩；厚族黨，則以偏私廢事；非古易地而官之道，當如鍾山議。仍別設世襲六品官，選孔氏子充補。」

明制，五經博士，孔氏南宗一，奉衢州孔子廟祀；北宗一人，奉述聖祀。顏氏復聖後，曾氏宗聖後，孟氏亞聖後，仲氏子路後，各一人。道州周氏元公後，江寧、嵩縣程氏皆正公後，洛陽邵氏康節後，建安、婺源硃氏皆文公後，各一人。清因之。又增設咸陽姬氏文王後，曲阜東野氏周公後，濟寧閔氏子騫後，濬縣端木氏子貢後，常熟言氏子游後，鉅野卜氏子夏後，蕭縣顓孫氏子張後，菏澤、肥城兩冉氏伯牛、仲弓後，肥城有氏有子後，鄒平伏氏伏生後，孟縣韓氏文公後，郿縣張氏明公後，各一人。而程氏改純公後一人。又崇關侯祀事，亦錄其後，洛陽、解州、江陵各一人。明史衍聖公附儒林傳後，今仿其例，並五經博士有增設者亦附焉。


\end{pinyinscope}