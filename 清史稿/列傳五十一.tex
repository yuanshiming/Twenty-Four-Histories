\article{列傳五十一}

\begin{pinyinscope}
郝維訥任克溥劉鴻儒劉楗硃裴張廷樞

郝維訥，字敏公，直隸霸州人。父傑，明崇禎進士。順治初，授行人，遷戶部給事中。迭疏請開經筵，祀闕里，廢斥諸臣才堪錄用者量予自新，朝賀大典內監不得入班行禮，俱下部議行。累遷戶部侍郎。卒。

維訥，順治四年進士，授刑部主事，再遷郎中。七年，出為福建督糧道僉事。師下漳南，糧運多阻，維訥督米二萬石浮海達泉州以濟軍。巨盜張自盛犯延、卲，徙維訥權延建卲道，設方略，用間散其黨，自盛就擒。尋署按察使，謝苞苴，絕羨耗。舉卓異，復用孫承澤、成克鞏薦，十一年，召授通政司右參議。累遷大理寺卿。十三年，擢戶部侍郎，調吏部。十六年，丁父憂。服闋，起戶部侍郎，復調吏部。

康熙三年，典會試，尋擢左都御史。維訥以開國二十餘年，南徼初定，民困未蘇，疏言：「天下大弊在民窮財盡，連年川、湖、閩、廣、雲、貴無不增兵增餉，本省不支，他省協濟。臣觀川、湖等省尚多曠土，若選綠旗及降兵精銳者隸之營伍，給以牛種，所在屯田，則供應減而協濟可以永除，閭里無追呼之困。」又疏言：「巡按既裁，地方巡視責歸督撫。督撫任重事繁，出巡動逾旬月，恐誤公務，況騎從眾多，經過滋擾。至屬官貪廉，閭閻疾苦，咨訪耳目，仍寄司道。請嗣後事關重大者，仍親身巡察，餘概停止。」又疏言：「山西、山東等省偏旱，發帑賑濟，聖恩至為優渥，特窮鄉僻壤恐難遍及，惟蠲免錢糧，率土均霑實惠。但田有田賦，丁有丁差，前者被災地方，例多免糧不免丁；其有丁無田者，反不得與有田之戶同霑恩澤。請丁銀均如田糧分數蠲免。」又疏言：「貪吏罪至死者，遇赦免死，並免交吏部議處。此曹饕餮狼藉，未可令其復玷名器，貽害地方。雖新例赴部另補，貪殘所至，播虐惟均。請敕部定議，凡贓款審實者，遇赦免罪，仍當奪官。庶官箴可肅，民害可除。」皆下部議行。

五年，遷工部尚書，調刑、禮二部。八年，調戶部。疏請停督撫勘災，申禁圈取民地，並得旨允行。十一年，調吏部。時兵興開捐納，正途日壅，維訥為斟酌資格，按缺分選，銓法稱平。十八年，給事中姚締虞請寬免科道風聞言事之禁，下廷臣議，維訥謂：「言官奏事，原不禁其風聞。但風聞奏參審問全虛者，例有處分，否則慮有藉風聞挾私報怨者，請仍照定例行。」從之。

維訥領吏、戶二部最久，法制多經裁定。凡事持大體，遇會議、會推、朝審，委曲斟酌，期於至當。敷奏條暢，所見與眾偶有同異，開陳端緒，不留隱情，上深重之，往往從其言。十九年，遭母憂。服闋，詣京師，未補官，卒，謚恭定。

任克溥，字海眉，山東聊城人。順治四年進士，授南陽府推官。卓異行取，十三年，授吏科給事中。疏言：「上勵精圖治，知親民之官莫過守令，特擇各府繁劇難治者，許三品以上各舉一人，破格任用。使保舉得當，一人賢則一郡安，人人賢則各省安，太平何難立致。乃為時未久，以貪庸劾罷者已有數人，前此保舉不能秉公慎選可知。乞敕部察處。」

十四年，轉刑科，疏言：「抗糧弊有三：宦戶、儒戶、衙蠹。宜分三項，各另造冊，申報總督、巡撫、巡按，宦欠者題參，衿欠者褫革，役欠者逮治。」復疏論順天鄉試給事中陸貽吉與同考官李振鄴、張我樸交通行賄鬻舉人，下吏部、都察院嚴鞫，貽吉、振鄴、我樸與居間博士蔡元禧，進士項紹芳，行賄舉人田耜、鄔作霖皆坐斬。命禮部覆試不及程者，褫奪流徙又二十五人，考官庶子曹本榮、中允宋之繩並坐降調。

十五年，充會試同考官，出闈，疏言：「伏讀上諭，令各衙門條奏興利除弊。時近兩月，僅見宗人府一疏，各衙門遲疑觀望。竊謂其病有二：一則因循既久，發論方新，恐無以贖往日曠官之咎；一則瞻望多端，指陳無隱，恐無以留後來遷就之門。臣子報國，止有樸忠，遇事直陳；稍一轉念，便持兩端，勢必摭拾瑣屑，剿說雷同，不能慷慨論列，又安望設誠致行？乞嚴飭不得浮泛塞責，並鑒別當否，示以勸懲。」又疏言：「近以各衙門胥役作奸犯科，詔令諸臣計議指摘。臣以為懲於弊後，不若杜於弊先，如吏部文選司推升原有定序，應先懸榜部門，序列姓名、資俸、薦紀、參罰，使共見共聞；考功司議處條例，亦畫一頒發，使不得輕重增減。至各官開缺，以科鈔為憑，向以發鈔後先轉移舞弊。如當逮問，先下刑部，與事止奪官、逕下吏部者遲速有異。應令即日鈔發，使不容操縱。」上以所奏切中時弊，下部詳議行。

轉禮科都給事中，疏言：「士為四民首，宜端習尚。請敕學臣，凡有請託私書，許揭送部科，差滿定為上考。並令舉優當訪學行著聞之士，懲劣則以抗糧為最重。」又疏言：「錢糧逋欠，非盡在民。臣前奏三款，部議分冊申報，得旨允行；而造冊奏報者，惟山西一省耳。諸省玩洩從事，不肯實心清理，徒以開荒增課，一時博優敘之榮，仍聽其逋欠而不之問，請飭部察覈；又紳衿抗糧，定有新條，蠹役尤應加嚴，並請敕部定例行。」十七年，遷太常寺少卿。十八年，遭父喪。

康熙三年，起補原官。六年，疏言：「朝廷欲薄賦，有司反加賦；朝廷欲省刑，有司反濫刑：皆由督撫不得其人。今方有詔令部院糾察，部院肯糾極貪大惡之督撫一人，天下為督撫者警；督撫肯糾極貪大惡之司道一人，天下為司道者警。督撫、司道廉潔，則有司不苦誅求，輕徭薄賦，政簡刑清，自寬然有餘地矣。」八年，應詔陳民生疾苦，言：「小民莫疾於加派，莫苦於火耗，已敕嚴禁矣。此外疾苦尚有數端：有司派殷戶催糧，糧單中多列逃亡絕戶，無可徵糧；且有糧冊無名，按時追比，致傾家以償者。郵傳供應，原有錢糧，或侵入私囊，僉民養馬應夫或充里長。使客往來，舟車飲食，責令設備。河漕附近，籍民應役，衣敝履決，力盡筋疲，而工食或至中飽。淺夫閘夫，賣富差貧，一名更至數十名，衙役捕系恫哧，民被累無窮。請敕督撫清釐懲禁。」上納其言，並特諭河工毋得累民。

尋遷右、左通政。十一年，疏言：「嘉魚知縣李世錫告湖廣巡撫林天擎索賄，以此知餽遺不絕，苞苴尚行，較世祖朝有司不敢餽遺督撫、不敢輕至省會風氣迥殊。督撫初受命，群餽裘馬、弓矢，而為督撫者亦飾觀瞻、趨奢侈，一時費累萬。上官後，為酬報取償地，遂苛索屬吏，貽累於民。請敕督撫赴官之先，屏絕餽送，勿鋪張行色，以儉養廉。督撫參罰科條甚密，部院亦當知督撫艱難繁重，依例處分，毋過為吹索，俾得專心吏治民生，無旁顧之憂。」先後諸疏並下部議行。

十二年，擢刑部侍郎。十八年，京察，以才力不及擬降調，命再議，改註不謹，遂奪官。三十八年，迎蹕臨清，復原銜。四十二年，南巡還蹕東昌，幸其所居園，賜松桂堂榜。以克溥年將九十，賜刑部尚書銜。是歲卒，賜祭葬。乾隆四十七年，高宗覽克溥條奏諸疏，善之，諭：「克溥逮事兩朝，抒誠建白，無愧直言謇諤之臣。」並命錄諸疏宣示。

劉鴻儒，字魯一，直隸遷安人。順治三年進士，授兵科給事中。疏言：「開國之始，首重安民，宜輕賦徭，革積弊。伏讀恩詔，賦制悉依萬歷初年，及觀順治二年徵數，並不減少，且復增重，請敕有司核實。州縣六房書吏，初房各二人，今則增至七、八十人，並請敕有司核簡。」上命指實，鴻儒復言：「臣籍遷安，明季丁銀，下下二錢，下中四錢，上地一畝七分有奇。民苦輸將，猶多逋賦。今蒙恩詔蠲免，而二年徵數，二錢者增至三錢六分，四錢者增至七錢二分，上地每畝增至八分有奇。一邑如此，他邑可知。乞敕清查蠲免。」下部確察。四年，調戶部。五年，坐糾鉅鹿知縣勞有學失實，左遷上林苑蕃育署署丞。十年，命復故官。十三年，補兵科，疏言：「畿輔近地，劫掠時聞。請嚴責成，謹防捕。」下部如所請。

轉戶科，十五年，疏言：「開國以來，度支屢見不敷。汱冗員，增榷務，廣輸納，督積逋，講求開節，已無不盡。今南服削平，萬方底定，宜總計財賦之數，準其出入，定為經久不易之規。請通計一歲內畝賦、丁徭、鹽徵、津稅，各省輕齎、重運及贖鍰事例等項，汰其猥瑣無藝者，所存金粟若干數；然後計一歲內上方供應、官吏俸祿、兵馬糧料、朝祭禮儀、修築工役，以至師生廩餼、胥役代食，罷其不經無益者，所需金粟若干數：務使出入相合，定為會計之準。用財大端惟兵，生財本計惟土。欲紓國計，莫善於屯田，朝廷下民屯之令。設官置役，多糜廩祿，得不償失，不旋踵而請罷。稽古屯制，不在民而在兵，請敕各省駐兵處所，無論邊腹地方，察有荒土，令兵充種。正疆界，信賞罰，則趨事自力；豐種具，寬程效，則收穫自充。此唐初府兵之制也。自頃四川、貴州已入版圖，所得之地，必需駐守；若令處處興屯，則根本自固，戰守咸資。此又趙充國之於先零，杜預之於宛、葉，確然可循之遺策也。順天左右郡縣，拱翊王畿，根本要地，自令舊人圈住，深得居重馭輕之意。但畿輔之民，多失恆業，撥補他地，皆有系屬，豈能據為己有？今喜峰、冷口諸關外，大寧以南，彌望千里，咸稱膏壤，請令民原出關開墾者，許承為己業。沃土新闢，獲利必饒，先事有獲，趨者自眾。數年以後，漸次起科，成聚成邑，堪資保障。二者皆軍國大計，若設誠致行，久之兵食充足，國基賴以不拔矣。」下部議，以滇、黔未靖，兵餉無數，難以預定會計；設置兵屯，及畿輔民出邊墾種，敕所司詳勘。

十七年，遷順天府府丞，再遷左通政。十八年，遷太常寺卿。康熙三年，遷通政使。六年，擢兵部侍郎。十年，調戶部。十二年，遷左都御史。

官戶部時，甘肅巡撫華善因擅發倉粟賑災，戶部循例題參，並議罰償，鴻儒無異議；及官都御史，又疏論華善不應參處，嗣後封疆大臣有利民之政，不宜拘以文法。給事成性疏劾，下部議，坐鴻儒先未異議，後又指摘沽名，降二級調用。尋卒於家。

劉楗，字玉罍，直隸大城人。順治二年進士。是歲選新進士十人授給事中，楗除戶科。疏論山東巡撫楊聲遠劾青州道韓昭宣受賄釋叛賊十四人，僅令住俸剿賊，罰不蔽辜，昭宣坐奪官。四年，轉兵科右給事中。疏論江南巡按宋調元薦舉泰州游擊潘延吉，寇至棄城走，調元濫舉失當，亦坐奪官。是歲大計，楗用拾遺例，揭山東聊城知縣張守廉贓款，下所司勘議，守廉以失察吏役得贓，罰俸；楗誣糾，坐奪官。十年，吏科都給事中魏象樞請行大計拾遺，因論楗枉，得旨，吏役詐贓，知縣僅罰俸，言官反坐奪官，明有冤抑，令吏部察奏，命以原官起用。授兵科左給事中。

十一年，疏言：「近畿被水地，水落地可耕。方春農事急，請敕巡撫檄州縣發存留銀，借災民籽種，俟秋成責償。仍飭巡行鄉村勘覈，不使吏胥得緣以為利。」

十二年，疏言：「鄭成功蹂躪漳、泉，窺伺省會。臣昔充福建考官，詢悉地勢。福清鎮東衛，明時駐兵防倭。倘復舊制，可以保障長樂，籓衛會城。宋、元設州海壇，明以倭患棄之。若設將鎮守，可與鎮東互為犄角。仙霞嶺為入福建門戶，與江西、浙江接壤，宜設官控制，招民以實其地，俾無隙可乘。成功數犯京口，泊舟平洋沙為巢穴。宜乘其未至，移兵駐鎮，使退無可據，必不敢深入內地。」疏入，敕鎮海將軍石廷柱等分別駐守。

十三年，授山西河東道副使。十五年，轉河南鹽驛道參議。十六年，授湖廣按察使，就遷右布政。十八年，總督張長庚、巡撫楊茂勛疏薦楗廉幹，協濟滇、黔兵餉至八百餘萬，清逋賦墾地，除鼓鑄積弊。楗以母憂歸。康熙二年，起江西布政使。

吳三桂亂作，措餉供兵，事辦而民不擾。十四年，授太常寺卿。十六年，遷大理寺卿。十七年，擢副都御史，疏言：「自吳三桂為亂，軍需旁午，大計暫停。今師所至，漸次蕩平。伏思兵後殘壞已極，正賴賢有司招徠安輯。若使不肖用事，何以澄吏治、奠民生、息盜賊？請令督撫速行舉劾，凡經薦舉者，改行易操，一體嚴察，不得偏徇。」下部如所請行。又疏言：「江西當亂後，民逃田墟，錢糧缺額不急予蠲免，逃者不歸，歸者復逃；荒者未墾，墾者仍荒。」上為特旨悉行蠲免。

旋以病乞休，諭慰留，遣太醫視疾。擢吏部侍郎。未幾，復擢刑部尚書。十八年，病劇，始得請還里。至家，卒，賜祭葬，謚端敏。

硃裴，字小晉，山西聞喜人。亦順治三年進士。知直隸易州，移河南禹州。裴治尚嚴，到官即捕殺盜渠。縣有諸生聘婦為盜掠，既復自歸。盜以奪婦訟生，婦以生貧且別娶，反為盜證。前政論生死，裴廉得實，為榜殺婦而出生於獄。擢刑部員外郎，遷廣東道御史，再遷禮科給事中。滿洲俗尚殉葬，裴疏請申禁，略言：「泥信幽明，未有如此之甚者。夫以主命責問奴僕，或畏威而不敢不從，或懷德而不忍不從，二者俱不可為訓。好生惡死，人之常情。捐軀輕生，非盛世所宜有。」疏入，報可。累遷工部侍郎。以疾乞休，歸。地震，傷於足，臥家九年，卒。

張廷樞，字景峰，陜西韓城人。父顧行，康熙六年進士，官江安督糧道。廷樞，二十一年進士，選庶吉士，授編修。三十八年，以侍讀主江南鄉試。四十一年，以內閣學士督江南學政。四十四年，聖祖南巡，賜御書、冠服。四十五年，遷吏部侍郎，充經筵講官。

湖廣容美土司田舜年揭其子昺如貪庸暴戾，昺如匿桑植土司向長庚所，不赴鞫。總督石文晟以聞，並劾舜年僭妄。命左都御史梅鋗、內閣學士二格會文晟按治。舜年詣武昌，文晟執之，病卒。鋗與文晟各具議疏陳，二格疏言佐證未集，未可即定議。詔廷樞偕大學士席哈納、侍郎蕭永藻覆勘，舜年各款俱虛，梅鋗以草率具奏，下部議奪官；文晟及湖北巡撫劉殿衡、偏沅巡撫趙申喬、提督俞益謨各降罰有差。

四十八年，進刑部尚書。民張三等盜倉米，步軍統領託合齊逮送刑部，滿尚書齊世武擬斬監候，廷樞持不可，擬充軍。下九卿議，廷樞改擬不當，當罰俸。上責廷樞偏執好勝，奪官。俄，託合齊得罪，五十一年，起廷樞工部尚書。江南總督噶禮、江蘇巡撫張伯行互訐，命尚書張鵬翮、總督赫壽按治，議奪伯行官。上復命廷樞與尚書穆和倫覆勘，如鵬翮等議。疏下九卿，上特命奪噶禮官，伯行復任。

五十二年，調刑部。五十六年，河南宜陽知縣張育徽加徵火耗虐民，盜渠亢珽結澠池盜李一臨據神垕寨為亂，並劫永寧知縣高式青入寨；閿鄉盜王更一亦藉知縣白澄豫徵錢糧，嘯聚圍縣城；巡撫張聖佐、總兵馮君侁不能平，又匿不以起釁所由入告。命廷樞與內閣學士勒什布按治，珽自縊；更一、一臨就擒，置之法；澄、育徽擬絞監候；聖佐、君侁奪官；並追咎原任巡撫李錫令屬吏加徵激變，論斬。蘭陽白蓮教首袁進等謀不軌，命廷樞並按，論罪如律。五十八年，南陽鎮兵為亂，辱知府沈淵，命廷樞偕內閣學士高其倬按治；浙江巡鹽御史哈爾金受商人賕，被劾，命廷樞偕內閣學士德音按治。並論如法。

廷樞還京師，疏言：「河南漕米自康熙十四年每石改折銀八錢解部，嗣因米賤，部議以一錢五分解部，餘交巡撫購米起運。巡撫分委州縣，州縣復派民買輸，甚為閭閻累。請交糧道購運，毋得派累民間。」下部議行。

世宗在籓邸，優徐採嗾傭者箠殺人，部議以傭抵。廷樞獨議罪在採，坐徙邊。世宗即位，褒廷樞抗直，復逮採論罪。雍正元年，以原任編修陳夢雷侍誠郡王得罪，命發黑龍江，廷樞循故事，方冬停遣，又出其子使治裝。尚書隆科多劾廷樞徇縱，命鐫五級，逐回籍。

子縉，進士，官中允，亦以告病家居。六年，陜西巡撫西琳劾廷樞受河督趙世顯贓六千，抗追不納，縉居鄉不法。詔奪廷樞及縉官，令所司嚴訊。廷樞被逮，道卒。總督岳鍾琪議縉當斬，籍其家，詔特寬免，令縉在川、陜沿邊修城贖罪。乾隆時，復廷樞官，追謚文端。子綖，亦進士，官戶部主事。

論曰：維訥論貪吏遇赦，不得遽復官；克溥言民生疾苦，戒加賦濫刑；鴻儒請定歲會之制；楗議兵後當復行計典；裴請禁殉葬：益於國，澤於民，言各有所當也。廷樞使車四出，惟張伯行事出上裁，他皆稱指。律嚴科場罪，所以重取士，乃草野私議輒以為過甚。克溥興丁酉順天之獄，卒以不謹罷，殆怨家所中歟？廷樞得罪，似亦有齮之者，詘而後申，足為謇直者勸矣。


\end{pinyinscope}