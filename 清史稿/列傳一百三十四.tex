\article{列傳一百三十四}

\begin{pinyinscope}
楊遇春子國楨吳廷剛祝廷彪游棟雲羅思舉桂涵包相卿

楊遇春，字時齋，四川崇慶人。以武舉效用督標，為福康安所識拔。從征甘肅石峰堡、臺灣、廓爾喀，咸有功，累擢守備。

乾隆六十年，調赴苗疆，力戰解嗅腦圍，進援松桃，獨取道樟桂溪，山險寨密，率敢死四十人為前鋒，由間道縱馬入賊屯，呼曰：「大兵至矣！降者免死。」賊相顧錯愕；復呼曰：「降者跪！」於是跪者數千人，直抵城下，圍遂解，賜花翎。復解永綏圍，賜號勁勇巴圖魯。首逆吳半生就擒，擢游擊。額勒登保攻茶山，為賊所圍；遇春率壯士沖擊，奪據對山，縱橫決蕩，當者輒靡。福康安望之驚嘆，立擢參將。復乾州，擢廣東羅定協副將。

苗平而教匪起，嘉慶二年，從額勒登保赴湖北剿覃加耀、林之華，破芭葉山，連敗之長陽、宣恩、建始、恩施。加耀竄終報寨，峭巖陡絕，夜縋而登，擒加耀及其黨張正潮。三年，從額勒登保赴陜，敗李全於藍田，又敗高均德於紫溪嶺。五月，還湖北。張漢潮竄穀城，兜擊，大敗之，又敗之竹山菩提河，追躡入陜，敗之於平利孟石嶺。九月，敗高均德、李全於廣元吳家河。丁父憂，賜金治喪，命墨絰隨征。迭破羅其清於觀音坪、大鵬寨、青觀山，其清就擒，擢甘肅西寧鎮總兵。四年，從額勒登保斬蕭占國、張長庚，獲王光祖，斃冷天祿，功皆最，威震川、陜，婦孺皆知其名。追剿張子聰，自夏徂秋，迭敗之於梁山、雲陽、太平、開縣、通江間。子聰被追急，數與樊人傑、龔建、冉天元合，最後欲合王登廷。登廷踞馬鞍寨，進攻克之，躡追迭擊，擒其黨靳有年於土丫子，斬阮正漋於廣元雲霧山。

至冬，登廷由陜入川，與冉天元合。額勒登保率遇春與穆克登布會擊之於蒼溪貓兒埡。穆克登布違約，先期進，挫敗，遇春據廢壘力拒，燃草炬擲山下，戰徹夜，幸得全師，迭擊皆獲勝。登廷孑身至蒲江，為鄉團擒獻，斬之。五年，擢甘州提督，偕穆克登布破張天倫於兩當，又從額勒登保追楊開甲於商、雒，扼龍駒寨，殲張漢潮餘黨劉允恭、劉開玉，予雲騎尉世職。

遇春與穆克登布為經略左、右翼長，議每不合，自蒼溪戰後，益不相能。額勒登保等疏言：「諸將中惟遇春謀勇兼優，可當一面。請益所部兵，與經略、參贊分路剿賊。」遂以提督別領偏師，沿渭西上，剿汧、隴之賊。五月，擊伍金柱於漢陰手板巖及銅錢窖，戰方酣，楊開甲從間道突至，腹背受敵，自午至酉，圍愈急，有白袍賊手大旗，直犯遇春，相去咫尺，忽墜馬，則為後隊護槍所斃，乃金柱悍黨龐洪勝也。賊驚潰，額勒登保兵亦會，追賊至洋縣茅坪，斬開甲，又擒陳傑於大石阪。八月，斬金柱於成縣峽溝，斬宋麻子於鳳縣潘家溝。六年，破冉學勝於石泉石塔寺。高天德、馬學禮、王廷詔為大軍所驅，竄五郎壩。遇春方追學勝，偵知之，乘夜掩擊，天德等分竄，乃由斜峪關躡擊，阻其入甘肅之路，復破賊於鋼鋪廠，一晝夜馳四百里，追及廷詔於川、陜界鞍子溝擒之，天德、學禮竄禪家巖。遇春料賊由寧羌奔逸，急由斜谷趨二郎壩，設伏龍洞溪，賊果至，俘斬殆盡，二賊就擒，晉騎都尉世職。是役，釋降眾健者八百人，編為一隊，皆原效死。會經略檄合剿冉學勝，獲諜，得賊虛實，謂降眾曰：「汝等立功贖罪，此其時矣！」至紫陽天池山，賊於伏莽中突起，八百人力戰，沖賊為數段，遂大捷。張天倫糾五路賊聚洵陽，學勝復與合，大破之於孫家坡。追賊入川，擒冉天泗、王士虎於通江報曉埡。士虎故劇盜，專劫寨峒避大軍。遇春夜往捕，適賊由他路襲營，遇春不回救，伏巢外候賊歸，擒斬無遺。賊中有名號者剿除幾盡，餘匪以老林為藪。遇春專任搜剿，以遲緩，嚴詔切責。七年秋，殲茍文明，調固原提督。尋以大功戡定，詔遇春功尤著，殲首逆獨多，晉二等輕車都尉。

八年，丁母憂，賜金，給假四十日。茍文明餘黨茍文潤集千餘人，皆獷悍，蹂躪漢江左右，諸軍久役不振。遇春至，乃奮，連戰紅山寺、平溪河，殲之，賊氛漸清。十年，凱撤，詔許回籍補持母服百日，假滿入覲。會寧陜鎮兵變。鎮兵新設，入伍者多鄉勇、降賊，不易制。總兵楊芳赴固原攝提督，因停給鹽米銀，發包穀充糧，遂戕副將、游擊，劫庫獄以叛。遇春行至西安，聞變，偕巡撫方維甸馳往。詔德楞泰赴陜治其事，命遇春扼方柴關，賊銳甚，兵交數失利。賊首蒲大芳望見遇春，下馬遙跪，哭訴營官蝕餉狀，遇春曉以順逆，知可以義動，與楊芳謀，同主撫。諸帥尚猶豫，遇春按兵緩攻，令芳單騎入賊營諭之。越數日，大芳竟縛倡逆之陳達順、陳先倫詣遇春降。遂率大芳邀擊餘賊於江口，斬其渠硃先貴。德楞泰疏陳叛兵窮蹙乞命，請釋歸伍，詔斥縱叛廢法，降遇春寧陜鎮總兵，大芳等二百餘人皆戍新疆。十三年，入覲，命兼乾清門侍衛，仍授固原提督。

十八年，天理教匪李文成踞滑縣，命陜甘總督那彥成討之，以遇春為參贊。賊萃精銳道口鎮，遇春率親兵八十人，沿運河西進覘之，遇賊數千，即突擊，賊闢易，追渡河，擒斬二百；收隊少二人，復沖入賊陣，奪二尸還，賊為喪氣，遂斷浮橋，焚渡船，進攻，賊望見輒靡。尋克道口，復擊走桃源、輝縣援賊，合圍滑城，用地隧轟破之，文成自焚死。十二月，滑縣平，封二等男爵，賜黃馬褂。

陜西南山賊萬五倡亂，十九年正月，移師往討，斬萬五及其黨，凡兩越月蕆事，晉一等男。陛見，仁宗慰勞有加，命至膝前，執其手曰：「朕與卿同歲，年力尚強，將來如有軍務，卿須為朕獨當一面。」手賜珍物，見遇春長髯，稱美者再。時遇春弟逢春為曹州鎮總兵，命繞道視所練兵。宣宗即位，加太子少保，賜雙眼花翎。道光五年，署陜甘總督。

六年，回酋張格爾叛，詔遇春率陜、甘兵五千馳赴哈密。尋命大學士長齡為揚威將軍，遇春為參贊，會兵阿克蘇進剿。七年二月，連敗賊於洋阿爾巴特、沙布都爾、阿瓦巴特，擒斬數萬，追至渾河，距喀什噶爾十餘里，賊悉眾抗拒，列陣二十餘里。會大風霾，前隊迷道，未即至，將軍欲退屯十餘里，須霽而進，遇春不可，曰：「天贊我也，賊不知我兵多少，又虞我即渡，時不可失！且客軍利速戰，難持久。」乃遣千騎繞趨下游牽賊勢，自率大兵乘晦霧驟渡上游，砲聲與風沙相並，乘勢沖入賊陣，賊大奔。三月朔，遂復喀什噶爾，甫旬日，英吉沙爾、葉爾羌、和闐以次復，加太子太保。張格爾遠遁，詔遇春先入關。八年正月，楊芳擒張格爾於鐵蓋山，遇春入覲，捷音適至，帝大悅，賜紫韁，實授陜甘總督，圖形紫光閣。遇春坐鎮陜、甘凡十年，務持大體，不輕更張，討蒐軍實，鎮馭邊疆，皆有法。十五年，以老予告歸，召至京，陛辭，晉封一等昭勇侯，食全俸，禦制詩書扇賜之。十七年，卒於家，贈太子太傅、兵部尚書，賜金治喪，入祀賢良祠、鄉賢祠，謚忠武。

遇春結發從戎，大小數百戰，皆陷陣冒矢石，未嘗受毫發傷。仁宗詢及，嘆為「福將」。治軍善於訓練，疲卒歸部下即膽壯，或精銳改隸他人，仍不用命。將戰，步伐從容，雖猝遇伏，不至失措。俘虜必入賊三月以外始誅，老稚皆赦免。馭降眾有恩，尤得其死力。操守廉潔，治家嚴整，子弟皆謹守其家風。

弟逢春，久隨軍中，積功授重慶鎮標游擊。後從賽沖阿平陜西洋縣匪，累擢山東曹州鎮總兵，調兗州鎮。

子國佐，四川茂州營都司，加副將銜。

國楨，字海梁。以舉人入貲為戶部郎中，出任潁州知府，累擢河南布政使。洎回疆底定，宣宗推恩，就擢巡撫，疏請留其父部將訓練河南兵。武臣父子同時膺疆寄，與趙良棟、岳鍾琪兩家比盛焉。遇春歿，襲侯爵，服闋，授山西巡撫，歷官皆有聲。道光二十一年，擢閩浙總督。尋以腿疾乞歸，在籍食俸，數年卒。

遇春尤知人，獎拔如不及。識楊芳於卒伍中，力薦之，卒為大將，勛名與之埒，天下稱「二楊」，自有傳。部曲多洊至專閫，著者曰吳廷剛、祝廷彪、游棟云。

廷剛、四川成都人。由行伍征苗，擢守備。從遇春剿教匪，善偵敵。嘉慶四年，破王登廷於青龍坪，擢都司。五年，剿楊開甲、辛聰於龍駒寨，倍道掩襲，敗賊輝塔、洞寨。伍金柱踞手板巖，輕騎往探，獲賊諜，馳報，得大捷。追張天倫至馬桑壩，高天升、戴仕傑由箭桿山突出，迎擊，大敗之，擢游擊。六年，孫家坡之戰，分追餘賊至關埡，奪據山頂，賊多墜崖死，擢參將。追高見奇、姚馨佐至通江，山徑紆險，棄馬行，見賊數十人，奪路走，擒其酋，乃辛斗也。通江賊李彬夜竄熊家灣，廷剛先至，橫沖賊為二，後賊回竄，與大軍夾擊，大破之，擒魏中均、茍朝萬、王士元。七年，迭擊辛聰、劉永受於老君嶺、菜子坪、太平峒、燕子巖，賊四竄；偕祝廷彪徒步入山，追賊田峪，將歸隊，過桃川沙壩，見山樹紅旗，疑之，偵知賊首茍文明冒官軍，奮擊敗之，分路要截，擒斬數百。文明將入川，追至花石巖，見山上炊煙起，麾兵仰攻，文明知不能脫，擲跳巖下，就斬之；又擒殲茍七麻子、吳廷詔、張芳等。八年，搜剿南山餘匪，往來老林。九年，賊聚川、陜邊界，廷剛至桃木坪，賊乘霧沖撲，受矛傷，窮追越楚境，迭敗之石渣河、亢喜坡。進攻馬鞍山，賊伏陡崖，徑馳上，擒賈燦華、茍文華、王振、謝尚玉等。賊遁老山，偕祝廷彪選健卒持乾崿輕騎躡剿，遍歷險僻。至十年，擒斬殆盡，擢甘肅涼州鎮總兵，調漢中鎮。十八年，剿三才峽匪萬五，別賊起古子溝，分兵克之。萬五乘間連踞峒寨，敗之於袁家莊、平木山梁，分兵抄襲，設伏沙壩，擒其黨周在庭、周之順。萬五窮蹙，竄盩厔山中，為他軍所擒。進剿餘黨，擒尹朝貴、劉功。十九年，事平，詔廷剛首先進剿，功最，加提督銜。尋擢廣東陸路提督，未至，卒。詔念前勞，予優恤，謚壯勤。

廷彪，四川雙流人。由行伍征苗，擢守備。嘉慶五年，從遇春殲劉元恭、劉開玉，擢都司。六年，擒王廷詔，擢游擊。七年，剿賊平安寨，設伏長溝，乘夜掩擊，中矛傷，裹創力戰，斃茍文清於陣；偕吳廷剛殲茍文明於花石巖，擒茍文齊於鱉鍋山：擢參將。又破張世云於北溝口。八年，迭擊賊於老林、小岔溝、白果園，擒冉璠。九年，偕羅思舉追賊入界嶺老林，攻望都觀賊巢。從遇春擊賊鳳凰寨、壩口、馬鞍山，並多斬獲。十一年，擢漢中協副將。值寧陜兵變，赴南山截剿。甫定，瓦石坪周士貴復起，偕羅思舉合擊擒之，賜號迅勇巴圖魯。十四年，擢甘肅寧夏鎮總兵，調陜西西安鎮。十九年，剿三才峽匪萬五餘黨，偕吳廷剛擒尹朝貴於木瓜園。分路剿賊黃草坪，毀其巢，追入手板巖老林，賊詭降，設伏，擒其渠陳四，擢湖南提督。道光三年，內召，授頭等侍衛，仍兼提督銜。以熟悉南山情形，未幾，復授西安鎮總兵。在任凡十年，擢貴州提督，調浙江提督。二十年，英吉利兵陷定海，守招寶山，吏議褫職，詔留任。尋以年老休致，歸，卒於家。

廷彪果敢力戰，善撫士卒，當時降眾多生事，所部帖然，世稱之。

棟云，四川巫山人，寄籍華陽。以武舉補把總，從征廓爾喀、苗疆，積功累擢寧羌營游擊。從額勒登保剿教匪，與遇春偕，後乃為其部將。攻終報寨先登，功最。嘉慶三年，從遇春追張漢潮、詹世爵、李槐等，由漢中入川境。諸軍合剿於隘口，棟云據高俯擊，斷槐手，箭貫世爵胸，皆斃。漢潮竄梅子關，迎擊，敗之；又連敗之巴東及陜境兩河關。設伏王家河，賊至，痛殲之，窮追至河南盧氏，漢潮遁。四年春，敗賊涼沁河，兵僅五百，斬獲三百餘級。賊走龍駒寨，屯康家河，棟云躡之，忽山坳突出悍賊，中矛傷，戰愈力，射殪執旗者，賊乃卻。事聞，特詔嘉獎。四月，漢潮踞紅門寺，冒雨出間道擊走之，扼之黑龍口，與明亮、興肇為犄角。谿水漲，潛涉上游襲擊，賊大潰，又冒雨克欒家河。八月，敗賊犁澤坪，竄石峽子，棟云設伏野雞溝，與大兵夾擊，漢潮窮蹙入老林；分路追剿，擒李潮於張家坪，而漢潮已為明亮擊斃，至是獲其尸：擢甘肅提標參將。五年，擢安慶協副將。敗冉學勝於沔陽，連擊高天德、馬學禮於獅子梁、櫻桃埡；六年春，復破之於五郎坪、鳳凰山。天德、學禮為遇春所擒。餘黨踞八斗坪，棟雲分隊襲之，擒羅鳳友；又破伍金柱餘黨於三岔坪。至七年春，所部凱撤，擢狼山鎮總兵，父憂去官。十一年，授河州鎮。西寧番族出擾，棟云專剿貴德一路，破賊甘壩山，連敗之六哈圖河、什尖里、斡汪科合山，遂克沙卜浪賊巢，進至紅露井。番僧昂賢率十二族降，焚其巢，番境悉平。以母憂去，起補陜安鎮，調寧夏鎮。十八年，從遇春剿南山匪，數戰於隴州、沔陽，擒賊渠。二十三年，標弁江芝誣訐棟雲侵餉，下總督察治，得白，抵芝罪。棟雲坐私役兵丁，褫職，詔赴遇春軍委用。道光初，署鹽茶都司，乞病歸，卒。

羅思舉，字天鵬，四川東鄉人。少有膽略，蹻捷，逾屋如飛。貧困，為盜秦、豫、川、楚間。結客報仇，數殺不義者。遭厄，幸不死，久之自悔。教匪起，充鄉勇，誓殺賊立功名。

王三槐踞東鄉豐城為巢，眾數萬，官軍莫敢擊，出掠羅家壩，團勇不習戰。思舉見賊前鋒數百，詭呼曰：「數十人耳！」眾氣倍，擊走之。游擊羅定國使偵豐城，還報：「請率死士夜搗之，官兵外應，可一舉滅。」定國以為狂。思舉憤，獨攜火藥往，乘烈風燔之。賊黑夜相蹂殺，走巔巖，踣死無算，遂奔南壩場。是役，一夫走賊數萬，聲震川東，總督英善給七品軍功，隸副都統佛住。川賊以羅其清、冉文儔、徐天德、王三槐為最強，徐、王二賊合窺東鄉。思舉請佛住嚴備，勿聽。乃為知縣劉清說其清降，知其詐，馳歸，則賊已陷東鄉，戕佛住，清亦拔營去。時嘉慶二年正月也。調苗疆凱旋兵猶未至，總兵索費音阿率甘肅兵來援，用思舉策，扎營大團堡，開壕樹柵，埋火藥，誘賊入，轟之，遂奪金峨寺賊巢，復東鄉。賊竄重石子、香爐坪，德楞泰、明亮並以兵會，思舉請仍如破豐城事，德楞泰壯之。只身夜入賊營，會大雨，火藥不燃，賊覺，懼而遁。自是常將鄉勇，分路為奇兵，與官軍犄角，或為前鋒，殲孫士鳳於凈土庵，又敗賊於峨城山，皆以火攻劫營獲捷。

時川賊與襄陽賊齊王氏等合，雲陽教黨亦起應。獲諜，知王三槐將赴陳家山，即假所獲賊旗，夜馳往，聲言白號賊至，賊下山迎，悉誘殲之，擒賊首高名貴，其黨張長庚覺而奔，追斬甚眾，擢千總。三年，總督勒保誘擒三槐，其黨冷天祿踞安樂坪，環攻不下；召思舉往，夜率死士焚其巢。將明，殿旅出，大呼曰：「我豐城劫寨羅思舉也！」賊膽落，潰圍走。思舉戰績至是始上聞，擢守備。

德楞泰圍羅其清等於箕山，復召思舉問計。思舉相地勢，曰：「賊各隘皆壘石守，惟山後懸削數十丈，必恃險乏備。若官軍攻於前，使不暇他顧；我率勇敢者梯而上，可搗也。」如其言，夾擊，大破之，餘賊四逸。思舉料其必走方山坪，率鄉勇先往，伏坪後，越數日，賊為官軍追擊，果至，擒斬幾盡，遂獲其清。四年，其清餘黨踞東鄉四季坪，從提督七十五破之。秋，敗賊巴州豆真坡，又援田朝貴於鐵爐山。五年春，德楞泰剿冉天元於川西，檄思舉率鄉勇三千赴軍。戰青龍口，賊踞山險，選精銳九十人夜薄賊巢，破之。賊分趨農安，將入陜，思舉獻計，請致書額勒登保，約守陽平關，易裝潛入賊卡，殺二賊，眾追捕，乃棄所★K7書逸出。賊果不敢前，回竄江油。思舉先驅深入，伏起，奮斗，而賊以擋牌禦矢銃，困德楞泰於馬蹄岡；急趨救，使鄉勇人取石亂擊，毀擋牌。會冉天元馬蹶就擒，賊瓦解。假賊旗追逐餘匪，斬雷士玉。攻鮮大川於天寨子，山險不能上，德楞泰遣箭手五百助之，令伏巖下，先以鄉勇誘賊，俟擂石且盡，仰射，箭落如雨，賊退避，遂克之，思舉手擒賊六十餘人。德楞泰訶其輕生，聲色俱厲；思舉跪謝，良久出，則冠上已換花翎，由是深感德楞泰，樂為盡力。

尋從勒保防嘉陵江，七十五以桂涵新敗，調思舉代領所部鄉勇，擢都司。六年，殲張世龍於鐵溪河，擊援賊陳天奇，陣斬之，賜號蘇勒芳阿巴圖魯，擢游擊。自是轉戰老林，餉不時至，煮馬韉，啗賊肉以追賊。七十五卞急，屢為賊所窘，輒賴思舉援救得捷。既而七十五坐事逮，德楞泰攻茍文明於瓦山溪，賊踞楠木坪，三戰不克。召思舉率鄉勇至，皆衣狗皮，躡草履，人笑為匄兵，夜越後山伏，一戰破之，殲茍明獻、茍文舉。眾詫曰：「匄兵破賊矣！」始補給餉，制衣履，擢參將。七年，迭敗庹向瑤於風硐子、萬古樓，破齊國點於通江，殲張天倫、魏學盛於巴州。秋，擊劉朝選於仙女溪，遁鞋底山，擒之。又偕羅聲皋擒張簡、羅道榮於巴州。冬，唐明萬竄大寧，追至石柱坪，賊方食，奮擊，大潰，擒明萬。仁宗以明萬劇賊久稽誅，特詔嘉賚。諸賊漸就殲除，搜捕南山餘孽，兩年始清，擢太平協副將。十年，德楞泰剿寧陜叛兵，檄思舉赴軍，尋就撫，盡釋歸伍。思舉曰：「兵變，殺將陷城破官軍，亂無大於此者。反賞，是勸叛也！何以懲後？請誅首逆，以申國法。」諸將不可。後川、陜兵果數叛。十一年，思舉攻西鄉叛兵，斬首逆於陣，風稍息。署川北鎮，擢涼州鎮總兵，未之任，調重慶鎮。

二十年，中瞻對番酋洛布七力叛，夾河築碉。總兵羅聲皋不能克，許其降，以專擅遣戍。命思舉進剿，克四砦，洛布七力就殲，請分其地以賞上下瞻對諸出力頭目，事乃定。道光元年，擢貴州提督，歷四川、雲南、湖北提督。

十二年，湖南江華錦田寨瑤趙金龍為亂，與長寧趙福才糾合九沖瑤肆掠，提督海凌阿戰死，勢益熾。詔總督盧坤偕思舉討之，至永州，議遏賊南竄，斷其西道州、零陵、祁陽山徑，進兵兜擊。於是驅諸瑤出山，皆東竄常寧洋泉鎮，檄各路進逼合圍，四月，大破之，金龍中槍死，擒其妻子及死黨數十，賜雙眼花翎，予一等輕車都尉世職。時命尚書禧恩督師，未至軍，先三日奏捷。禧恩方貴寵用事，怒其不待，盛氣陵之。思舉曰：「諸公貴人多顧忌。思舉一無賴，受國厚恩至提督，惟以死報，不知其他！」禧恩無如何，則詰金龍死狀虛實，思舉獲其尸及所佩印、劍、木偶為證，乃止。二十年，卒於官，賜太子太保，謚壯勇。子本鎮，襲世職。

思舉既貴，嘗與人言少時事，不少諱。檄川、陜、湖北各州縣云：「所捕盜羅思舉，今為國宣勞，可銷案矣。」再入覲，仁宗問：「何省兵精？」曰：「將良兵自精。」宣宗問：「賞罰何由明？」曰：「進一步，賞；退一步，罰。」皆稱旨。晚年自述年譜。川中殄諸劇寇，多賴其力，功為人掩，軍中與二楊並稱。楊芳於諸將少許可，獨至思舉，以為「烈丈夫」。嘗酒酣袒身示人，戰創斑斑，為父母刲股痕凡七，其忠孝蓋出天性云。

同時起鄉勇者，桂涵名與之亞，包相卿較後出，亦至專閫。

涵，亦東鄉人。少恃勇，橫行鄉里，亡命出走。繼歸，與思舉同應募為鄉勇。父天聰，聚族黨屯罐子山。賊數為涵所窘，欲報之，萬眾來攻。涵率壯士伏隘，誘賊入空寨，痛殲之。嘉慶二年，從硃射鬥攻金峨寺，賊突出，圍涵於山峒，火熏水灌皆不傷，反多斃賊，賊乃走。尋戰凈土庵，偕思舉陷陣，大破之，徐天德黨眾幾盡殲。同里聞其屢捷，爭來投效，德楞泰、明亮特編涵字營，使涵領之，擢千總，由是知名。

三年，大軍圍安樂坪，冷天祿詐降出走，涵偵知之，伏兵於方家壩、魚鱗口，賊至伏發，擒斬甚眾，擢守備。四年，從德楞泰追賊入陜，每由間道出賊前，與官軍夾擊，數捷。又從硃射鬥殲包正洪於雲陽蘆花嶺。從七十五破龔建於開縣火峰寨，手擒建以獻，擢都司。五年，復從射鬥破賊雲陽，擒其渠李甲，縱歸，招出黨眾數百人，自是降者日至。

既而改隸勒保軍，始與思舉分路，轉戰川東西，所至有功，累擢游擊。六年，從阿哈保追湯思蛟於墊江，賊夜走，涵謂：「窮寇且死鬥，請先伏魏家溝。」俟其至，突擊，大破之。又從薛大烈追李彬、冉天士於通江，至小中河，大雪，賊不為備，涵率鄉勇夜半薄賊壘，與官軍四面乘之，賊奔曠野，勁騎沖踏，盡殲焉。彬遁，未幾，為劉清所獲。自七年後，復偕思舉遍歷老林，搜剿匿匪，累遷夔州協副將。九年秋，從經略、參贊圍餘匪於太平火燒梁山，峻無路。涵議：「守此相持，雖數月無如賊何。山下小溪通民峒，賊久困，必出劫峒糧，請以步卒伏山後。」賊果以驍銳千餘潛出，諸將皆死戰，半日殲之，前山自潰。遂殄滅凈盡，川、陜肅清。

十一年冬，綏定兵叛，涵在梁山聞變，慮本部兵與通，單騎馳入郡城，聲言越兩日出兵；密令弟吉出募鄉勇舊部為一隊，約期合攻。時賊踞景市廟，將往麻柳場。涵至，令急赴景市廟，中途改趨麻柳場，距賊數里止隊，入深箐，諜報賊逾千，且至，叱曰：「安得有此眾？」戒毋輕進，毋漏言涵至。既而賊自山沖下，三進三退，乃突起擊賊；而弟吉已率五百人據山頂，賊大潰，擒首逆王德先。叛兵起事甫五日，一鼓平之，賜號健勇巴圖魯。十三年，署重慶鎮，尋授川北鎮總兵。十九年，擊三才峽匪黨吳抓抓等於沔縣，走之。川北獲安。道光二年，擢四川提督。果洛克番匪劫西藏堪布貢物，命剿擒首逆曲俊父子，被優賚。在任十載，遇番、夷蠢動，兵至輒定。十三年，討越巂夷匪，連戰皆捷。忽遘疾，卒於軍。優恤，贈太子太保，謚壯勇。子三人，並晉官秩。

相卿，鄰水人。嘉慶六年，以鄉勇隸松潘鎮標。嘗從思舉擊陳朝觀於通江龍鳳埡，追賊受矛傷，裹創力戰。七年，破張天倫於巴州金子寺，相卿斬天倫轂子山下，給藍翎、八品頂戴。又殲張簡、唐明萬，功皆最。十年，思舉偵襄賊王世貴、謝應洪匿太平老林，檄相卿躡捕，殲之，授千總。十二年，剿瓦石坪叛兵，擢守備。累遷廣元營游擊。十三年，調征臺灣。會峨邊越巂惈夷叛，命回川從提督楊芳赴剿，攻克啯嚕崖。夷踞曲曲烏烏斯坡，相卿梯絕壁，牽挽負砲而上，破之，進毀巴姑賊寨，擢參將。十五年，惈夷復叛，攻克峨邊十三支夷巢，破越巂沈喳夷，抵濫田壩，兩叛夷悉降，累遷懋功協副將。剿馬邊夷，擒其渠，加總兵銜。再署建昌鎮總兵，總督鄂山、寶興皆以邊事倚之。十九年，病歸，卒。

論曰：川、楚之役，竭宇內之兵力而後定之。材武驍猛，萃於行間，然戰無不勝，攻無不取者，厥惟二楊及羅思舉為之冠。遇春謀勇俱絕，劇寇半為所殲。思舉習於賊情、地勢、險厄，強梁非其莫克。至於忠誠忘私，身名俱泰，遇春際遇之隆，固為稀覯；而思舉以藪澤梟傑，終保令名，煥於旂常矣。鄉兵出平鉅寇，亦自其為始云。


\end{pinyinscope}