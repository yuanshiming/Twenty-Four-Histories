\article{志六十三}

\begin{pinyinscope}
禮七（嘉禮一）

登極儀授受儀太后垂簾儀親政儀大朝儀常朝儀御門聽政附

太上皇帝三大節朝賀儀太皇太后皇太后皇后三大節朝賀儀

大宴儀上尊號徽號儀尊封太妃太嬪儀附冊立中宮儀冊紀嬪儀附

冊皇太子儀太子千秋節附冊諸王儀冊公主附

二曰嘉禮。屬於天子者，曰朝會、燕饗、冊命、經筵諸典。行於庶人者，曰鄉飲酒禮。而婚嫁之禮，則上與下同也。周官「以嘉禮親萬民」，體國經野，罔不繇此。茲舉其大者，附以儀之同者，著於篇。

登極儀清初太祖創業，建元天命，正月朔即位，貝勒、群臣集殿前，按翼序立。皇帝御殿，皆跪。八大臣出班，跪進上尊號表，侍臣受，跪御前宣讀。帝降座，焚香告天，率貝勒、群臣行禮，三跪九叩，畢，復座，貝勒等各率旗屬慶賀。太宗踐阼亦如之。

天聰十年，改元崇德，建國號曰大清。前期誓戒三日，築壇，備鹵簿。屆日，帝率群臣詣天壇祗告。禮成，奉御寶官先行，帝自中階登壇升座，貝勒等三跪九叩。畢，眾跪，貝勒分左右列。奉寶官跪獻，帝受寶，轉授內院官，群臣行禮如初。畢，皆跪，宣讀官奉滿、蒙、漢三體表文立壇東，以次畢讀，群臣行禮訖，復位，奏樂，駕還宮。翼日帝御殿，群臣表賀，三跪九叩，次執事官行禮如前儀。於是賜宴，頒赦詔。八年，世祖嗣服，遣官告壇、廟如初禮，唯不設鹵簿，不作樂，不賜宴。

順治元年十月朔，定鼎燕京，先期太常官除壇壝，司禮監設座案。屆日，遣官告廟、社，備大駕鹵簿，帝御祭服，出大清門，詣南郊，告天地。禮成，導入天壇東幄次易禮服。御座，群臣跪，禮部尚書引大學士一人升自東階，正中北面跪，學士一人自案上奉寶授大學士，祗受，致辭云：「皇帝君臨萬國，諸王文武群臣不勝歡忭。」訖，轉授學士，學士跪受，陳於案，復位。群臣禮畢，駕還宮。鴻臚寺官設御案皇極門中，簷東設表案，王、貝勒等序立內金水橋北，文武官序立橋南，俱東西鄉。樂作，帝御座則止。鳴鞭。執事官階上行禮畢，就位。王率群臣進表，行禮畢，鳴鞭，駕還宮。越九日甲子，頒詔如制。

聖祖纘業，分遣官祭告天地、宗社，帝衰服詣幾筵行三跪九叩禮，祗告受命。御側殿易禮服，詣太皇太后、皇太后兩宮，各行三跪九叩禮。遂乘輿出乾清門，御中和殿，內大臣等執事官行禮。復御太和殿，王公百官上表行禮如儀。不宣讀，不作樂，不設宴。王公入，賜茶畢，還宮。反喪服，就苫次，頒詔。世宗承大統，一如前儀，惟罷賜茶。高宗以後，儲宮嗣立者並同。

授受儀古內禪儀。初高宗享國日久，嘗諭年至八十六歲即歸政。逮乾隆六十年，詔曰：「自古帝王內禪，非其時怠荒，即其時多故，倉猝授受，禮無可採。今國家全盛，其詳議典禮以聞。」於是諏吉定儲位，以明年為嗣皇帝元年。禮臣上儀注。先期遣官祭告廟、社，屆日所司設御座太和殿。左右幾二，正中寶案，稍南東西肆；東楹詔案，西楹表案，南北肆；黃案居丹陛中。檻內敷嗣皇帝拜褥。殿前陳鹵簿，門外步輦。午門外五輅、馴象、仗馬、黃蓋、雲盤，簷下設中和韶樂，門外丹陛大樂。內閣學士奉傳位詔陳東案，禮部官陳賀表西案，大學士等詣乾清門請寶陳左幾，大學士二人分立兩簷下，王公百官序立。朝鮮、安南、暹羅、廓爾喀使臣列班末。欽天監官詣乾清門報時，嗣皇帝朝服出毓慶宮，時後扈內大臣二人率侍衛二十人集乾清門外，導引禮部長官二人立門階下，前引大臣十人立殿後階下。太上皇帝禮服乘輿出，嗣皇帝從諸臣前引後扈。午門鳴鐘鼓，至殿後降輿。太上皇帝御中和殿升座，嗣皇帝殿內西鄉立，鴻臚寺官引執事大臣按班，不贊，行九叩禮。侍班者趨出，就外朝位，中和韶樂作，奏元平章。太上皇帝御太和殿，嗣皇帝侍立如初。樂止，階下鳴鞭三，丹陛大樂作，奏慶平章。嗣皇帝詣拜位立，王公立丹陛上，百官及陪臣立丹墀下，鳴贊官贊「跪」，嗣皇帝率群臣跪。贊「宣表」，宣表官入，奉表至簷下正中跪，大學士二人左右跪，展表，樂止。宣訖，還奉原案，退。贊「興」，嗣皇帝退立左旁，西鄉，大學士二人導近御前跪。左大學士請寶，跪奉太上皇帝，太上皇帝親授嗣皇帝，嗣皇帝跪受，右大學士跪接，陳右幾。嗣皇帝詣拜位，樂作，贊「跪，叩，興」，率群臣行九叩禮。贊「退」，樂止，禮成。鳴鞭如初。中和韶樂作，奏和平章。太上皇帝還宮。內監豫設樂懸，太上皇帝御內殿，公主，福晉，暨皇孫、皇曾元孫未錫爵者，行禮慶賀。

嗣皇帝易禮服，祗俟保和殿暖閣，內閣學士豫奉傳位詔及御寶陳太和殿中案，禮部官奉登極賀表陳東案，扈引者集保和殿外。欽天監報時，嗣皇帝御中和殿，執事者按班行禮，不贊。禮畢，嗣皇帝御太和殿登極。作樂，止樂，宣表，行禮，悉準前式。禮畢，退，復位。大學士進，奉詔，出中門，授禮部尚書。尚書跪受，興，奉置黃案，行三叩禮。復奉詔陳雲盤，儀制司一人跪受，興，自中道出。禮成，俱退，嗣皇帝還宮。大學士等詣乾清門送寶，禮部恭鐫詔書頒行。

垂簾儀咸豐十一年，文宗崩，穆宗幼沖嗣位。御史董元醇奏請皇太后暫權朝政，稱旨，命王大臣等議垂簾儀制。議上，懿旨猶謂「垂簾非所樂為，唯以時事多艱，王大臣等不能無所稟承，姑允所請」云。於是仲冬月朔，帝奉兩宮皇太后御養心殿聽政，王公大臣集殿門外，行禮如儀。凡召見內外臣工，兩宮皇太后、皇帝同御養心殿，太后前垂簾。或召某臣進見，議政王、御前大臣番頒之。引見外官，則御養心殿前殿，議政王、御前大臣率侍衛等按班分立，太后前垂簾設案，進各員銜名，豫擬諭旨，分別錄注。皇帝前設案，各長官依例進綠頭簽，議政王等奉陳案上，引見如常儀。皇太后簡單內某名鈐印，已，授王大臣傳旨。其臣工請安摺，並具三分以進。各省、各路軍事摺報，凡應降諭旨者，議政王等請旨繕擬後，次日呈閱頒行。唯撰擬文句，仍本帝意，宣示臣工，宜書曰「朕」。

同治十三年，德宗入繼文宗，王公大臣復請兩宮皇太后垂簾，悉準同治初成式。光緒六年，慈安皇太后薨，慈禧皇太后始專垂簾，制十三年歸政，德宗以時艱尚棘，凡召見、引見，仍升座訓政，設紗屏以障焉。

親政儀同治十二年正月，兩宮皇太后歸政，穆宗行親政典禮，先期遣告天、地、廟、社，屆日陳皇太后儀駕、皇帝法駕鹵簿，設表案慈寧宮門，檻內敷皇帝拜褥，太和殿內東旁設詔案，東次表案，丹陛中案各一。午門外設龍亭、香亭，內閣學士奉皇帝慶賀表文納諸櫝，捧出。大學士從至永康左門外，大學士接櫝，至慈寧門，升東階，陳案上，退。內侍舉案入，庋慈寧宮寶座東，內閣學士奉詔陳殿中黃案，禮部官奉王公百官賀表陳東次黃案。凡將軍、提、鎮賀表置龍亭內。鴻臚寺官引和碩親王以下，入八分公以上暨蒙古王公等集隆宗門外，不入八分公以下二品大臣以上集長信門外，三品以下集午門外。欽天監報時，帝御禮服乘輿出隆宗門，至永康左門外降，王以下隨行，至慈寧門，帝升東階，及門左，西鄉立。日講官四人在西階，東鄉立。前引大臣率侍衛在儀駕末，分左右立。皇太后出御慈寧宮，中和樂作，奏豫平章，升座，樂止。帝就拜位，丹陛樂作，奏益平章。王公大臣侍衛等循次鄉上立，贊「拜跪」，帝率群臣三跪九拜。時西楹下置御史二，鳴贊官二。儀駕末及午門外御史、禮部官、鳴贊官各二，藉以侍儀。永康左門及諸門內外並置鳴贊官，接續外傳。午門外各官隨同行禮，鳴贊官贊「禮成」，帝復位。王大臣各復位立，皇太后還宮，禮部尚書奏「禮成」，然後帝還宮。俄復出御中和殿，執事官行禮畢，趨出就外朝立，帝御太和殿，樂作，升座，樂止，鳴鞭三，王公百官行禮。其宣表、頒詔並如前制。光緒十三年德宗親政仿此。

大朝儀天命元年，始行元旦慶賀，制朝儀。天聰六年，行新定朝儀，此班朝所繇始，崇德改元，定元旦進表箋及聖節慶賀儀。順治八年，定元旦、冬至、萬壽聖節為三大節。康熙八年，定正朝會樂章，三大節並設。大朝行禮致慶，王以下各官、外籓王子、使臣咸列班次，所司陳鹵簿、樂懸如制。太和殿東具黃案。質明，王、貝勒、貝子集太和門，不入八分公以下官集午門外。禮部奉表置亭內，校尉舁行至午門外陳兩旁，奉表入太和殿列案上。鴻臚卿引王、貝勒等立丹陛。鳴贊官引群臣暨進表官入兩掖門，序立丹墀。朝鮮、蒙古諸臣自西掖門入，立西班末。糾儀御史立西簷下東鄉者二人，丹陛、丹墀東西相鄉者各四人，東西班末八人，鳴贊官立殿簷者四人，陛、墀皆如之。丹陛南階三級，鑾儀衛官六人司鳴鞭。欽天監報時，皇帝出御中和殿，執事官行禮畢，趨外朝視事。駕出，前導、後扈如儀。午門鳴鐘鼓，中和樂作，御太和殿，樂止。內大臣分立前後，侍衛又次其後護守之。起居注官四人立西旁金柱後，大學士，學士，講、讀學士，正、少詹事立東簷下。御史、副僉都御史立西簷下，鑾儀衛官贊「鳴鞭」，鳴贊官贊「排班」，王公百官就拜位立跪。宣表官奉表出，至殿下正中北鄉跪，大學士二人展表，宣表官宣訖，置原案，丹陛樂作，群臣皆三跪九叩。退，就立原次。鴻臚寺官引朝鮮等使臣，理籓院官引蒙古使臣就拜次，三跪九叩，丹陛樂作，禮畢，樂止，退立如初。賜坐，群臣暨外臣皆就立處一跪三叩，序坐。賜茶畢，復鳴鞭三，中和樂作，駕還宮。樂止，群臣退。

初制，外官元日朝覲，集保和殿前行禮，康熙二十六年後罷。乾隆六年，定行在聖節朝賀行禮。二十四年，定大朝百官班次，設立紅漆木牌。五十四年，增置都察院長官二人，科、道三十六人，分立品級山旁整朝序。又高宗初年，文三品、武二品以上賜茶，餘惟記注官、外國使臣與焉。嘉慶二年罷賜茶。令甲，元旦、萬壽節午時設宴，冬至節次日受賀。萬壽節先謁太廟，次詣皇太后宮行禮，畢，受賀。直省文武官值三大節，俱設香案，朝服望闕行禮，滿、蒙、漢軍分兩翼，漢官分文東武西。

常朝儀太祖丙辰建元後，益勤國政，五日一視朝，焚香告天，宣讀古來嘉言懿行及成敗興廢所由，訓誡臣民，然未垂為定制也。崇德初，始定儀注，設大駕鹵簿，王以下各官朝服，俟帝出宮，樂作。御殿，升座，樂止。賜坐，諸臣各依班次，一叩就座。部、院官出班奏事畢，駕還宮。順治九年，給事中魏象樞言：「故事有朔、望朝，有早朝、晚朝、內朝、外朝，今縱不能如往制，請一月三朝，以副厲精圖治至意。」楊簧亦言：「舊例百官每月十一朝，似太繁數，今每日入朝奏事，較十一朝不為少，應定每月初五、十五、二十五日行朝參禮。」自是遂定逢五視朝制。尋定見朝、辭朝、謝恩各官，俱常朝日行禮。帝御太和殿，引見畢，賜坐賜茶，悉準常儀。如是日不御殿，各官行禮午門外。外籓來朝暨貢使，亦常朝日行禮，如速返，則不拘朝期，即赴午門行禮，外官應速赴任者亦然。

又定常朝御殿，王公入殿中旁坐如次。康熙八年，定公、侯、伯以下各官為六班，按次列坐，後復改為九班。九年，諭都察院糾察王大臣失儀。二十年，置常朝糾儀御史及司員。雍正二年，遣侍衛四人監察朝班，定視朝日天未明，鴻臚寺官二人引左右翼官入西掖門依班坐。鼓嚴，起立聽贊，自仗南引進，整齊班列，行禮如儀。乾隆初，敕大小各官依內廷官例，黎明坐班。十六年，諭部院大臣董率庶僚，常朝按期赴班，毋曠闕。

光緒九年，更定朝制，凡新除授各官，鴻臚寺列銜名交內閣，屆日禮部尚書、鴻臚卿請駕御殿，導各官謝恩行禮，王公百官侍鹵簿後。不御殿，文武官則坐班午門外。其時刻，春冬以辰正，夏秋以卯正，遇雨雪及國忌則免。坐班日，鴻臚寺官按翼定位，王公集太和門外，東西各二班，百官集午門外，東西各九班，糾儀御史吏、禮司員各四人，分列班首末，並西面北上。屆時吏、禮司員受職名，糾儀官環班稽察，復位坐。有間，以次出。

御門聽政儀，清初定制，每日聽政，必御正門，九卿科道齊集啟奏，率以為常。雍正初，始定御門典禮，凡部院所進本有未經奉旨者，摺本下內閣，積若干，傳旨某日御門辦事。是日，乾清門正中設御榻、黼扆、本案一。黎明，部院奏事大臣暨陪奏官屬畢集庭內。帝升座，侍衛左右立，記注官升西階，部院官升東階，各就列跪，尚書前，侍郎後，陪奏官又後。尚書一人奉本匣折旋而進，詣本案前，跪陳於案，興，少退，趨東楹，轉入班首。跪，口奏某事，畢，興，少退，率屬循階左降。其奏事次序，戶、禮、兵、工四部輪班首上，三法司直第三班，吏部直第六班，宗人府則列部院前，翰詹科道及九卿會奏則居部院後，各依班進奏如初。至吏部奏事，兼帶領各部番直司員八人，引見畢，始退。內閣侍讀學士二人升東階，詣案前跪，舉本匣，興，退。翰詹科道暨侍衛俱退。時欽派讀本滿學士一人，奉摺本匣升東階，折旋而退，大學士從，依班次跪。記注官少進東鄉立，奉匣學士詣案前跪啟匣，取摺本依次啟奏，帝降旨宣答。大學士等承旨訖，興，自東階降，記注官自西階降。駕還宮。奏事時，令翰林官記注，自順治二年始。

先是奏事春夏以卯正，秋冬以辰初。康熙二十一年，命展御門晷刻，春夏改辰初，秋冬辰正。越二年，御史衛執蒲請以五日或二三日為期，聖祖諭：「政治務在精勤，始終不宜有間。」二十五年，置科道各二人侍班，列起居注官上。二十七年，省起居注官，其侍班翰林，令啟奏摺本時即退。雍正初，復設起居注官，增二人。又令編檢四人侍班，列科道上。乾隆二年，命修撰、編、檢依科道例，懸數珠，肅朝儀。嘉慶十八年，諭宣本承旨時，御前大臣及侍衛毋退，著為令。

太上皇帝三大節朝賀儀嘉慶元年，高宗傳位仁宗，尊為太上皇帝，定朝賀儀。屆日陳法駕、鹵簿、樂懸如授受儀，太和殿設三案，表亭舁至午門，慶賀表文陳東案，筆硯陳西案。質明，王公百官朝服，外國使臣服本國服，集闕下。皇帝禮服，俟保和殿暖閣。太上皇帝乘輿出，至太和殿北階降，中和韶樂作，奏元平章，御殿升座，樂止。帝殿內西鄉立，鳴鞭三，贊「排班」，丹陛大樂作，奏慶平章。帝就拜位，北鄉，時鴻臚官分引群臣暨外使肅班立，贊「進」，贊「跪，叩，興」。帝率群臣行三跪九叩禮。畢，帝旋位立，眾退，復班次，樂止。鳴鞭，中和韶樂作，奏和平章。太上皇帝還宮，樂止。帝御殿，群臣進表行禮如儀。

太皇太后、皇太后、皇后三大節朝賀儀順治八年，定元旦慈寧宮階下設皇太后儀杖、樂器，皇太后御宮，樂作。升座，樂止。帝率內大臣、侍衛詣宮行三跪九叩禮。畢，公主、福晉以下，都統、子、尚書命婦以上，行六肅三跪三叩禮。作樂如初，大設筵宴。冬至、聖壽節同，唯冬至罷宴。康熙八年，定元日太皇太后、皇太后儀駕、中和韶樂、丹陛大樂全設。帝率王公大臣、侍衛暨都統、子、尚書以上官，先朝太皇太后宮，次詣皇太后宮，行禮如儀。畢，皇后率公主、福晉、命婦行禮亦如之。二十一年，諭京、外進表官集午門外行禮。尋置糾儀御史，分列宮門外、午門外儀駕末，嚴監視。

乾隆十二年，定慶賀皇太后許二品命婦入班，尋諭世爵朝賀增入男爵。嘉慶二十五年，諭值皇太后三大節，將軍、督、撫、提、鎮具表慶賀，罷遞黃摺祝文。道光元年元旦，大學士先進皇帝慶賀表文，帝始率群臣詣宮行禮。同治元年，皇太后、皇帝同御慈寧宮受賀，明年，改御養心殿。王、公、二品以上官，集慈寧門外，三品以下集午門外，朝鮮使臣列西班末，按班行禮，不贊。冬至、聖壽節同。唯遇大慶年，俟皇太后升殿後，增用宣表例。光緒二年，皇太后聖壽，皇帝親進表文，餘儀同。

皇後向無受群臣賀儀，順治間，定元旦慶賀，儀仗全設。皇后詣皇太后宮行禮畢，還宮，自公主及命婦俱詣皇后宮朝賀。冬至、千秋節同。康熙時，定皇后先詣太皇太后宮，次皇太后宮行禮，還宮升座，自公主迄鎮國將軍夫人，公、侯迄尚書命婦，咸朝服行禮。雍正六年，始令皇后千秋節王公百官咸蟒袍補服，後準此行。攝六宮事皇貴妃千秋節，儀同皇后。

大宴儀凡國家例宴，禮部主辦，光祿寺供置，精膳司部署之。建元定鼎宴，崇德初，太宗改元建號，設宴篤恭殿。順治元年，定鼎燕京，設筵宴、設寶座皇極門正中，帝升座，賜百官坐，賜茶、進酒，俱一跪一叩。宴畢謝恩如初禮。是日賜宴，有內監數輩先行拜舞，諭：「朝賀大典，內監不得沿明制入班行禮。」裁抑宦官自此舉始。

元日宴，崇德初，定制，設宴崇政殿，王、貝勒、貝子、公等各進筵食牲酒，外籓王、貝勒亦如之。順治十年，令親王、世子、郡王暨外籓王、貝勒各進牲酒，不足，光祿寺益之，禦筵則尚膳監供備。康熙十三年罷，越數歲復故。二十三年，改燔炙為肴羹，去銀器，王以下進肴羹筵席有差。

雍正四年，定元旦宴儀，是日巳刻，內外王、公、臺吉等朝服集太和門，文武各官集午門。設御筵寶座前，內大臣、內務府大臣、禮部、理籓院長官視設席。丹陛上張黃幔，陳金器其下，鹵簿後張青幔，設諸席。鴻臚寺官引百官入，理籓院官引外籓王公入。帝御太和殿，升座，中和韶樂作，王大臣就殿內，文三品、武二品以上官就丹陛上，餘就青幔下，俱一叩，坐。賜茶，丹陛大樂作，王以下就坐次跪，復一叩。帝飲茶畢，侍衛授王大臣茶，光祿官授群臣茶，復就坐次一叩。飲畢，又一叩，樂止。展席冪，掌儀司官分執壺、爵、金卮，大樂作，群臣起。掌儀司官舉壺實酒於爵，進爵大臣趨跪，則皆跪。掌儀司官授大臣爵，大臣升自中陛，至御前跪進酒。興，自右陛降，復位，一叩，群臣皆叩。大臣興，復自右陛升，跪受爵，復位，跪。掌儀司官受虛爵退，舉卮實酒，承旨賜進爵大臣酒。王以下起立，掌儀司官立授卮，大臣跪受爵，一叩，飲畢，俟受爵者退，復一叩，興，就坐位，群臣皆坐。樂止，帝進饌。中和清樂作，分給各筵食品，酒各一卮，如授茶儀。樂止，蒙古樂歌進。畢，滿舞大臣進，滿舞上壽。對舞更進，樂歌和之。瓦爾喀氏舞起，蒙古樂歌和之，隊舞更進。每退俱一叩。雜戲畢陳。訖，群臣三叩。大樂作，鳴鞭，韶樂作，駕還宮。

冬至宴，順治間制定如元旦儀，後往往停罷。元會宴，凡元正朝會，歲有常經，遇萬壽正慶，或十年國慶，特行宴禮。乾隆三十五年、五十五年，聖制元會作歌，宴儀如前。惟行酒後，慶隆舞進，司章歌作，司舞飾面具，乘禺馬，進揚烈舞。司弦箏阮節抃者，以次奏技。喜起舞，大臣入，行三叩禮，循歌聲按隊起舞，歌闋，笳吹進，番部合奏進，內府官引朝鮮俳，回部、金川番童陳百戲，為稍異耳。

千秋宴，為康熙五十二年創典，設暢春園。凡直省現官、致仕漢員暨士庶等，年六十五以上至九十者咸與。遣子孫、宗室執爵授飲，分給食品，諭毋起立，以示優崇。乾隆五十年，設宴乾清宮，自王、公訖內、外文、武大臣暨致仕大臣、官員、紳士、兵卒、耆農、工商與夫外籓王、公、臺吉，回部、番部土官、土舍，朝鮮陪臣，齒逾六十者，凡三千餘人。其大臣七十以上，餘九十以上者，子孫得扶掖入宴。年最高者，如百五歲司業銜郭鍾岳等，得隨一品大臣同趨黼座，親與賜觴。宴罷，頒賞珍物有差。嘉慶初元再舉，設宴皇極殿，與宴者三千五十六人，邀賞者五千人。上自榑槐，下逮袀襏，以至蒙、回、番部、朝鮮、安南、暹羅、廓爾喀陪價，略其年甲，咸集丹墀，誠盛典也。

大婚宴，順治八年，大婚禮成，設宴如元旦儀。並進皇太后筵席牲酒，嗣後仿此。

耕耤宴，順治十一年舉行，命曰「勞酒」。

凱旋宴，自崇德七年始。順治十三年定制，凡凱旋陛見獲賜宴。乾隆中，定金川，宴瀛臺；定回部，宴豐澤園；及平兩金川，錫宴紫光閣。其時所俘番童有習鍋莊及甲斯魯者，番神儺戲，亦命陳宴次，後以為常。道光八年，回疆奠定，錫宴正大光明殿，是日大將奉觴上壽，帝親賜酒，命侍衛頒從征大臣酒，餘如常儀。

宗室宴，乾隆十一年，設宴瀛臺，賜宗室王公，遵旨長幼列坐，行家人禮，並引至淑清院流杯亭游覽，賜酒果。四十八年，設宴乾清宮，命皇子、王、公等暨三、四品頂戴宗室千三百有八人入宴。其因事未與宴者咸與賞，都凡二千人。嘉慶九年，設筵惇敘殿，略同瀛臺宴。

外籓宴，歲除日設保和殿，賜蒙古王、公等，凡就位、進茶、饌爵、行酒、樂舞、謝恩，並如元會儀。其來朝進貢，送親入覲，或御賜恩宴，或宴禮部，取旨供備。至諸國朝貢，如朝鮮、安南、琉球、荷蘭遣使來京，亦有例宴。乾隆間，緬甸使臣陪宴萬樹園，以其國樂器五種合奏。厥後凡遇筵宴，備陳準部、回部、安南、緬甸、廓爾喀樂。

又順治中，定制鄉試宴順天府，會試及進士傳臚宴禮部。餘如臨雍、經筵、修書、初舉日講、臨幸翰林院、繕寫神牌，亦賜宴如例。衍聖公、正一真人來朝，纂實錄、會典皆於禮部設宴雲。

上尊號徽號儀清初太祖、太宗建元，群臣皆上尊號，其禮即登極儀也。康熙中，臣民合辭擬上尊號。至六旬聖壽，復籥請。聖祖諭言無裨治道，皆不允行。迄高宗敉定邊陲，王大臣猶以上尊號請，亦未俞納。惟新君踐阼，奉母後為皇太后、皇太后為太皇太后，則上尊號。國家行大慶，則上徽號，或二字、或四字，遞進以致推崇。

順治八年，上孝莊皇后尊號，其徽號曰「昭聖慈壽」。先期祭告，帝躬上奏書。屆期太和殿陳皇帝法駕，慈寧宮陳皇太后儀駕，供設咸備。王公集太和門，大臣集右翼門，各官集午門，分翼立。帝升殿，中和韶樂作，奏海上蟠桃章，帝閱冊、寶畢，執事官分置亭內，鑾儀校舁行，前冊亭，後寶亭。帝率群臣從駕至慈寧門，入宮立陛東，禮部侍郎、內閣學士奉冊、寶入，大學士奉宣讀冊、寶文入，侍立左旁，帝就拜位，王公百官依班位序立。皇太后御宮，中和韶樂作，奏豫平章，升座，樂止。贊「跪」，帝率群臣跪。奏「進冊」，大學士右旁跪進，興，退，帝受冊，恭獻，大學士左旁跪接，興，陳中案。奏「進寶」，如前儀。贊「宣冊」，宣冊官至案前北面跪，啟函宣讀訖，仍納之，興，退。贊「宣寶」同，仍置原案。女官四人舉案陳宮階上。丹陛大樂作，奏益平章，帝率群臣三跪九叩。午門外各官承傳隨班行禮。禮成，皇太后起座，中和韶樂作，奏履平章，還宮。皇后率六宮、公主以下詣宮慶賀。翼日，帝御太和殿，王公百官上表慶賀，頒詔如制。是歲大婚禮成，加上徽號禮亦如之。

康熙初元，加上徽號，時以諒陰，不奏書，不行禮，不朝賀。凡大婚、親政、冊立皇后、武功告成、皇太后大慶、上徽號並如常儀。

乾隆四十一年，金川平，上徽號，皇太后諭帝春秋高，不宜過勞，令豫陳冊寶，至時行禮，罷宣讀表文，後仿此。

道光九年，平回疆，上皇太后徽號，緬甸國王遣使進金葉賀表，緬王進表自此始。

尊封太妃進冊寶如前儀，唯內監舉案陳太妃座前，帝行禮，太妃起避立座旁。次日御殿受賀同。若遣官將事，禮部尚書朝服詣內閣，冊寶舁出，偕大學士送之，至宮門外，內監入獻太妃、太嬪，受訖，禮成。冊寶初制用金，康、乾時兼用嘉玉，道光後專以玉為之。凡尊封皇貴妃、貴太嬪，並用冊寶，太妃用冊印，太嬪用冊。

冊立中宮儀崇德初元，孝端文皇后以嫡妃正位中宮，始行冊立禮。是日設黃幄清寧宮前，幄內陳黃案，其東冊寶案。王公百官集崇政殿，皇帝御殿閱冊寶。正、副使二人持節，執事官舉冊寶至黃幄前，皇后出迎。使者奉冊寶陳案上，西鄉立，宣讀冊文，具滿、蒙、漢三體，以次授右女官，女官跪接獻皇后，後以次跪受，轉授左女官，亦跪接，陳黃案。次宣寶、受寶亦如之。使者出，復命，皇后率公主、福晉、命婦至崇政殿御前六肅三跪三叩。畢，還宮升座，妃率公主等行禮，王公百官上表慶賀，賜宴如常儀。

康熙十六年，冊立孝昭仁皇后，前期補行納採、大徵如大婚禮。親詣奉先殿告祭，天地、太廟後殿則遣官祭告。至日設節案太和殿中，東西肆；左右各設案一，南北肆。帝御殿閱冊寶，王公百官序立，正、副使立丹陛上，北鄉，宣制官立殿中門左。宣制曰：「某年月日，冊立妃某氏為皇后，命卿等持節行禮。」於是正、副使持節前行，校尉舁冊寶亭出協和門，至景運門，以冊寶節授內監，奉至宮門，皇后迎受。行禮畢，內監出，還節使者，使者復命，帝率群臣詣太皇太后、皇太后宮行禮。翼日，皇后禮服詣兩宮及帝座前行禮。

乾隆二年，冊立孝賢純皇后，如常儀。命頒詔，著為家法。

嘉慶元年，立孝淑睿皇后，冊命日，會太上皇帝千秋宴訖還宮，帝、後詣前行禮。帝御殿，正、副使持節，禮成，先詣太上皇宮門前復命，餘如常儀。

冊封妃、嬪，亦自崇德初元始，四妃同日受封，屆時命使持節冊封如禮。妃等率公主、福晉、命婦詣帝前六肅三跪三叩，後前亦如之，妃前則行四肅二跪二叩，妃等相對各二肅一跪一叩。康熙時，貴妃、七嬪與中宮同日封，諸嬪有冊無寶。乾隆十三年，定皇妃攝六宮事，體制宜崇，祭告如冊中宮儀。次日朝皇太后，拜跪甬路左旁。道光三年，諭嗣後封嬪罷祭告，即與妃同日受封亦然，著為令。

冊立皇太子儀康熙十四年，立嫡子允礽為皇太子，先期祭告，玉帛香版，皆皇帝躬視。屆日御殿傳制，與冊立中宮同。正使授冊，副使授寶。行禮畢，正、副使復命。帝率皇太子祭告奉先殿，皇太子拜褥敷檻外，並詣帝、後宮行禮。翼日，帝御殿受賀、頒詔如常儀。王公進箋皇太子前致慶，皇太子詣武英殿與親、郡王等行禮。外省文武官並箋賀如儀。

遇太子千秋節，太子先詣奉先殿致祭，隨詣皇帝前行禮，還毓慶宮，旋御惇本殿受賀。王公百官二跪六叩，畢，還宮，群臣退。

厥後允礽廢立，迄晚年儲位未定。五十年後，大學士王掞七上密疏，請建國本，六十年，復申前請，觸聖怒。至乾、嘉後，始明宣不立儲貳諭旨，開國固未嘗有也。

冊封諸王儀崇德元年，定冊封日，王、貝勒序立崇政殿前，內院官奉制冊、印陳於案，俟旨授封。諸王等皆跪，宣冊官、奉冊官並立案東，次第宣畢，奉冊、印授諸王等。王等祗受，轉授從官，復位。禮畢，隨奉冊官赴清寧宮，詣帝、後前行禮，三跪九叩。遂出大清門，諸王等互賀，俱二跪六叩。還邸，福晉、夫人各行慶賀。府僚致賀諸王，二跪六叩，貝勒僚屬一跪三叩。

康熙十二年定制，凡冊封，簡正、副使二人，前一日，殿堂上設節案，香案，冊寶案，堂前儀衛、樂懸備陳。屆期，正、副使詣太和殿奉節出，校尉舁冊寶亭赴王府，王率府僚跪迎門外。正、副使奉冊寶節分陳各案，立節案東，王立案西。行禮畢，王詣香案前跪，聽宣制冊，使者授冊寶，王祗受，復位，行禮如初。使者奉節復命，王率府僚跪送，迎送俱用樂。封親王曰寶，郡王曰印，貝勒有制冊無印。行禮謝恩並同。初制，封親王世子用金冊，郡王鍍金銀冊，貝勒授誥命，旋改用紙制冊。咸豐十年，諭冊封親王用銀質鍍金，以恭親王奕王爵世襲，仍制金冊。

冊封公主，封使至，公主率侍女迎儀門右，使者奉制冊入，陳門前黃案上，移置堂前幄內。公主升西階，六肅三跪三叩，宣訖，授侍女，公主跪受，行禮如初。使者復命，仍送儀門外。是日帝升殿，公主至御前，次入後宮，並六肅三跪三叩。又次詣諸妃前，各四肅二跪二叩，還府，府屬慶賀，餘如封親王儀。凡固倫公主、和碩公主，同輩者封長公主，長者封大長公主，並給金冊云。


\end{pinyinscope}