\article{志五十四}

\begin{pinyinscope}
地理二十六

△青海

青海：禹貢西戎之域。袤延二千餘里。至京師五千七十里。東及北界甘肅，西界西藏，南界四川。三代屬西羌。漢為張掖、武威、金城、隴西四郡之西塞外，蜀郡之北徼外，屬先零、燒當等諸羌地。王莽時，置西海郡。歷後漢、魏、晉，皆諸羌所居。東晉後，又為吐谷渾所據。隋平吐谷渾，置西海、河源等郡。隋末，吐谷渾復據之。唐龍朔三年，吐蕃滅吐谷渾，盡有其地。宋亦為吐蕃地。元為貴德州及吐蕃朵甘思等處，屬吐蕃等處宣慰司。明為西番地。正德四年，始為蒙古部酋所據。清初，有元太祖弟哈布圖哈薩爾之裔，號顧實汗，自西北侵有其地，遣使通貢。自分部眾為左右二境。左境東自西寧邊外棟科爾廟，西至嘉峪關邊外洮賚河，南自西寧邊外博羅充克克河北岸，北至涼州邊外西喇塔拉。右境東自棟科爾廟，西至噶斯池，南自松潘邊外漳臘嶺，北至博羅充克克河南岸。康熙三十七年，悉眾內附。雍正元年，臺吉札什巴圖爾子羅卜藏丹津誘眾犯邊，大軍討平之，越歲而定。三年一貢，分三班，九年一周。置互市於西寧日月山。開拓新邊，增設安西鎮於布隆吉爾，闢地千餘里。三年，編其部落為四，旗二十九，後又增置土司四十。設西寧辦事大臣以統轄之。廣千餘里，袤千餘里。面積二百四十萬方里。人十五萬口。北極高三十一度四十五分至三十八度三十分。京師偏西十四度三十分至十七度。東：阿木尼末倫山。東南：阿木尼塞爾泰山。西南：阿木尼那凌通布山。西北：阿木尼巴延尊崔山、阿木尼洞舒山；阿木尼天沁察罕山，其峰甚峻，無雪而白，故名；阿木尼兀善通布山。西：阿木尼巴爾布安山，其峰高險，色黑，故名。西北二百餘里，有阿木尼厄枯山，東北近甘、涼二州之邊，有阿木尼岡噶爾山，又名龍壽山。涼州邊外有阿木尼巴延哈拉山，又名大荒山。又阿木尼扣肯古爾板山，在黃河東岸哈爾吉山東，山有二峰獨高，積雪不消；其一為阿木尼麻禪母孫山，即大雪山也。番語稱祖為「阿木尼」。西海十三山，番俗皆分祭之，而以大雪山為最。凡環繞青海之濱者，亦有十三山，土人皆名烏爾圖，謂之「十三角」云。又南曠野中，有漢陀羅海山、西索克圖山、西南索克圖山，地多瘴氣。西南：烏克陀羅海山，高峰壁立。黃河西岸、青海西南，有固爾班伊瑪圖山，三山相接，皆名伊瑪圖，繞獨羅池。有蘇羅巴顏喀喇山，在伊瑪圖山東北，石崖色黑，多冷瘴，故名。南：黃河北岸有巴爾陀羅海岡。近青海南岸有巴漢哈圖嶺。巴漢哈圖嶺東，伊克哈圖嶺；其西南，察察嶺。察察嶺東，納布楚爾嶺。南少西，蘇羅嶺，即蘇羅巴顏喀喇山之東支。黃河西岸、蘇羅嶺東，登諾爾臺嶺。拖孫池東南，忒伯呼圖嶺。有海努克嶺。東北，布呼圖嶺。西，烏蘇圖搜吉嶺。青海西南，殷德爾碧柳圖嶺，相近有好來嶺。青海西南二百餘里，烏蘭布拉克嶺。西寧邊外，納拉薩拉嶺。其西，齊布秦爾嶺；相近有哈拉嶺，即拉喇山也。洮州衛邊外，有達爾濟嶺，即託禮嶺也。洮河發源西傾山之脊，嶺最高大，其上平坦，草木茂盛。東南有和爾河，源出納拉薩拉嶺，西北流，入青海。北少東，哈爾濟河，源出青海北岸哈爾濟山，東南流，入青海。北：伊克烏蘭和碩河，源出巴顏山，南流入青海。其西，巴漢烏蘭和碩河，南流入青海。東南：巴顏池，周四十餘里。西南：多羅池，周一百五十餘里。洮賚河亦作滔來、陶賴、討來，在肅州南，下流合張掖河，即古呼蠶水也。漢書地理志祿福縣，「呼蠶水出南羌中，東北至會水，入羌谷」。寰宇記：「呼蠶水一名潛水，俗謂之祿福河，西南自吐谷渾界流入。」一統志：「按今討來河發源州西南五百餘里番界中，有三派，最西曰討來河，其西又有輝土巴爾呼河，北流，與討來河合。又東北百餘里，南有巴哈、額濟納二河，分流而合，又北與討來河會為一，又東北流入邊。繞州南，至州東北，合西來之水，又東北出邊，過金塔寺，稍折而北，又轉東與張掖河合，又北入居延海。」布隆吉爾河，在今安西州北，即南籍端水也。一統志：「按輿圖及新志，今有蘇賴河，亦名布隆吉爾河，發源靖逆衛南山，曰昌馬河。北流轉而西，逕舊柳溝衛北，會十道溝水為蘇賴河。又西逕安西衛北，又西逕沙州衛西北，黨河自南來注之。又西北流，瀦為合拉池。其流長七百餘里。池方數十里，即古南籍端水也。今三衛屯田，俱藉此水灌溉。」塞爾騰海，在舊沙州衛西南，水出雪山之陰，西北流，瀦為澤，為青海要道。西爾噶拉金河，即黨河，在沙州衛西，古氐置水也。漢書地理志龍勒縣，「有氐置水，出南羌中，東北入澤，溉民田」。一統志：「按輿圖，今有黨河在西，會南來一水，又折北流，繞沙州舊城之東、新城之西，入蘇賴河，溉田甚廣，當即古氐置水。」穆魯烏蘇河，又作胡胡烏蘇河，在黃河西大雪山北，源出索諾木達什嶺，北流四十餘里，折東北，合南來之密喇河、北來之薩爾哈卜齊海、阿爾昂諸水，東流入黃河。噶斯池，在黃河上流鄂靈海東北、固爾班蒙滾陀羅海山東南。有三池：一名鄂博圖噶斯池，周二十五里；一名多木達噶斯池，周十五里；一名察罕噶斯池，周十餘里。俱在黃河鄂博池之東，番名固爾班噶斯池。

青海和碩特部二十一旗：元太祖弟哈布圖哈薩爾七傳至阿克薩噶勒泰，生子二。長，阿魯克特魯爾，今內札薩克科爾沁、杜爾伯特、郭爾羅斯、札賚特、阿魯科爾沁、四子部落、茂明安、烏喇特八部之祖也。次，烏魯克特穆爾，十傳至哈尼諾顏洪果爾，生六子。其第四子圖魯拜琥，號顧實汗，後裔繁衍。游牧青海者十九旗。又有游牧西套之阿拉善旗，游牧察哈爾之和碩特旗。顧實汗長兄哈納克土謝圖，其裔為青海和碩特部所屬之西右翼中旗。顧實汗季弟色樓哈坦巴圖爾，其裔為青海和碩特部所屬之西右翼後旗。此二旗合顧實汗裔為二十一旗。顧實汗第三兄昆都倫烏巴什，其裔為游牧珠勒都斯之中路和碩特旗，游牧科布多之新和碩特旗。青海和碩特部在西寧邊外。北極高三十四度三十三分。京師偏西十五度十四分。西前旗顧實汗之子。康熙四十二年封多羅郡王。雍正三年授札薩克，世襲。佐領八。牧地在布喀河南岸。東至烏圖起爾沙陀羅海，南至西拉庫圖爾、果庫圖爾，西至察罕烏蘇呼魯恭納，北至布喀河濱納令布楞。班禪商上堪布喇嘛牧場，在旗境額勒池水南。前頭旗顧實汗之孫。康熙四十年封多羅貝勒。五十六年晉封郡王。雍正三年授札薩克，世襲。佐領十一。牧地南當黃河之曲，有小哈柳圖河，入於黃河。東至拉布楞希拉得布沙，南至和託果爾希里克，西至巴爾鄂博巴顏烏拉，北至額爾德尼布烏魯勒卜達巴。黃河重源，再顯於巴顏喀喇山之東麓，二泉流數里，合而東南流，曰阿爾坦河。阿爾坦，蒙古言「金」也，水色微黃似之。東北流三百餘里，至鄂屯塔拉，為古星宿海，元史所謂火惇腦兒也，直西寧邊外西南一千一百餘里。星宿海於群山環繞中，有地平曠，可三百里，有泉千百，隨地湧出，大小錯列，望若列星。阿爾坦河自西南來，皆匯入焉。東北流百餘里，又東南注札凌海。海周三百餘里，東西長，南北狹，河亙其中而流。番語謂白為「札」，長為「凌」，以其水色白也。又東南注鄂凌海。海在札凌東五十餘里，周亦三百餘里，形如匏瓜，西南廣，東北狹。番語謂青為「鄂」，言水色青也，即元史所謂匯二巨澤，名阿剌腦兒者也。由海東北流出，折東南，南抵巴顏渾嶺下，復正南流百五十里，水色始變綠而黃。又東南流，曲曲七百餘里，繞大雪山南，古積石山也。番名阿木尼麻禪母遜阿林。阿木尼謂「祖」，麻禪謂「險惡」，母遜謂「冰」，猶言「大冰山」也。山自巴顏喀喇東來，當黃河北岸，綿亙三百餘里，上有九峰，甚高，冬夏積雪。在西寧邊外西南五百三十餘里。元史謂之亦耳麻不莫剌。黃河依山南麓東流，折而東北，有三坤都倫河前後自東南來注之。三坤都倫者，一曰德特坤都倫，出賴楚山，西北流三百餘里入黃河，即元史納鄰哈喇河，自白狗嶺北流者。一曰都爾達都坤都倫，出納克多木精山，西北流，屈曲三百數十里入黃河，當河流自南轉東北處，即元史乞里馬出河，自威茂州西北岷山之北北流者。一曰多拉坤都倫，源出岡芧山，西北流六百數十里入黃河，正當大河於烏蘭莽鼐山麓折而西北流之處，即元史鵬★山西北七百里，過札塞塔失地與河合者。黃河既納此三水，勢甚盛，至烏蘭莽鼐山下，始折而西北流二百里，小哈柳圖河自東北來入之。小哈柳圖源出東北魯察布拉山，二源，西南流百里合，又西入河，當游牧西、土爾扈特南、前旗東。前左翼頭旗顧實汗之孫。康熙四十三年封多羅貝勒。雍正元年晉郡王，三年授札薩克，世襲。佐領九。牧地在大通河南岸。東至阿木達賴臺，南至固爾班塔拉之北沙克圖，西至齊擦擦呢布楚勒，北至巴顏布拉克。大通河源出青海西北阿木尼尼庫山南諾爾，東南流，曰烏蘭木倫河。又東，哈爾渾河自北來注之。又東北，曲曲流，南受一水，又東北，滿楚喀河自西北來注之。東逕甘州邊外番大山，東南流八百里，北受小水六，南受小水五，至西大通堡南，又東南會湟水，又東南入黃河，即古浩亹水也。河北為西右翼前旗游牧地。西後旗顧實汗之裔。康熙五十五年封多羅貝勒。雍正三年授札薩克，世襲。佐領九。牧地跨柴集河，其水北注鹽池。東至錫喇鹽海子、察罕託羅海，南至合約爾巴爾克，西至布隆吉爾河源，北至果庫圖爾、希拉庫圖爾。鹽池在青海西南，周百餘里，產青鹽。蒙古名達布遜淖爾。其水自錫喇庫特爾山之莫和爾河，與布拉克地之察罕烏蘇河，西來匯為此池。又自池東南流出，會西來之巴爾虎河。又七十餘里，柴集河自東南來入之，名曰鹽河。復東南流，淪於功額池。凡青海蒙古與西寧一郡軍民，並各種番、回，食鹽皆取給於此。北右翼旗顧實汗之孫。康熙四十四年封輔國公。雍正元年晉貝勒，後降固山貝子。三年，授札薩克，世襲。佐領六。牧地在青海北岸。東至沙拉哈吉爾，南至庫庫諾爾齊津，西至吹吉烏立圖阿拉爾，北至烏蘭和碩。有伊克烏蘭和碩、巴哈烏蘭和碩二河，在旗境西，西北自庫德里山南流百餘里，入庫庫諾爾。北左翼旗顧實汗之孫。康熙四十四年封輔國公。雍正元年晉固山貝子。三年，授札薩克，世襲。佐領三。牧地在布隆吉爾河南岸。東至哈喇諾爾，南至科爾魯克，西至窩果圖爾，北至伊克柴達木。烏蘭烏蘇河出東南沙磧中，西北行五百餘里，入達布遜諾爾。南左翼後旗顧實汗之裔。康熙五十年封輔國公。雍正三年授札薩克，世襲。佐領一。牧地在大通河南岸，青海正北。東至吉噶素臺鄂蘭布拉克，南至和洛海，西至布都克圖烏蘭和碩，北至青海。北前旗顧實汗之裔。康熙五十年封輔國公。雍正三年授札薩克，世襲。佐領二。牧地在青海西岸。東至科依特陀羅海，南至柴吉希巴立臺，西至車吉，北至哈達圖。南右翼後旗顧實汗之裔。康熙五十年封輔國公。雍正三年授札薩克，世襲。佐領四。牧地在青海東岸。東至賀爾，南至哈沙圖，西至哈拉素布魯漢，北至庫庫諾爾。坤都倫河自察罕鄂博圖山兩源合而南入西寧河。有世宗聖制碑，在旗界。西右翼中旗顧實汗伯兄之裔。雍正三年，領公中札薩克，授一等臺吉，世襲。佐領一。牧地跨柴達木河。東至諾木罕河，南至諾木罕木魯，西至滔賚，北至希勒沿。舒哈河自旗西無名海子流出，西北入於沙。柴達木河出河源北托遜淖爾，西流至西拉珠爾格塔拉，阿拉克淖爾水東來入之，合而西北流，格德爾古河、烏蘭烏蘇河、布隆吉爾河俱自其東注之，又西入於沙。西右翼前旗顧實汗之裔。雍正三年授札薩克一等臺吉，世襲。佐領二。牧地在大通河北岸。東至察罕阿爾吉永安，南至約呼賚口，西至柴達木察罕巴彥託羅海，北至希立永安。南右翼中旗顧實汗之裔。康熙五十九年封輔國公。雍正三年授札薩克。乾隆四十年，降一等臺吉，世襲。佐領五。牧地當魯察布拉山之西。東至庫克烏松，南至齊克特尼諾爾，西至僧克圖木齊，北至庫克烏松西山。魯察布拉山，舊作羅插普拉，即禹貢之西傾山也，一名西彊山，亦名嵹臺山，在洮州西南三百三十餘里。史記夏本紀「道九山」，索隱「九山古分三條，馬融以西傾為中條。鄭康成分四列，汧為陰列，西傾次陰列」。漢書地理志隴西郡臨洮，「禹貢西傾山在縣西」。北史吐谷渾傳：「阿豺升西彊山觀洮江源。」水經注：「山東即洮水源。嵹臺，西傾之異名也。」括地志：「西傾山今嵹臺山，在洮州臨潭縣西南三百六十六里。」元和志：「嵹臺山在臨潭縣西南三百里。」一統志：「西傾山，番名羅插普喇山，近黃河自東折而西北之東岸，綿亙千餘里。凡黃河以南諸山，無大於此者。洮河發源於此。」南左翼中旗顧實汗之裔。康熙五十年封輔國公，晉貝子、貝勒，後降襲札薩克一等臺吉，世襲。佐領四。牧地西濱黃河。有恰克圖河，東南來流入之。東至巴哈圖爾根，南至阿爾坦果爾，西至伊克圖爾根，北至巴哈圖爾根。恰克圖河在洮州西六百餘里黃河東岸，源出伊克圖爾根山，東北流，折而北，會巴哈圖爾根山之水，折而西北流百餘里，有伊西克山之水，自東北來會，又西北入黃河。又有碩爾渾河，舊作碩爾郭爾，在恰克圖河之北，源出古爾班圖爾哈山，會三小水，西北流入黃河。北左末旗顧實汗之裔。雍正三年授札薩克一臺吉，世襲。佐領四。牧地東至柴吉沁。南至鹽海，西至哈唐和碩，北至和特克。北右末旗顧實汗之裔。雍正三年授札薩克一等臺吉，世襲。佐領二。牧地在布喀河源沙爾諾爾之西。東至色爾柯克達巴，南至察罕陀羅海，西至薩爾魯克，北至庫爾魯克。布喀河在青海西，源出青海西北阿木尼厄枯山南，名喀喇錫納河，南流與英額池水會。池周一百五十餘里，其水東南流，會於喀喇錫納河。復東南流，至天沁察罕峰北，與沙爾諾爾水會，即所稱善池也。諾爾周六十餘里，其水東流，至天沁察罕峰前，亦入喀喇錫納河，又東流，受北來之羅子河、西爾哈河。又東，受北來之濟拉瑪爾臺河，乃名布喀河。又東流注青海。其河受六大水，岸闊流深，夏月人不可渡。青海左右諸水，無有大於此者。東上旗顧實汗之孫。雍正三年授札薩克一等臺吉，世襲。佐領一。牧地在青海東北岸。東至阿拉賴達巴木魯，南至柴吉，西至青海，北至烏爾肯希巴立臺。南左翼次旗顧實汗之裔。雍正三年授協理臺吉。九年，晉札薩克一等臺吉，世襲。與前左翼頭旗共佐領九。牧地有鹽池。東至沙拉圖，南至海達克，西至努克孫山鄂昔齊，北至烏蘭墨爾河。鹽池在青海西南，周百餘里，產青鹽。柴集河自東南來注之。南左翼末旗顧實汗之裔。康熙三十六年封貝勒，後削爵。雍正三年授札薩克一等臺吉，世襲。佐領二。牧地當博羅充克克河源。東至囊吉立圖巴爾布哈，南至圖祿根河，西至恰克圖北山木魯，北至恰克圖河。博羅充克克河，舊作波洛沖科克，即古湟水，一名洛都水者也。在西寧府西北邊外，當青海之東，源出噶爾藏嶺，元人所謂祁連山，明志之熱水山也。有三泉，一曰伊克烏拉古兒臺，一名土爾根烏拉古爾臺，一名察哈烏拉古爾臺，南流匯為一水，名博羅充克克河。其東有布虎圖嶺二泉，亦南來合，曰昆都倫河，東南流，與巴哈圖河合流入博羅充克克河。又東南流，至棟科爾廟南，有土爾根察罕河，自西南來會，水勢始盛。轉東流，入西寧邊鎮海營，是為西寧河，即湟水也。又東流三百餘里，南至莊浪衛降唐堡入大通河。漢書地理志金城郡臨羌，「西北至塞外，有西王母石室、仙海、鹽池，北則湟水所出，東至允吾入河」。水經注：「湟水出塞外，東逕西王母石室，東南流，逕龍夷城，故西零之地也。又東南，逕卑禾羌海北，有鹽池，世謂之青海。東流逕湟中城北，故小月氏之地也。又東，右控四水，導源四溪，東北流注于湟。又東逕赤城北而東入，逕戎峽口，右合羌水，又東逕臨羌縣故城北，又東，盧溪水注之。又東逕臨羌新縣故城南，又東，右合溜溪、伏溜、石杜、蠡四川，左會臨羌溪水。又東，龍駒川水注之。又東，長寧川水注之。又東，牛心川水注之。又逕西平城北，又東逕土樓南，右則五泉注之。又東，右合蔥谷水，又東逕東亭北，東出漆峽，東流，右則漆谷常溪注之，左則甘夷川水入焉。又東，安夷川水注之。又東逕安夷縣故城。又東，左合宜春水，又東，勒且溪水注之。又東，左則承流谷水南入，右會達扶東西二溪水，東流，期頓、雞穀二水北流注之。又東，吐那孤、長門兩川南流入之。又東逕樂都城南，東流，又合來穀、乞斤二水，左會陽非、流溪、細谷三水，東逕破羌縣故城南，六谷水自南、破羌川自北，左右翼注之。又東逕小晉興城北，又東與閤門河合，即浩亹河也。又東逕允吾縣北，為鄭伯津，與澗水合。又東逕允街縣故城南，又東逕枝陽縣，逆水注之。」後漢書注：「湟水一名洛都水，西自吐谷渾界入，在今湟水縣。」元和志：「湟水一名湟河，亦謂之洛都水，出青海東北亂山中，東南流，至蘭州西南入黃河。」唐書吐蕃傳：「湟水至濛谷，抵龍泉，與黃河合。」元史河源附錄：「湟水源自祁連山下，正東流一千餘里，注浩亹河，與黃河合。」冊說：「西川河源出西塞外海夷部落，東流，由石峽入境，至衛西北，受北川河，又東合南川河，而經城北，名西寧河。又至衛東北，受沙塘川水，又東南經碾白堡，名湟河。又東南接莊浪所界，合西大通河。又東合莊浪河，又東南至蘭州西南入黃河。北川河，番名阿爾坦河，源出西寧邊外，北至阿爾坦山，南流，會二小水，入北川河。又南流，入西寧北川邊內。又東南流，至西寧城南，入湟河。南川河番名西喇苦特河，源出西寧邊外西南西喇苦特山，東北流，至西寧城西北入湟河。又喀喇河在西寧邊外西北湟河之東，源出察罕鄂波圖嶺，合二小水，東南流，入西寧邊內，又流五十餘里，入湟河。南右翼末旗顧實汗之裔。康熙三十六年封輔國公，晉固山貝子。雍正元年削爵。三年，授札薩克一等臺吉，世襲。佐領一。牧地在黃河北岸，有錫尼諾爾。東至烏蘭布拉克，南至黃河舒爾古勒渡口，西至西拉珠爾格西山木魯，北至巴顏布拉克。錫尼諾爾在旗東界，其南岸與烏蘭河北入黃河之處相直。黃河自此北折，東逕貴德北，入西寧府界。西右翼後旗顧實汗之裔。雍正三年授札薩克一等臺吉，世襲。佐領一。牧地跨柴達木河。東至希昔，南至諾們罕木魯，西至烏拉斯臺，北至柴達木。西左翼後旗顧實汗弟之裔。雍正三年授札薩克一等臺吉，世襲。佐領一。牧地跨柴達木河。東至巴彥陀羅海，南至桑陀羅海，西至烏爾圖，北至瑪尼圖沙納圖。

青海綽羅斯部二旗：本準噶爾族。乾隆十九年，準噶爾平，其族遂微。附牧賽音諾顏部者曰額魯特。附牧青海者曰綽羅斯。轄旗二：南右翼頭旗，北中旗。北極高三十六度十八分。京師偏西十五度四十二分。南右翼頭旗準噶爾族。康熙四十二年封多羅貝勒。雍正元年晉郡王。三年授札薩克。乾隆三十年降貝勒，世襲。佐領四。牧地當青海東南岸。東至博爾巴齊他爾、察罕鄂博、哈拉烏素，南至固爾班他拉貢諾爾，西至窩爾登諾爾、伊克察罕哈達，北至青海。察罕陀羅海，南有巴顏淖爾，東北有蒙古圖布拉克，會東來二水，又東北有烏蘭布拉克。二水合流而西，會南來之巴顏淖爾水，為和爾必拉，北入青海。北中旗準噶爾族。康熙五十五年授公品級一等臺吉兼札薩克。雍正三年晉輔國公。乾隆十五年晉固山貝子，世襲。佐領二有半。牧地在青海西北岸。東至濟爾瑪爾臺，南至布喀沿。西至西爾哈落薩。北至濟爾瑪爾臺。西爾哈河，西北出槐滿阿林，東南流，又有羅色河，西北出庫得里阿林，西南流來合，南入布喀河。又西北，濟爾瑪爾臺河，屈曲南入布喀河，其南岸即和碩特北前旗也。

青海輝特部南一旗：姓伊克明安。有卓哩克圖和碩齊者，其子號青諾顏，游牧青海。雍正元年來降。三年，授札薩克一等臺吉。九年，晉輔國公，世襲。佐領一。牧地當巴彥諾爾之南。東至巴彥諾爾東山木魯，南至窩蘭布拉克、僧裏鄂博、哈立噶圖，西至博爾楚爾、哈立噶圖河，北至納蘭薩蘭。北極高三十六度十八分。京師偏西十五度四十二分。巴彥諾爾在青海東南，周四十餘里。水西北流出，屈曲三百數十里，入和爾必拉。

青海土爾扈特部四旗：元臣翁罕，數傳至博第蘇克，自稱青海土爾扈特臺吉。順治八年始通貢。雍正三年，編轄旗四。北極高三十五度十五分。京師偏西十七度十五分。南中旗翁罕之裔。雍正三年授札薩克一等臺吉，世襲。佐領四。牧地當登努爾特達巴罕之陽，東至果庫圖爾，南至果庫圖爾山木庫爾，西至庫克烏松，北至袞阿爾臺。西旗翁罕之裔。雍正三年授札薩克一等臺吉，世襲。佐領四。牧地在阿屯齊老圖，有阿勒淖爾泊。東至袞阿爾臺，南至黃河，西至哈爾古爾希立，北至庫克烏蘇唐素楞。南前旗翁罕之裔。雍正元年授札薩克一等臺吉，世襲。佐領一。牧地當大哈柳圖河之南，小哈柳圖河之北。東至古魯半博爾齊沙拉圖，南至黃河，西至宗科爾，北至恰克圖。大哈柳圖河，蒙古曰伊克哈柳圖，在洮州西六百餘里黃河北岸，源出納莫哈山烏蘭俄爾吉嶺，當布庫吉爾地。三源，東流百餘里，折而西南，合流，又西北流，入黃河。小哈柳圖河，源出魯察布拉山，二源，西南流百里合，又西入河。當旗境東。察漢諾們罕喇嘛游牧在旗境東北。南後旗翁罕之裔。雍正三年授札薩克一等臺吉，世襲。佐領三。牧地當碩羅巴顏哈拉山之陽，曰鄂博圖。東至莫古立源，南至袞阿爾臺，西至庫克烏松木魯，北至登納吉爾尼。薩爾哈布齊海河，自西來屈曲而南，有哈爾渾舍裡小河，舊以為阿爾坦河，自北來會，合而南入黃河。呼呼烏蘇河，在阿爾坦河之西北，源出蘇羅達巴罕，南入黃河。

青海喀爾喀部一旗：南右一旗。元太祖之裔。徙牧青海，隸和碩特族。雍正元年來歸。編旗一。乾隆三年，授公中札薩克一等臺吉。佐領一。牧地在青海南岸。東至察罕哈達，南至南山木魯，西至烏蘭布拉克，北至青海。北極高三十六度三十五分。京師偏西十六度三十二分。自東而西，有阿木尼塞爾沁阿林、伊克哈圖達巴罕、巴哈哈圖達巴罕、巴哈察罕哈達、伊克察罕哈達諸山。東有和爾河。西，札哈蘇太河。中，無名河六。俱北流入青海。達賴商上堪布喇嘛牧場在柴積河南。以上各部共二十九旗及察罕諾門為一盟，不設盟長，歸西寧辦事大臣統轄。

土司青海所屬凡四十：玉樹四司。一司、二司在木魯烏蘇河東。三司、四司在河西。阿拉克碩二司、白利、阿薩克、阿永，在河南。尼牙木錯、固察、拉布，在河北。札武三司在河東。隆布、吹冷多爾多，在布壘、布楚兩河間。上格爾吉在布楚河西。中格爾吉、下格爾吉、哈爾受、隆壩二司、隆東綽火爾、覺巴拉、蘇爾莽、葉爾吉、列旺、安圖、興巴、拉爾吉，俱在河北。桑色爾、巴顏囊謙，在河南。洞巴在河西。蘇魯克在索克河南。稱多在瑪楚河西。蒙古爾津、永河普，在黃河西。二阿里克，在齊普河東。西北境有阿克達木山、巴薩通拉木山，皆長數百里。極西北二十里，有錫津烏藍拖羅海山，託克託乃烏藍木倫河出其西南。為勒科爾烏藍達布遜山。喀齊烏藍木倫河，東流八百餘里，會烏蘇河，以下通稱木魯烏蘇河。有阿克達木河，出阿克達木山，屈曲流七八百里，北注之。折北流，會託克託乃烏藍木倫河。又轉東，受南來之布輝伯河。又東，受南來大水二，入玉樹司界。折西南，有那木齊圖烏蘭木倫河，出瀚海地，東流千餘里，折南注之。又南折東，逕拉瑪察喀山，北受齊齊爾納河。又東南為布壘河，入四川雅州所屬土司界，是為金沙江上源。阿克河出巴薩通拉木山，南流折東入喀喇烏蘇河。河自前藏東流入境，行三百餘里，折南流，有索克河出阿克達木山西，屈曲東流八百里而南注之，仍南入前藏界。布楚河上源曰格爾吉河，出上格爾司境，東南流，逕各司南，至洞巴司西，折南入前藏界，是為瀾滄江上源。瑪楚河出固察司東，東南流，入雅州土司界，是為雅龍江上源。黃河發源巴顏喀喇山東麓，名阿爾坦河，東北流，匯為大澤，名鄂端諾爾，即星宿海也。又東貫查靈海，南入鄂靈海，會西來烏蘭河，至永河普司東，又折東入額魯特界。齊普河上源有二，曰圖聲圖河，曰得爾多河，北流而合，環阿里克境，西北入黃河。以上納賦於西寧辦事大臣。


\end{pinyinscope}