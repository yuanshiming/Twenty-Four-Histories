\article{列傳一百三十三}

\begin{pinyinscope}
恆瑞慶成七十五富志那亮祿

恆瑞，宗室，隸正白旗，吉林將軍薩喇善子。乾隆中，授侍衛，赴西藏辦事，擢熱河都統，遷福州將軍。五十二年，臺灣林爽文作亂，命率駐防兵往剿，參贊軍務，偕總督常青赴南路。鳳山賊勢方熾，高宗知常青、恆瑞不可恃，命福康安督師。賊圍總兵柴大紀於諸羅，恆瑞駐軍鹽水港，逗留不進，詔解任。福康安至，屢為疏陳戰績，帝益怒，斥其徇護，逮恆瑞論罪。事平，減死戍伊犁。尋予副都統銜，充伊犁參贊大臣。歷定邊左副將軍、綏遠城將軍，調西安。

嘉慶元年，命率駐防兵三千，偕都統永保會剿湖北教匪。三月，與總兵文圖破賊竹山。永保至，合師由房縣進剿，文圖分剿三里坪、喇叭洞諸賊悉盡；而心互瑞追賊至保康，未大創之。賊首姚之富踞襄陽，勢甚熾，命恆瑞進剿。五月，偕明亮進次呂堰，擊賊岳家溝、劉家集，擒斬二千餘。賊圍棗陽，設伏王家岡，誘賊敗之；又敗之於蔣家垱、曲家灣，棗陽圍解。賊偽降，潛襲官軍後路；急以後隊為前隊，擊退之。賊走丫兒山，與張家垱賊相犄角，奮擊一晝夜，破賊營十餘，殲賊甚眾，被獎賚。七月，破賊隨州龍門山，與永保會攻鍾祥賊巢，連破之鄧家河、黑沙河、雙溝。賊乃分竄唐縣、呂堰，追至滹沱鎮，復竄倉臺。尋，之富渡滾河，圍景安於鄧州。詔斥諸將玩誤，逮永保，責恆瑞戴罪立功。

二年正月，偕惠齡等剿襄陽賊，賊首劉起榮就擒；又與慶成敗賊鄭家河，擒賊目李潮；進剿泰山寺、龍鳳溝，擒賊目姚爽等：賜花翎。於是賊分竄，由河南入陜，恆瑞追賊至山陽，遇王廷詔、李全等，擊走之。五月，追賊陜南，與惠齡夾攻於黃龍垱，殲賊三千餘。廷詔、全復與賊之富合趨紫陽，渡漢江，恆瑞坐縱賊，奪花翎。賊遂分路入川，廷詔竄開縣、雲陽、萬縣，犯夔州，西與大寧賊響應，恆瑞追及，連敗之，乃竄太平。八月，當陽逸匪掠白河、洵陽，命馳赴興安扼剿，偕慶成擊賊於張家灘，由牛氾嶺繞出賊前，奪賊營九。廷詔等奔紫陽，與惠齡夾擊敗之。恆瑞率師還漢中，敗賊西鄉，又敗之褒城黃沙鋪。十一月，之富等西奔，將渡漢北竄。偕慶成蹙諸半渡，賊西趨寧、沔。師進，遇高均德於桑樹灣，乃議四面設伏，恆瑞令撒拉爾回兵假鄉勇旗幟誘之，自由山梁馳下，慶成等分路夾擊，俘斬甚眾。捷聞，被優賚。十二月，破王廷詔於保寧，進解營山圍。

三年，川匪羅其清犯順慶，偕慶成往援，因賊勢蔓延，請勒保、宜綿遣兵會剿。賊竄蓬州，潛結冉文儔擾儀隴，恆瑞扼磨盤寨，與惠齡等合擊之，文儔敗走，陜匪龍紹周與合，敗之楊家寨。六月，與德楞泰夾擊高均德於石人河，復偕惠齡攻老林場賊卡，進逼大神山，均德、文儔踞險死拒，分路進攻，賊奔箕山；而徐天德、樊人傑為將軍富成追擊，窮蹙，亦入焉。惠齡、德楞泰攻其前，恆瑞攻其後，盡破山寨，先後斬馘近萬。其清，李全、王廷詔奔大鵬山，進圍，十一月，克之。命赴陜與宜綿等會剿張漢潮。未幾，李全、樊人傑竄西鄉。帝以心互瑞未迎擊，嚴斥之。

四年，署陜甘總督，赴寧羌擊藍、白兩號賊。張應祥等竄秦州、兩當，又擊走張漢潮、冉學勝股匪。五月，解署任，剿白號賊於白馬關，地與川西龍安接壤，遣將冒雨掩擊，賊竄西和、禮縣；令布政使廣厚、總兵吉蘭泰截剿，自趨賈家店、黑馬關抄擊藍號賊，敗之於老柏樹，復花翎。賊竄川北，至秋，折回陜境，擊走之。乃赴城固、洋縣，會明亮剿張漢潮，破之東西叉河，賊從馬埡道遁老林，要之於清水溝，復乘霧雨徐渡三渡水。帝疑諸將縱賊，又以恆瑞前剿藍號賊垂盡，舍之回陜，下尚書那彥成察劾。那彥成，恆瑞之婿也，覆陳回師出總督松筠意，得免罪。尋明亮殲漢潮，恆瑞自五郎追擊，餘黨李得士等由大建溝入老林，趨秦嶺，與那彥成會剿冉學勝等，賊奔澇谷；扼兩岔河，追擊於山陽東溝，敗之。

五年，川匪二萬餘由略陽寇兩當、徽縣，恆瑞自褒城入棧，賊竄隴州、清水、秦安，偕那彥成追至汪家山，大敗之。總兵凝德戰歿秦安，恆瑞赴援，復偕那彥成敗賊於龍泉溝、深都堡，總兵多爾濟、札普戰歿洵陽。詔促恆瑞赴鎮安、五郎剿賊，三月，抵唐藏。楊開甲、高均德方擾南星，留總兵觀祥駐守，自赴商州。帝疑其趨避，累詔詰責，乃赴鎮安剿冉文勝等，敗之於大中溪。會額勒登保破開甲於輝峪，恆瑞自龍駒寨抄截，開甲逸走，圍副將李天林於漫川關，馳援，斬賊目羅貴等，賊乃分路西竄。敘功，予雲騎尉世職。六月，率總兵德忠駐守太渠、唐藏。時伍金柱、高天德、馬學禮犯西鄉，提督王文雄戰歿，乃進兵大石川，賊奔灘口，為楊遇春所破。

恆瑞自教匪起，久在行間，以偏師數臨大敵，至是老病，久無顯功。帝慮其不任戰，詢額勒登保，上其狀，命回鎮西安。逾年卒。

慶成，孫氏，漢軍正白旗人，提督思克曾孫，都統五福孫也。由鑾儀衛整儀尉，累遷廣東督標副將。乾隆五十三年，從總督孫士毅征安南，屢擒敵有功，賜花翎、錫郎阿巴圖魯勇號。內擢正白旗漢軍副都統、戶部侍郎、御前侍衛、正紅旗護軍統領。五十七年，出為古北口提督。

嘉慶元年，率兵赴南陽、襄陽剿教匪，偕恆瑞迭敗姚之富、劉之協於雙溝、張家集。賊屯棗陽丫兒山，分踞張家垱，連營十餘里，遮官軍，慶成先進，襲其寨，大破之，擒宋廷貴、陳正五，追敗餘匪於紅土山，擒黃玉貴，加太子少保。之富竄鍾祥，合劉起榮、張富國等眾五六萬，偕永保等冒雨攻克之，晉太子太保。賊遁雙溝，擾唐縣滹沱鎮。慶成等以久戰兵疲，不能圍剿，詔嚴斥之。賊竄棗陽太平鎮，四路合攻，斬數千級，慶成受矛傷，被優賚。十一月，賊潛渡滾河北竄，與永保等並被嚴譴，盡奪宮銜、花翎、勇號，易惠齡為總統。尋偕惠齡連破賊於王家城、梓山。二年正月，大戰興隆集，斬二千餘級。分路追賊，慶成射中賊首劉起榮，擒之，在諸將中戰最力。高宗以慶成為五福孫，不次擢用；自縱賊滾河，慮其少年自用，不能服眾，命惠齡察奏，至是詔免前罪。二月，擊賊曾家店，胸中矛，裹創而戰。賊敗竄河南境，分數路，慶成追李全，連破之確山五里川、盧氏火焰溝。四月，李全、王廷詔合陷鄖西，馳復其城，賊不戰分遁。未幾，之富竄渡漢江，降二品頂戴，暫留提督任。襄匪竄開州，偕惠齡追敗之南天峒、火焰壩，復花翎。賊趨大寧，與川匪合，慶成與川軍會剿。九月，偕恆瑞截擊湖北回竄之賊於洵陽，而李全、王廷詔沿漢東走，慶成登舟下漢以要其前；惠齡、心互瑞從陸躡其後，至紫陽夾攻之，賊竄興安，慶成一晝夜追及，大破之司渡河。

川匪王三槐擾保寧，羅其清、冉文儔分掠川東，命移兵赴川，與宜綿合剿。三年，截擊其清，腿中槍，創甚，解任回旗就醫。四年，創愈，仍在御前侍衛行走。尋授成都將軍，命赴陜西與永保協剿張漢潮。會明亮訐奏永保、慶成失機，命那彥成、松筠按治，褫職逮問；又以在湖北受軍需饋遺，籍其家。漢潮既殲，宥罪戍伊犁，未行，五年正月，命仍赴陜軍效力。額勒登保檄剿高天德、馬學禮，連敗之禮辛鎮、何家衢，擒斬數千，予三等侍衛。協剿伍金柱、曾柳，授陜安鎮總兵。七月，金柱與冉學勝、張天倫合犯陜，扼之渭河，賊分竄；追天倫於教場壩、麻池溝，殲其黨宋麻子，又敗金柱餘黨曾芝秀於南山：兼署固原提督。時經略赴川，陜、甘兵三萬餘皆歸慶成節制，川匪冉天元、冉學勝、樊人傑先後渡漢江，詔斥慶成疏防，責戴罪立功。六年，徐天德、樊人傑復至江岸，欲偷渡鄖西，擊卻之，實授提督。擊楊開甲餘匪於廣元，獲其子麟生，加頭品頂戴。茍文明潛入甘肅境，擊走之，復勇號。追川匪辛聰等於寧沔，擒其黨曾顯章、張添潮。七年，敗張天倫餘黨於鳳縣、兩當，擒張喜、魏洪升，賊竄紫柏山老林，裹糧入捕，悉殄其眾，復太子太保。

先是慶成父歿，軍事方亟，不得去；至是南山匪漸少，乃許回旗守制。尋署湖北提督，服闋實授，遷成都將軍。十一年，入覲，帝睠其勞，問：「曾戴雙眼花翎否？」慶成對：「征安南蒙賜，和珅禁勿用；獲劉起榮，先帝欲賜，復為和珅所阻。」命軍機處檢檔無之，遂以欺罔褫職，戍黑龍江。逾年，授圍場總管，歷馬蘭鎮總兵、湖北提督、福州將軍。十七年，卒，謚襄恪。

七十五，瓜爾佳氏，滿洲正黃旗人。乾隆中，以護軍從征緬甸，繼赴金川，戰輒力，累遷護軍參領，授貴州大定協副將。總督福康安薦其才，四十九年，擢宜昌鎮總兵。父憂去官，坐事降秩，起為健銳營前鋒統領。五十七年，從征廓爾喀，克濟嚨，又克熱索橋，追賊東覺山、雍雅山，攻甲爾古拉，並有功，擢翼長。

嘉慶元年，赴湖北剿教匪，二年四月，追賊入陜，敗之山陽周家河，授西安右翼副都統，兼領健銳營。其冬，王三槐回竄四川，追擊於達州崖峰尖，傷右臂；逾日，賊復至，裹創力戰，斬獲甚眾。三年，擢四川提督，敗賊巴州。七月，戰廣木山，克險隘，受傷，被優賚。九月，擊冷天祿於木瓜坪，右股中槍，創甚，就夔州療治，四年，始瘳。六月，連破賊於寶塔、蓮花池，扼其入楚之路。會卜三聘竄大寧，追敗之。八月，擒龔建於開縣火峰寨。十月，與穆克登布夾擊樊人傑於通江、巴州界上，賊走太平，他賊自湖北回竄，偕硃射鬥迎擊於雲陽，遂追賊川東。

時賊聚川北，而東路久無軍報，適侍郎廣興疏言七十五駐兵夔州，仁宗疑其逗留，下經略察狀，七十五方以攻麂子坪受重傷，額勒登保為疏辯，得白。五年二月，鮮大川擾螞蝗坪，創發，不能騎，舁至軍前督戰。冉天元擁眾渡嘉陵江，重慶戒嚴，魁倫檄令回守，病不能軍，遣李紹祖率兵赴川西，自就醫順慶。帝疑其飾辭，詔解任，命松筠、勒保察驗得實，以提督銜留營差遣。五月，高天德、馬學禮由陜犯川，折入番地，偕阿哈保夾擊於舊關摩天嶺，克新寨，進圍鐵爐寨。賊乘雨宵遁，追擊之，賊棄牲畜、仗械，驚竄山谷，由草泥土司地走岷州，又走秦州。七月，兵經新寧，偵馬驛溝有賊，設伏，敗之，仍授四川提督。賊勢趨重川境，德楞泰、勒保方進剿，七十五分擊之。至冬，諸賊相繼窺漢江，德楞泰議擊之南岸，而以七十五出廣元三家壩攻其西北。七十五不聽調，曰：「兵深入，將逼賊入陜，非計也。」帝聞，切責之。

六年正月，率子武隆阿由廣元趨南江，擊張世龍於三臺山、後河嶺、北溪河，陣斬世龍，擒其黨趙建功、李大維；又追賊至太平華尖山，擒邱天富、周一洪：被優敘。三月，攻竹園坪。五月，賊分竄陜、楚，七十五追冉天士至平利大渝河，間道據後山，偪其出隘，伏起邀擊，擒斬二千餘，特詔嘉賚。乘勝追賊入湖北境，六月，破湯思蛟、劉朝選於羊耳河；又敗之於保康，殲賊首王鎮賢，遂與德楞泰追龍紹周入川。七月，偕李紹祖敗樊人傑於鄰水，追至開縣，復遇思蛟、朝選，連敗之於馬家亭、桑樹坪，由通城進剿茍文懷，擒之。餘賊與茍文明合，將竄陜，八月，擊之於大寧山，殲擒及半，文明僅身免，俘其家屬。

是年冬，留防川北，敗賊於南江；又與德楞泰合擊於廣元、蒼溪，進搜老林，賊多散匿，百十為群，時有斬獲。十二月，茍文明糾各路餘匪二千餘人，乘間西奔。七十五與勒保不和，追賊入山，餉半載不至，兵饑疲，就糧太平，六日，賊已渡嘉陵江上游，直趨階州，亟偕慶成馳擊。額勒登保、德楞泰先後劾其頓兵縱寇，未幾，賊復自廣元渡江入甘肅，帝益怒，嚴詔褫職逮問。

七十五故宿將，勇而訥，臨陣輒死鬥，身被重創十五次。將弁畏其苦戰，不樂相隨。自領偏師當艱險，數以軍報後時遭譴；至是，復失機就逮，一軍皆慟哭。額勒登保等為疏陳戰狀，乞恩，許留營自贖。七年，剿張長庚、陳自得殘匪於夔州，留防川東。舊創發，予護軍校，還京。逾年，卒，贈副都統銜，賜恤如例。子武隆阿，自有傳。

富志那，赫舍哩氏，滿洲正紅旗人。起健銳營前鋒，從征葉爾羌、緬甸、金川，授副前鋒參領，出為湖南永綏協副將。乾隆六十年，苗叛，駐守永綏。苗踞張坪、亞保阻糧運，悉眾來犯，富志那擊卻之。追至獅子山，詗知有伏，預為戒備，夾攻，多所斬獲。越日，苗復以數千人撲營，殊死戰，簡精銳迎擊，大敗之，賜花翎。永綏被圍久，糧芻且盡，居民隨官軍晝夜登陴，城賴以固。大軍至，圍乃解。從福康安克高多寨，吳半生就擒。福康安薦其老成明幹，苗民感畏，擢總兵。迭攻高斗山、擒頭坡、吉吉寨，皆捷，賜蟒衣一襲。

嘉慶元年，湖北教匪聶傑人、張正謨於枝江、宜都倡亂，巡撫惠齡駐軍太和山，富志那馳赴之，進擊鳳凰山，擒傑人。餘賊乘雨撲營，擊卻之，又敗之於楊白堰。正謨踞灌灣腦，四面環山，富志那自蔡家坡進，冒雨奪卡，而伏隊於深箐，賊至，左右夾擊，多墜巖澗死；山前設疑兵，別由徑道深入，出不意擊之，大捷：賜號法福禮巴圖魯。迭克雞公山、王母峒，進攻筲箕垱，正謨勢蹙，四出求救，富志那與副都統成德分路設伏，偽樹白幟為援兵，誘賊出，大破之，遂克筲箕垱；乘勝取灌灣腦，擒正謨。枝江、宜都悉平。

命回苗疆治善後。二年，議闢永綏北路，留兵二萬分防黔、楚，授富志那為總兵，駐鎮筸，與提督分領其軍。苗疆自同知傅鼐築碉屯田，邊備漸嚴，而苗未遽服，構眾抗阻，大吏諉過於鼐，將劾之，富志那力爭乃止。移軍需助其建設，後屯田利興，苗患遂息。人稱鼐功，兼頌富志那不置雲。五年，鎮筸曬金塘黑苗出掠，與鼐並力禦擊；又要擊苗黨於狗嵒，焚其寨，苗懼，乞降。八年，永綏苗龍六生擾動，擒之。署湖南提督，調授貴州提督，軍政肅然，時稱名將。十五年，卒於官。

亮祿，伊爾根覺羅氏，滿洲正紅旗人。襲輕車都尉世職，授密雲協領。嘉慶初，以參將發河南，署游擊。三年，教匪窺河南，巡撫吳熊光駐防盧氏，兵多他調。寶豐、郟縣賊起，掠汝州。布政使馬慧裕不嫺軍事，亮祿曰：「兵貴神速。今賊初起，烏合易滅，請兼程往剿。」賊屯寶豐翟家集，東阻大溝，恃險不退，亮祿聲言京兵且至，樹八旗大纛，鞭馬腹，俾騰踔嘶號，聲震數里，賊懼；夜吹角而進，躍馬逾壕，火其寨，一鼓殲之，擒其渠李岳等。奏入，仁宗大悅，立擢副將。累遷雲南開化鎮總兵。七年，卒，帝甚惜之。

論曰：恆瑞、慶成戮力襄陽，剿匪最久，後皆獨當一面，功過不掩，故仁宗始終保全。七十五孤軍苦戰，徒以失懽群帥，未奏顯功，論者惜之。富志那獨平枝江、宜都一路，移鎮苗疆，與傅鼐和衷弭亂，有足稱焉。


\end{pinyinscope}