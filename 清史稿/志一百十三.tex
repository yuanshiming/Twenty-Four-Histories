\article{志一百十三}

\begin{pinyinscope}
○兵九

△海防

國初海防，僅備海盜而已。自道光中海禁大開，形勢一變，海防益重。海防向分南北洋。山東煙臺歸北洋兼轄。閩、浙、粵三口，歸南洋兼轄。茲取沿海各省有海防者分述之：曰東三省，曰直隸，曰山東，曰江南，附江防，曰浙江，曰福建，曰廣東。

奉天沿海，南自牛莊至金、蓋各州，轉東至鴨綠江口，西則自山海關至錦州，地皆濱海，口岸凡三十九處。康熙初，廷議錦州一帶籌備沿邊。旋定金州旅順口設水師戰船，隸金州副都統督率訓練，戰船皆木質舊式。雍正四年，將軍噶爾弼以自旅順海口至鳳凰城，水程千里，僅恃旅順水師一營，議增二營，聯絡巡哨。道光二十一年，耆英以奉省海防經營不易，有移民內徙之議，海防漸重。咸豐之季，歐艦北犯津、沽，奉天亦嚴海防。同治四年，崇厚調天津洋槍隊千人赴營口屯駐。五年，以奉天兵船拙重，調天津輕利兵船十餘艘赴長島駐防。復增新練洋槍隊五百人於營口。十一年，瑞麟以南洋自制兵艦告成，砲械咸備，乃商撥兵艦一艘，巡防牛莊海口。光緒初年，以俄羅斯有窺北邊，沿海亦有俄艦游弋，乃於制兵外加餉練兵，凡選練馬步隊四千二百餘人。又增綠營兵四千人，調撥吉林、黑龍江、蒙古馬隊各二百餘人駐營口，與宋慶豫軍協同防守。其東邊道之練軍馬步隊一千三百人，則分駐鳳凰城、大孤山、北河、長甸河口及安東等處。額設正兵，幾同虛設，海上有警，全恃客軍。金州與海參威毗連之處，尤為重要。李鴻章遣鎮東等四砲艦巡防奉省海口。八年，鴻章以北洋迤東口岸，惟奉天旅順口為首沖，乃在旅順之黃金山頂，仿築德國新式砲臺，設巨砲多尊，並建築兵房、子藥庫，近山要路，復設行營砲壘，海口內則布置水雷，沿海岸可登陸處，擇要埋藏地雷，陸路則有護軍營八哨，毅軍十一營，水路則有快砲船、蚊砲船各二艘，表裏依護。其次為營口，海灘平衍，敵易抄襲，復調勁旅接應後路。十年，將軍定安於營口創設水雷營，電線火藥，建雷庫十間存儲。十七年，李鴻章以大連灣為渤海門戶，築老龍頭等處砲臺六座，仿西洋曲折式，兵房、藥庫皆備。二十六年，將軍增祺以岫巖、安東沿海，雖有北洋兵艦巡防，而海濱港汊紛歧，乃增造大號水師船八艘，布列於沙河、大孤山、太平溝等處。

至吉林、黑龍江之海防，以有松花、黑龍二江，貫省境而趨海，舊制二省各設水師營巡防，水師船止運船三十艘，槳船二十艘，每為運糧及採東珠、取樺皮之用，亦稱水手營，非戰艦也。

吉林海防，首重琿春。松花江雖可行海舶，而江水淺處為多。同治四年以後，屢有俄羅斯兵船，乘江水漲時，駛入至阿勒楚喀及伯都訥境內。將軍岐元擬於三姓設水師營，不果。光緒六年，府丞王家璧有整頓東省水師改造戰艦之議。李鴻章以長江水師船不適用於松花、黑龍二江，宜於吉林、三姓左近，擇水深溜大之處設船廠，造小號兵輪船，如廣東蚊砲船之式，入水不深，上可行駛伯都訥、省城附近，下可巡行黑河口，轉入黑龍江，以佐陸軍，備俄船侵入。並撥開花砲、新式馬槍、快槍等，為吉省練兵之用。時將軍銘安、及督辦寧古塔等處防務吳大澂、喜昌，以俄患未平，於吉省沿江沿邊，增練防軍馬步隊五千人，各旗及西丹又募千五百人，練成即赴琿春駐守，並設護江關，防範水路。又慮俄國海軍船堅力猛，水關不能阻其沖突，乃擇要依山建築砲臺，以御俄艦。

黑龍江省於光緒三年始籌辦海防，通省額兵及西丹共一萬人，增鄂倫春兵五百人，兼習新式槍砲。黑省近俄，俄人環黑龍江左岸盤踞，達二千餘里，每相間百餘里，輒有俄兵屯駐之所，刁鬥相聞。故黑省防務，重在陸而不在海。其江流入海之口，在省境東北隅，雖額設師船三十餘艘，僅循例操演。

東三省海防，奉天尤重。自日占旅、大，遼東半島籓籬盡撤。而吉、黑二省，向受俄患，北海屢警，防務益形棘手云。

直隸津、沽口，為南北運河、永定、大清、子牙五河入海處，北連遼東，有旅順、大連以為左翼，南走登、萊，有威海衛以為右翼，為北洋第一重鎮。順治初，天津巡撫雷興疏言，大沽海口為神京門戶，請置戰船以備海防。下所司議行。雍正四年，於海口蘆家嘴創設天津水師營，令滿洲兵丁駐扎，學習水師，特簡都統大員，守御海口。復自天津城南門外起至慶雲縣止，所有沿海各州縣，設立海撥二十五處，分置守兵，扼要防範。

乾隆四年，直隸總督高斌請拓天津水師營、汛，增駐滿兵一千，合舊額為三千。及道光六年，那彥成奏請裁撤海口官兵，改歸大名鎮。十二年，琦善奏天津地處海隅，與山東登州、奉天錦州遙相拱衛，沙線分歧，非熟習海徑者，無由曲折而至。且海口二十里外，有攔港沙一道，融結天成，儼若海口外衛。總兵陸路營伍，足資捍衛，所有天津水師，無庸復設。於是水師營遂裁。二十年，又據琦善奏英艦到粵，難保不分投竄擾，天津密邇京畿，尤宜慎重防堵。遂復嚴旨派員駐扎要隘，協同防禦。二十一年，天津海口增駐官兵，建砲臺營房，近海村落，招集團練，修築土堡，互為策應。二十二年，令直隸沿海營兵，善於鳧水及諳習風濤駕駛之技者，飭統兵官訓練，並增設巡哨兵船，以蘆臺為北塘後路，設通永鎮標十五營駐守。二十三年，令天津水師營每年撥戰船六艘，分三路巡防，與奉天、山東師船，定期會哨，以登州、岫巖城、錦州三處為呈票考驗之地。有畏避風浪，巡哨貽誤者，嚴懲之。三十年，令訥爾經額察視海防。

咸豐八年，令僧格林沁在大沽口及雙港修築砲臺，設水路木筏，及沿岸營壘，調宣化鎮兵會大沽協兵，守護海口砲臺。又令史榮椿等由天津赴山海關履勘海防要隘。同治元年，令曾國籓、薛煥等購買外洋兵船巨砲，統以鎮將，酌分數艘，駐泊天津海口。九年，山東巡撫丁寶楨以大沽、北塘等處為京師門戶，慮直隸兵力不足，調山東舊部十八營，赴直隸邊境候調。十年，直隸總督李鴻章增設大沽協海口六營，酌定營制。修築大沽口南北兩岸砲臺，與北塘相犄角，調遵化練軍千人移駐。十三年，又以北洋海防，僅恃大沽、北塘二海口砲臺，後路尚恐單薄，乃就運河北岸，用三合土建築新城，四圍設大小砲臺，護以金剛墻，引海河為城濠，屯駐重兵，與大沽防營相應。

光緒元年，李鴻章復於大沽、北塘、新城各處，增築洋式砲臺營壘，購置鐵甲快船、碰船、水雷船，以備攻守。二年，令總兵周盛傳率淮軍馬步二十餘營，建築新城砲臺。三年，成之。六年，李鴻章以北塘迤東至山海關，延長數百里，調宋慶、郭松林二軍，分駐沿海蒲河口、秦皇島等處，並增建砲臺。又以淮、練各軍駐天津，防守大沽、北塘各口。以鮑超全軍三十營駐昌黎、樂亭，防守大清河、洋河各口。以山海關防軍，兼顧金山嘴、秦皇島、老龍頭各處。時曾國荃建議直隸海防，不宜遠守營口，宜以重兵守山海關。乃命曾國荃統率安徽、湖北、山西各軍赴山海關駐守。八年，李鴻章於大沽、北塘砲臺下埋伏水雷，大沽口內設攔河木筏，山海關內外築三合土大砲臺一，土砲臺二，瀕海營墻，均仿砲臺建築。又寧海城臨海受敵，於砲臺墻外，悉以沙土掩護。其時大沽南北岸砲臺大小共數十座，輔以水雷鐵艦，沿岸以陸軍駐守。十一年，因京東沿海空虛，調練軍各營，移駐灤州、昌黎等處。二十三年，直隸總督王文韶以武毅軍訓練初成，率前後二軍及馬隊一軍，周歷山海關沿海一帶，以重防務。自歐艦來窺，僧格林沁戰敗，廷議始專津、沽之防。中日之役，旅順、威海相繼淪陷，而津海未開戰事。及拳匪肇釁，聯軍北犯，沽口砲臺，毀於一旦，北洋沿海防務，遂日形懈弛云。

山東海岸綿亙，自直隸界屈曲而南以達江蘇，其間大小海口二百餘處。東北境之登、萊、青三府，地形突出，三面臨海。威海、煙臺島嶼環羅，與朝鮮海峽對峙，為幽、薊屏籓。海禁既開，各國商帆戰艦，歷重洋而來，至山東成山而折入渤海，以達沽口。故創練海軍，以威海、旅順為根據地。欲守津、沽，先守威、旅。齊、魯關山，遂與畿疆並重矣。

順治十一年，令蘇利為水軍都督，駐軍碣石，為山東防海之始。乾隆五十五年，以膠州、文登、即墨等營，兼防海口，以總兵駐登州，統水師三營，戰船十二艘，修治各海口砲臺。道光二十一年，以芝罘島扼東海之口，撥兵防守。蓬萊、黃縣、榮城、寧海、掖縣、膠州、即墨所屬之十三島，編練民團，互為防衛。三十年，以瀕海之三汛師船，四縣水勇，合並防守海口，並扼要安設大砲。咸豐元年，登州總兵陳世忠以海寇奪掠官船，山東水師無多，會閩、粵大號師船，合力截捕。三年，於登、萊、青三府舉辦聯莊團練，給以兵械。八年，飭天津鎮總兵赴山東，詳勘海豐一帶海口。九年，以海豐縣之大沽河有防營故址，飭崇恩等撥兵防守。十年，文煜令青州等沿海各城滿、綠營兵，勤加訓練，分守城官兵之半以守海口。同治九年，丁寶楨以東境海口紛歧，惟有扼要防守。其文登縣屬之馬頭石島，福山縣屬之煙臺，蓬萊縣屬之廟島，掖縣屬之小石島，為洋船北來所必經，第居險要，共撥兵六千餘人分守。十一年，撥大號兵船一艘，駐泊登州洋面。光緒元年，丁寶楨以山東之東三府，三面環海，外寇隨處可登，宜扼要屯守。其要地有三：一、煙臺，於通申岡設防營，駐兵三千。煙臺山下及八蠟廟、芝罘島之西，共建浮鐵砲臺三座。芝罘島之東，築沙土曲折砲臺一座。一、威海衛，於劉公島之東口，建浮鐵砲臺一座，而於島口內築沙土曲折砲臺，於口外海面密布水雷，其北口內亦建沙土浮鐵砲臺，可作兵輪船水寨之用。一、登州，於城北建沙土高式砲臺，城內建沙土圓式砲臺。長山之西，建沙土曲折砲臺，與郡城相犄角。砲臺用克魯伯後膛大砲，參用阿姆司脫朗前膛大砲。兵丁用格林砲、克魯伯四磅砲、亨利馬悌尼快槍，請求行陣攻守之法。六年，以新購外洋蚊砲船駐防煙臺海面。十二年，許景澄建議山東膠州灣當南北洋之中，東為浮山，西為靈山，口狹而水深，宜規畫形勢，為新練海軍屯港，與旅順口東西相應。是年，李鴻章於威海衛南北岸築砲臺，布水雷。十七年，於威海黃泥巖增築新式砲臺，又於南岸龍廟嘴砲臺外，增築趙北口砲臺。劉公島新築地阱砲臺，設後膛巨砲於隧道。其西之黃島，水中之日島，亦設砲臺，與南岸相應。劉公島又設大鐵碼頭，為海軍寄椗上煤之所，防務益周密。

東省形勢，以威海、膠州為要口，於海軍屯泊尤宜。乃甲午一役，威海水陸之防，既毀於日本，而德因教案，曾以大隊鐵艦奪踞膠州灣，闢商埠，開鐵路，浸窺腹地。東省海防，遂無所藉手云。

江南海防，自海州南歷長江、吳淞江二口，稍折而西，至松江奉賢縣境之海灣，南接浙江洋面，其間港口羅列。惟江陰、吳淞二處，一為長江之筦鍵，一為蘇、松之門戶，防務尤重。至江陰以上，以江流深廣，外海兵艦商船，溯流而上，西達夔、渝，三千里流域，雖皖、贛、楚、蜀各有江防，實以江南當下游之沖。自狼、福山以迄京口、金陵，砲壘防營，星羅棋布。上游防衛，與下游繁簡迥殊。而江蘇轄境，長江千里，兵艦砲臺，無異海防，水陸營汛，亦與海疆聯絡。故安徽省以上江防，即隸於蘇省海防焉。

自海州南抵江口，乃昔年黃河入海處，泥沙積久，凝結內海，稱五條沙，海潮甚急。海舶北赴燕、齊者，必東行一晝夜以避其沙，故淮、海州郡，得稍寬海防者，以五條沙為之保障也。自狼、福山口南抵吳淞，沙凝潮急，略同北境。惟長江、吳淞二口，水深溜大，巨艦可直駛內江，故海口防務，視海濱倍重。

清初平定江南，分八旗勁旅駐京口，以鎮海大將軍統之，設水師營，造沙唬船以習水戰。旋以沙唬船難涉大洋，乃改造鳥船。時鄭成功據臺灣，以師船進窺江表，由京口薄金陵，梁化鳳擊敗之。順治十四年，命梁化鳳為水軍都督，率軍萬人，駐防崇明、吳淞。以松江府三面臨海，設提督，駐重兵。康熙六年，因崇明孤懸大海，嚴出海之禁。十四年，以提督統八營駐崇明。二十三年，減存四營，列汛六十有八。太倉州為元代海運放洋之口，明代置兵屯守，清初設游擊，以劉河營移駐茜涇鎮。雍正四年，分設寶山縣，列汛五十有七。上海縣當黃浦江之沖，原有墩臺十七座，康熙二年，以墩臺距海較遠，乃建外塘斥堠。其南為金山縣，踞青浦、南匯之上游，設參將駐守，列汛七十有八。常熟之福山，與隔江之狼山對峙，常熟、昭文瀕海之口，為許浦、徐陸涇、白第港，康熙間，設墩堡戍守，列汛二十有四。通州為狼山營汛地，如皋為掘港營汛地，皆近海要區也。其北境之海州，為南北襟要，海口之大者凡九，最北為荻水口，其東北雲臺山，清初曾徙民內地，阻塞入海之道，康熙二十年復開通，設通海營，列汛五十有五。淮安府昔為淮河入海之處，設廟灣、鹽城二營，會哨巡防，列汛四十有二。揚州府北之興化，南之泰州，為濱海之縣，清初設守備，康熙十一年，設游擊鎮之，列汛凡十。雍正八年，以福山營為江海門戶，於江蘇鎮標四營內分兵船二艘隸之，與狼山營會哨。此清初至雍正年江南之海防也。

乾隆至道光，江海清平，防汛率循舊制。及道光中葉，海警驟起，東南戒嚴。二十一年，以寶山海口為江南要區，屯駐大營，分設游緝之兵。吳淞亦屯兵，增設濠壘。二十二年，令耆英等周歷吳淞、狼山、福山、圌山關各處，整頓戰船砲械。二十三年，以江陰鵝鼻嘴為由海入江要口，設險守御。又防堵瓜洲及南河、灌河、射陽湖之口。令璧昌等察沿海城邑，聯絡保障。所用砲位，設局開鑄，並造水師舢板船，築砲臺於江岸南北。二十四年，璧昌因狼、福山江面太寬，於劉聞沙、東生洲、順江洲、沙圩等處，修築砲堤。水師各營，增大小戰船一百三十餘艘，分廠制造。二十七年，李星沅籌防泖湖，貯石沈船，增置木牌，並存儲砲位，分布重兵。而其時所築砲臺，實止因土為堤，且器械窳舊，布置多疏，非特不足禦歐洲巨艦，咸豐間，粵寇東下，沿江防戍，咸望風奔靡。及湘軍底定東南，軍勢始振。

同治元年，諭薛煥等購西洋兵艦，在上海等要口防守。四年，曾國籓於狼山鎮標，每營增造大舢板船二十號，仿紅單船之式，多設砲位，巡緝內洋。海門設綏海營，置大舢板船二十號，酌設兵輪，分防北岸海汊。七年，更定內洋水師五營，外洋水師六營之制。以兵輪四艘，分隸蘇松、狼山、福山三鎮總兵，駐防海口。九年，南洋初設兵輪統領，駕駛出洋，周歷島嶼。十三年，調陜防武毅軍馬步二十二營，赴山東、江南沿海適中之地駐防日本。時臺灣告警，李宗羲以蘇、松之門戶，吳淞為要，長江之關鍵，江陰為先，而鎮江府屬之焦山、象山，對岸之天都廟，江寧府屬之烏龍山，省城外之下關，均為扼要。以大木方石為基，搗三合土，築砲臺砲門，護以鐵柱鐵板，空其下以藏砲兵。先築烏龍山砲臺十六座，以次江陰、天都廟、象山、焦山、下關各築明暗砲臺，置巨砲。北岸之沙州圩、吳淞口，及江陰北岸之劉聞沙，亦一律增建砲臺，以嚴防務。

光緒元年，劉坤一於江陰鵝鼻嘴砲臺外，復於下游增築砲臺。其北岸之十圩港，亦增築砲臺，與南岸相犄角。又修改焦山、圌山關、烏龍山等處砲門，以期合法。五年，以外海兵輪統領駐吳淞口，凡沿海各省兵輪，悉歸調遣。七年，令彭玉麟籌辦江陰至吳淞口一帶海防。重修圌山關、東生洲兩岸舊築砲堤，並築營壘，置大砲。又改天都廟舊式砲臺為明砲臺。八年，左宗棠舉辦沿海漁團，選漁戶精壯者五千人隸吳淞鎮，給以糧械，隨時操練。彭玉麟以狼、福山為長江總口，長江下游雖修治砲臺，而江面空虛，鐵甲大戰艦無多，止有海防，未能海戰。議造鐵甲小兵艦十艘，專顧內洋，與砲臺相掩護。十年，令安徽疆臣籌備上游江防。乃於安慶城外，築明暗砲臺各一座，石營一座。攔江磯北岸，建明砲臺二座，石營一座，南岸建明砲臺、石營各一座。西梁山建明砲臺四座，石營一座，土營二座。東梁山就其形勢，築石城、砲堤各一道，以控制江面。十年，曾國荃以新購西洋十四口徑八百磅子大砲及開花子彈，分置江陰、吳淞二口砲臺。又購馬梯尼快槍二千枝，分給各營。又於吳淞砲臺增兵八營，江陰砲臺增兵十二營，扼守江海總路。十三年，又增建吳淞、江陰砲臺，以鐵木石土各料築成，各設新式後膛大砲，其旁佐以哈乞開司砲。江陰之四門大砲臺，分建於小角山、黃山二處。黃山舊砲臺所存之八十磅子後膛砲，移設於大石灣明砲臺。凡砲臺之門，各建砲房，護以三合土墻。又田雞砲為軍中利器，於江幹要隘，建砲房，置田雞砲，以資操練。二十二年，張之洞以江南各砲臺分為四路，南路獅子林、南石塘各臺為一路，南北岸各臺為一路，象山、焦山、圌山關、天都廟各臺為一路，江寧之獅子山、幕府山、鍾山、下關各臺為一路，設總管砲臺官四員，以新購外洋四十餘磅子快槍砲三十具分置各砲臺。二十五年，以長江水師兵力單弱，皖省防軍尤少，令沿江督撫，不分畛域，節節設防。

三十一年，以東南各省新軍，次第練成，命兵部侍郎鐵良至江南考察江海防務。旋鐵良覆陳江南之沿江海砲臺，分為四路，曰吳淞，曰江陰，曰鎮江，曰金陵。第一路吳淞砲臺，在寶山縣南，分設三臺，置前後膛大小砲三十四具，砲勇三百餘人，水旱雷營二哨，雷勇一百餘人，以盛字五營駐防。第二路江陰砲臺，在縣城北，於長江南北岸分設砲臺，南岸置前後膛大小砲三十七具，北岸置砲二十具，砲勇共四百餘人，水旱雷營三哨，雷勇二百餘人，以合字、南字等八營分兩岸駐守。第三路鎮江砲臺五處，曰圌山關，曰東生洲，曰象山，曰焦山，曰天都廟。南岸各臺置砲十五具，北岸各臺置砲六具，砲勇二百餘人，以新湘二旗駐防。溯江至鎮江府城，南岸象山，北岸天都廟，中流焦山，分設三臺，象山置砲十八具，焦山六具，天都廟九具，砲勇三百餘人，以武威六營、新湘三旗駐防。金陵城外砲臺七處，曰烏龍山，曰幕府山，曰下關，曰獅子山，曰富貴山，曰清涼山，曰雨花臺。烏龍山在省城外四十里，於南岸分設五臺，置砲十二具，砲勇一百餘人。幕府山在北門外，砲臺依次置砲七具，迤西老虎山置砲四具，砲勇一百餘人。下關砲臺在城外東面對岸，東岸置砲二具，西岸置砲十具，砲勇一百餘人。獅子山在城內，分設東西二臺，置砲八具，砲勇九十人。富貴山在鍾山之麓，置砲六具，砲勇四十餘人。清涼山在西門內，依城為砲臺，置砲二具，砲勇十四人。雨花臺在聚寶門外，置砲二具，砲勇十四人。

安徽省砲臺分為四路，曰東西梁山，曰攔江磯，曰前江，曰棋盤山。梁山夾江對峙，東臺置砲十四具，西臺十二具，以精銳營步兵三哨為砲兵。攔江磯砲臺在省城外四十里西岸，置砲十五具，以續備步隊中營駐臺為砲兵。前江口砲臺在上游十餘里，踞東岸高阜，分上下二臺，置砲十二具，由續備中營撥兵分駐。棋盤山砲臺在安慶東門外北岸，置大小砲六十八具，以步兵前營駐防。

江西省砲臺分為四路，曰馬當，曰湖口，曰金雞坡，曰嶽師門。馬當在彭澤縣東南岸，分設五臺，置砲五具，砲勇六十人。湖口砲臺在縣城北之東西岸，分設二臺，置砲十具，砲勇七十人。金雞坡砲臺在九江府十里外東西岸，分設三臺，列東西北三面，置砲十二具，砲勇二百人。嶽師門砲臺在九江東門外，分上下二臺，沿江岸建築，置砲二十一具，砲勇七十人。

湖北省砲臺，僅田家鎮一路，分中南北三臺，置砲三十一具，砲勇五十人。

自同治間，經營江海防務，歷四十餘年，始稱完密雲。

浙江東南境瀕海者，為杭、嘉、寧、紹、溫、臺六郡，凡一千三百餘里。南連閩嶠，北接蘇、松。自平湖、海鹽西南至錢塘江口，折而東南至定海、舟山，為內海之堂奧。自鎮海而南，歷寧波、溫、臺三府，直接閩境，東俯滄溟，皆外海。論防內海，則嘉興之乍浦、澉浦，海寧之洋山，杭州之鱉子門，紹興之沙門為要。論防外海，則定海縣與玉環皆孤峙大洋。定海為甬郡之屏籓，玉環為溫、臺之保障，尤屬浙防重地。定海之東，其遠勢羅列者，首為海中之馬跡山。山北屬江蘇境，山南屬浙江境，而五奎山亦為扼要。陳錢山則在馬跡之東北，山大而隩廣，可為舟師屯泊之所。迤南經岱山、普陀山，出落迦門，至東霍山，與陳錢山南北相為犄角。其南有昌國外之韭山，均可駐泊舟師。自寧波而南，內有佛頭、桃渚、松門、楚門諸山，外有茶盤、牛頭、積穀、石塘、大小鹿山，為溫、臺所屬水師會哨之所。由玉環而更南，歷漁山、三盤、鳳凰、北屺、南屺而至此關，則接閩省防地矣。

清初平定浙江後，沿明制嚴海防。順治八年，令寧波、溫州、臺州三府沿海居民內徙，以絕海盜之蹤。康熙二年，於沿海立椿界，增設墩堠臺寨，駐兵警備。四年，以欽差大臣巡視浙江海防。七年，命偕總督出巡沿海，直至福建邊境，提督則每年必巡歷各海口，增造巨艦，備戰守。二十九年，命江、浙二省疆臣，會勘轄境海面，分界巡哨，勒石於洋山，垂為定制。雍正五年，以提標之游擊、守備二員，統率兵丁，改隸水師。六年，定沿海商船漁船之帆檣符號，以別奸良，並增設汛弁。選福建之精練水兵至浙，教練浙軍十二營水戰諸務，巡游海口。七年，增建沿海要口臺，增設巡船，及防汛移駐之區，總兵官出巡之制。乾隆五十九年，以五奎山為浙洋扼要之地，撥定海標兵駐守。道光二十年，奇明保等以杭州之鱉子門，為錢塘通海要口，於潮神廟江狹之處，屯兵防守。二十一年，令沿海疆臣，仿定海土堡之法，凡近海村落，招募團練，築土堡，互相聯絡。三十年，以漁山孤懸海外，令黃巖鎮總兵以舟師靖盜。光緒六年，譚鍾麟以浙省沿海各口，巨艦之可深入者，距省最近為乍浦，次則寧波之鎮海、定海、石浦，臺州之海門，溫州之黃華關，舊有砲臺三十餘座，惟海門鎮砲臺建築合法。其澉浦之長山，乍浦之陳山，定海之舟山，海門鎮之小港口各砲臺，咸加修改。鎮海之金雞、招寶二山，於原有砲臺外，增築金雞山嘴砲臺一座。十三年，劉秉璋以浙江海防，首重舟山，次以招寶、金雞二山為要塞。乃酌度形勢，分建宏遠、平遠、綏遠、安遠砲臺四座，置克魯伯後膛大小銅砲，東禦蛟門海口。十四年，砲榮光以浙江原有之營勇砲兵，已陸續汰弱留強，加以整練，鎮海新築砲臺，及改造舊式砲臺，皆已竣工，增置新購後膛巨砲，以新練之軍駐守。十九年，譚鍾麟以浙江水師船僅五十餘艘，增紅單船八艘，助巡洋面。二十五年，劉樹棠以浙江武備新軍左營操法最精，其陸軍水師前敵駐防洋槍隊各營，步伐分合進退，亦均嫻熟，飭分駐寧、臺、三門灣各隘，並澉浦、乍浦沿海口岸。三十三年，張曾易又建言，浙江象山港在定海之南，深入象山境六十六里，口寬而水深，群山環繞，作海軍根據地最宜。尋諭南北洋大臣勘度經營。

浙江海岸綿長，省垣據錢塘江上游，外恃龕、赭二山為口門，江狹沙橫，儼如天塹，敵艦卒難闌入。道光以後，海疆屢警，雖寧、臺戒嚴，而不致牽動全局。中法之役，法艦曾至寧波洋面，招寶山砲臺卻之。此後遂無歐艦之蹤。惟象山港天然形勝，與膠澳、旅順鼎峙而三，惜築港未成云。

福建東南沿海凡二千餘里，港澳凡三百六十餘處，要口凡二十餘處。額設水師二萬七千七百餘人，分三十一營，大小戰船二百六十六艘。自清初以迄乾隆，削平鄭氏，三定臺灣，及嘉慶間靖海之役，福建用兵海上，較他省為多。島嶼星羅，處處與臺、澎相控制，故海防布置，尤為繁密。其州郡濱海者，為福寧、福州、興化、泉州、漳州五府，而臺灣障其東方。五府防務，各有注重之處。福寧重在各港口，自北境之南關山、沙埕港口迤邐而西南，為烏岐港口、鹽田港口、白馬門口、金垂港口、飛鸞江口、東沖總口，海舶之輕利者，隨處可入。其外海島嶼較大者，為東西臺、七星礁、浮瀛、大小崳山，足資屏衛。此福寧之防也。福州重在閩江，以江口內為省治所在。其外自北境松崎、江戶，經東西洛、南北竿塘、鼇江口，至閩江近口之瑯崎島、金牌、五虎門，皆扼要之所。入口經大小嶼、羅星塔，乃同、光間所創建之海軍船廠、軍械制造局，咸在於是。出口沿海而南，經梅花江口、龍江口，少東即海壇島，水師重鎮所在。其外海之島，若猴嶼受閩江之沖，東永當長樂之臂，較白大、東沙諸島為要。此福州之防也。興化重在海濱諸島，自三江口經鹿耳、大小丘，循平海衛、湄洲嶼，至雙溪港口，乃沿海之境。其外海島嶼，為平海、南日二島，列汛置官，視為重地，而湄洲亦興郡屏籓。此興化之防也。泉州重在金、廈二島。自北境惠安峰、崎港口，經雒陽江、晉江、安海港三口。其南為金州鎮。又西經大登、小登，即廈門島。島北為同安港口。金、廈二門，遠控臺、澎，近衛泉、漳，為海防重地。其外海之永寧、定安、烏潯諸島，亦設汛置兵。此泉州之防也。漳州重在南澳，鼓浪嶼為南境盡處，尤擅形勢。其沿海之境，自九龍江口折而西南，經六鼇港、漳江二口，循銅山而南，為詔安港口。其南隔海為南澳鎮，南疆要地，與粵海共之。其外海島嶼，首為烏丘，最當沖要。而鼓浪嶼當海門之口，與鎮海城砲臺同為重地。此漳州之防也。中國沿海各省，自浙洋而北，海濱淤沙多而島嶼少，其海岸徑直，故防務重在江海總口，而略於海岸。自浙洋而南，島嶼多而淤沙少，其海岸紆曲，故防務既重海口，而巨島與海岸亦並重焉。

順治十七年，王命岳以閩省之海門與廈門相望，左為鎮海衛，乃漳州府之門戶，同安縣之高浦城等處，地近廈門，為泉州府屏衛，乃屯兵於鎮海、高浦二城，而分營以防鄰近隘口。雍正四年，浙閩總督高其倬奏陳操練沿海水師，並令閩洋水師巡視本省各口，兼赴浙洋巡緝。嘉慶四年，令閩省水師仿商船式改造戰船八十艘，編為兩列。自泉州之崇武，分南北犄角。由崇武而南，令南澳、銅山、金門及提標後營各鎮將率船巡緝。崇武而北，令海壇、閩安及金門右營各鎮將率船巡緝。道光二十年，諭鄧廷楨招募練勇，嚴守澎湖，以扼閩省赴臺灣之路。二十二年，諭怡良等屯兵福州金牌各要口。其距省二十里外之洪塘河及少岐，均沈船布椿設防。閩省門戶在外洋者，為五虎、芭蕉二口。入口為壺江，水勢稍狹，無險可扼。進至金牌、長門，有巨石橫亙中流，扼守較易。又進乃閩安之南北岸，為水路總匯，兩山夾峙，可稱天險。光緒六年，於南岸建鐵門暗砲臺六、明砲臺八，北岸建鐵門暗砲臺七。七年，又於長門建暗砲臺四、明砲臺六，悉仿洋式。二十四年，增祺因閩省濱海，屯戍空虛，增練旗、綠各營，以厚兵力。二十五年，許應騤以漳州之鼓浪嶼設防尚未周備，增建砲臺，置新式砲。

綜閩省海防，所注重者，隨時異宜。當康熙間，以鄭氏由臺、澎據海壇、金、廈，故海防獨重泉、漳。其時水師以沙唬船不適於海戰，改造鳥船。施瑯之平臺灣，即藉鳥船之力。及嘉慶間，海盜蔡牽竄擾浙、閩、粵三省洋面，而閩省當其中，寧、福、興、泉、漳五郡皆剽掠經由之境，故列郡咸重海防。其時水師利用巨艦，李長庚造霆船三十艘，置大砲四百餘具，屢敗牽於閩海，卒合閩、浙水師之力，圍而殲之。最後為光緒中法之戰，法人以大隊鐵艦專攻福州，故海防獨重閩江口，而各郡無驚。同治以後，創船廠，造鐵艦，築砲臺，制槍砲，海防漸臻嚴密。乃馬江失律，盡隳前功，良足慨耳。

臺灣西與福、興、泉、漳四府相值，距澎、廈各數百里。其山脈北起雞籠，南盡沙馬碕。東西沃野，一歲三熟。宋稱毗舍那國。明季日本、荷蘭人迭踞之。順治間，鄭成功占臺灣、金、廈，時犯泉、漳。康熙初，姚啟聖以閩省水師三百艘討之，先克金、廈。二十二年，施瑯以水師二萬克臺灣，乃置臺灣府，設縣各官，鑄鐵幣，開學校，築城垣，逐生番，戍兵萬有四千，遂為海外重鎮。康熙六十年，硃一貴之叛，施世驃由廈門率水師六百艘進攻，七日而克之。乃以總兵官鎮臺灣，副將守澎湖。乾隆間，福康安平林爽文之亂，臺灣北境乃漸展拓。其山後之地，至嘉慶間始闢之。光緒十三年，開臺灣為省治，設巡撫以下各官，為中國海南右臂。及中日之戰，割讓於日本，而疆事益不可問云。

廣東南境皆瀕海，自東而西，歷潮、惠、廣、肇、高、雷、廉七郡，而抵越南。其東境始於南澳，與閩海接界。潮郡支山入海，有廣澳、赤澳諸島，皆水師巡泊所在。迤西為惠州，民性剽悍，與潮郡無異，設碣石鎮總兵以鎮之。又西為廣州境，其海灣深廣。自新安折而北，又折而南，至香山，是為內海，群島環羅，為廣州省治之外護。又西為金州、馬鞍諸山，則肇郡陽江之屏障也。又西為高州海，多暗礁暗沙，海防較簡。又西為雷州，其南幹突出三百餘里，三面皆海。渡海而南為瓊州。又西為廉、欽，與越南錯壤。廉州多沙，欽州多島，襟山帶海，界接華夷。瓊州孤懸海表，其州縣環繞黎疆，沿海多沈沙，行舟至險，水師可寄泊港口僅有六七處。此全境海防之形勢也。

廣州海防，自零丁洋過龍穴而北，兩山斜峙，東曰沙角，西曰大角，由此入內洋，為第一重隘。進口七里有山曰橫當，前有小山曰下橫當，左為武山，亦曰南山，為海船所必經，乃第二重隘。再進五里曰大虎山，西曰小虎山，又西曰獅子洋，乃黃埔入省城之路，為第三重隘。歷朝於此雖築壘駐兵，而設備未周。歐艦東來，粵東首當其沖。道光禁煙之役，英艦進薄廣州內海，林則徐督粵，屢戰卻之。其時布防較密，而壁塢皆循舊式。至光緒間，彭玉麟、張之洞守粵，始有曲折掩護之砲臺，後膛連珠之槍砲，防務益嚴矣。

清初規制，設大小兵船一百數十艘，僅能巡防內洋，不能越境追捕，遇有寇盜，則賃用民船。康熙五十六年，始建廣州海濱橫當、南山二處砲臺。乾隆五年，以廣東戰船年久失修，諭疆吏加意整頓。四十六年，巴延三以各海口時有寇船出沒，於石棋村總口設立專營，與虎門營汛聯絡。五十八年，吳俊以東莞米艇堅固靈捷，便於追捕海寇，造二千五百石大米艇四十七艘，二千石中米艇二十六艘，一千五百石小米艇二十艘，分布上下洋面，配置水兵，常年巡緝。嘉慶五年，於沙角建砲臺。九年，倭什布以粵海窮漁伺劫商船，遇水師大隊出巡，輒登陸肆擾，遂無寧歲，乃規畫水陸緝捕事宜。十五年，設水師提督駐虎門，扼中路要區，以二營駐香山，一營駐大鵬，為左右翼。二十年，就橫當砲臺加築月臺，又於南山之西北，增建鎮遠砲臺，置砲多具。二十二年，建大虎山砲臺，置砲三十二具。

道光十年，於大角山增建砲臺一，置砲十六具。十五年，在虎門砲臺置六千斤以上大砲四十具。又於南山威遠砲臺前環築月臺，亦置砲位於橫當之陰，及對岸蘆灣山，增建永安、鞏固二砲臺，沙角、大角並增建了望臺。十九年，林則徐籌防粵海，以零丁洋入口之要隘數重，歷年雖增築砲臺，而武山、橫當海面較狹，設大木排八千排，分為二道，大鐵練七百丈，臨以砲臺，輔以水兵，以阻敵船來路。時鄧廷楨因虎門當粵海中路，亦於橫當山前海狹之處，增設練排。又於武山下威遠、鎮遠二砲臺之間，增大砲臺一座，置砲六十具，以護排練。二十年，林則徐以大鵬營所轄尖沙嘴一帶海門島嶼，為海舶東赴惠、潮，北往閩、浙所必經，乃於尖沙嘴之石腳上官湧偏南之處，皆建砲臺，並藥庫兵房。二十三年，祁等以廣東民風宜於團練，招集已得十萬人，以升平社學為團練總匯之所，推及韶州、廉州等處。二十七年，增築高要縣屬琴沙砲臺，並虎門廣濟墟兵卡。同治十年，瑞麟以欽州海面與越南接界，調撥兵輪，會同舟師巡洋。時閩、滬二廠兵輪次第告成，粵省亦仿造兵輪，以備巡防。

光緒六年，劉坤一修整大黃窖及中流砥柱、虎門各砲臺，威遠及下橫當共築砲臺六十餘座，沙角及浮舟山各砲臺亦依次建築。八年，曾國荃以瓊、廉二郡洋面，與越南沿海相通，撥兵輪八艘，拖船二艘，赴北海駐防。九年，國荃以虎門為省城門戶，而黃埔、長洲、白兔、輪岡、魚珠、沙路尤為要區，乃於南岸屯重兵，為砲臺犄角，兼顧後路。十年，彭玉麟辦理廣東軍務，就粵省原有各砲臺，修整改造，並於砲臺後闢山開路，以藏弁兵。築綿亙墻濠，聯絡各砲臺聲勢。自虎門、大角、沙角以次各隘，節節設防。其新會、香山、順德等縣，選練精壯漁團，及新編靖海營兵，防堵各口。十一年，玉麟以省城要口雖已嚴防，而橫門、磨刀門、厓口皆可由海口互達，窺伺後路，淺水兵輪尚未造成，先造舢板船百艘，編為水師，以散御整，藉固內口。十二年，張之洞於廣州駐防兵內，選千五百人，習洋槍洋砲，以旗營水師並入，編為兩翼，分防海疆。十四年，張之洞、吳大澂以瓊州一島，內綏黎族，外通越南，就瓊州原有制兵，酌設練軍，並加練餉，一洗綠營積弊，舊額四千九百餘人，按七底營抽練，共編練一千七百五十人。崖州等處水師，加以整頓，原有拖船，亦配撥練軍，以二艘駐崖州，二艘駐儋州，二艘駐海口，二艘駐海安。其守兵二千人，勻撥緊要塘汛。三十三年，以廣東民風不靖，已裁之廣東水師提督，復其舊制，以資鎮懾。此粵海防務之概略也。

歷朝海疆有警，若大沽，若吳淞，若馬江，迭遭挫敗。惟林則徐、彭玉麟先後守粵，忠勇奮勵，身當前敵，將士用命，敵艦逡巡而退云。


\end{pinyinscope}