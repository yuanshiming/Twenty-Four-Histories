\article{列傳二百四十五}

\begin{pinyinscope}
徐延旭唐炯何璟張兆棟

徐延旭，字曉山，山東臨清人。咸豐十年進士，出知廣西容縣。師克潯州，與有功，累晉知府。同治九年，除知梧州。光緒三年，遷安襄荊鄖道。八年，晉廣西布政使，命督辦海防，得專奏事。時法人謀占全越，巡撫張之洞、侍讀張佩綸先後疏薦堪軍事。會南定陷，朝命出鎮南關，與提督黃桂蘭、道員趙沃籌防，未行，越官劉永福戰勝懷德府紙橋，狀其績以上。

九年，出關，至北寧而還，頓龍州，被命為巡撫，敕趣永福規河內。延旭上部署防守狀，略云：「固廣西邊疆，必守北寧；固雲南邊疆，必守山西。左軍前鋒分駐北寧、湧球，去城止十二里。一旦有事，援之則無辭於法，聽之則有慚於越。不如徙軍入城，城固我儲糧屯戍所也。並簡銳扼浪泊湖北岸，為山西聲援；別募勇百人扼月德江，與陸軍相表裏。」附請吏部主事唐景崧留軍。

初，法人犯順安，越未敗，遽乞和。延旭奏言：「越人倉卒議和，或謂因故君未葬，冀緩須臾；或謂因廢立嫌疑，朋興黨禍。越臣黃佐炎等錄寄和約，越誠無以保社稷，中國又何以固籓籬？劉永福現駐山西，法人擬益師往攻，請毋撤兵，用警戎備。」越王阮福升嗣位，遣使告哀，並懇允其詣闕乞封；復具和約二十七條及黃佐炎稟，上之樞府。左宗棠檄前布政使王德榜募勇扼桂邊，朝命受延旭節度。

其冬，力疾再出關，駐諒山，趣軍進取，分襲海陽、嘉林綴敵勢；並請撥船嚴扼海口，斷其出入：諭仍力守北寧。於是令左軍黃桂蘭、右軍趙沃協防其地。適山西陷，延旭猶慮兵力薄，復遣使入關募勇，通舊五十餘營，厚集於此。隨令廣間諜，安地營，禁擾民，嚴冒餉；然沃等皆寡識，桂蘭尤侈汰，與越官張登壇日事宴樂。登壇故通法，嗣以有郤洩其事。上命延旭罷登壇，或囚而殺之，延旭以力不能制而止。日唯籌軍火濟師，以為兵力厚，可恃以無恐。桂蘭復希風指，侈談部下能戰，延旭益信之，遂六上書請戰。上不許，敕保守未失陷地，毋貪功。

十年，法軍陷扶良，三路攻北寧，桂蘭潰奔太原。李鴻章電奏失守，延旭猶上言：「西聯滇軍，東防江口，北寧斷無他虞。」上責其飾詞。會岑毓英抵保勝，部署邊外各軍，遂命延旭軍屬之。初，延旭之任西撫也，未及兩月，亦知桂蘭等未可恃。嗣以臨敵易將，操之急，易生變，以故誥誡備至；而桂蘭等且縱兵剽奪，越民不堪命，忿滋甚。是役也，群反噬，城乃陷。延旭上其欺飾狀，並自糾請治罪。上怒，詔革職留任。

法軍乘勝入芹驛關，復命力捍之，毋再失。延旭以景崧護軍收殘兵，更約束，令駐屯梅。時諒江、朗山、狼甲相繼屠潰，諒山教民且蠢焉思動。延旭鑒覆轍，嚴禁防軍向越官索夫米，有伐一草一木者斬，越民仍不知感。適德榜至，勸延旭勉自支振，圖再舉。於是更嚴勒粵軍，仿楚勇制，力求後效。而逮問之命下，吏議斬監候，改戍新疆。追論舉主，之洞、佩綸，均被訶責。延旭未出都，病卒。子坊，自有傳。

唐炯，字鄂生，貴州遵義人。道光二十九年舉人，訓方子。訓方督師金口，炯馳數千里省視。越夕難作，倉皇奉遺疏謁曾國籓，得代奏。武昌復，求遺骸歸葬。桐梓亂民起，治鄉團御之。服闋，入貲為知縣，銓四川。

咸豐六年，署南溪。值滇寇李永和蠢動，藍朝柱應之，陷敘州，吏士皆恐。炯乃訓練兵壯，晨夜徼循，人心稍靖。有為寇所獲者，縱之還，曰：「為我語唐青天，決不犯南溪一草一木！」炯領兵偪吊黃樓，單騎入營，諭以利害，朝柱款附。永和改犯犍為，炯馳救，壁不動，俟其懈乘之，寇狂奔，自相轔藉。旋與楚軍解成都圍。八年，檄署綿州事。時郫、彭軍事棘，調還省防守。炯詗得黑窩盜虛實，請限八日畢乃事，果如所言。除知夔州，未上，逾月，永和圍綿城，炯掘壕登陴，民助貲糧。炯居城三月，不下，誓死守；援至，圍始解。已而湘、黔軍閧州署，駱秉章劾罷之。事白，仍治軍。

同治改元，統安定營。會石達開圍涪州，與劉岳昭期會師，擊走之。其夏，石黨窺綦江。炯聞警馳援，燔其壁，寇潰，大破之長寧。以疾還成都。秉章詢寇勢，時寇退滇邊，聲入黔，炯曰：「此誘我軍東下耳。彼必走夷地，乘虛入川，寧越宜警備。」俄而寇入紫地，復請遣唐友耕軍大渡河扼之。達開返西岸，退為惈夷所窘，食盡乞降，梟誅之。明年，權綏定府，區邑為八路，路若干場，場若干寨，置寨總，行記善惡法，月朔上其簿親判之；又立書院二、社學八十餘：境內稱治，下其法他縣。越二年，赴陜佐治營田。捻首張總愚犯新豐，大敗之。

六年，四川總督崇實命率師入黔。黔患貧瘠，崇實先問以理財策，炯曰：「理財莫若節用，節用莫若裁勇，裁勇莫若援黔。」崇實然其言，遂以軍事屬之。連破偏刀、水上、大平、黃飄、白堡，擒斬王超凡、劉儀順，降潘人傑、唐天佑，皆積寇也；又克平越、甕安、黃平、清平、麻哈：遷道員，賜號法克精阿巴圖魯。嗣為吳棠所劾，還蜀。

光緒四年，丁寶楨督四川，令佐治鹽筴，旋補建昌道。六年，署鹽茶道，條上善後六事，謂：「發引必先新後舊；徵稅必先課後引；收發鹽引，責成鹽道；改代引張，責成州縣；繳殘則嚴定限期；辦公則優給公費。」議行，凡百餘年引目渾殽、款項轇轕諸弊，至是盡革，語具鹽法志。八年，張之洞、張佩綸先後奏薦堪軍事，於是擢雲南布政使。炯率川軍千人駐關外，滇軍悉歸節度。既蒞事，裁夫馬，治廠務，並釐卡，清田糧，民困少蘇。

法人奪我越南，被命赴開化防守，即於軍前除巡撫。誤聞將議和，亟還省履任。上大怒，褫職逮問，刑部定讞斬監候。久之，上意解，三歷秋審，赦歸。左宗棠臚其治行上於朝，命戍雲南，交岑毓英差序。十三年，賞巡撫銜，督辦雲南礦務，偕日本礦師躬履昭通、東川、威寧銅鉛各廠，疏陳變通章程，又歷請減免貴州鉛課，豁免雲南礦廠官欠民欠，並報可。惟經營十五年，僅歲解京銅百萬斤，為時論所譏。三十一年，謝病歸。三十四年，以鄉舉重逢，晉太子少保。逾歲卒，年八十，恤如制。

何璟，字小宋，廣東香山人。父曰愈，見循吏傳。璟，道光二十七年進士，選庶吉士，授編修，轉御史。咸豐七年，英人陷廣州，總督葉名琛獲譴罷，而巡撫柏貴等罪相埒，譴弗及，時論譁然，璟乃分別上其謬誤狀。明年，英艦入津沽，疏陳戰守要略，先後抗論外務，疏凡八上。遷給事中。十年，出為安徽廬鳳道。同治二年，遷按察使。捻至，與總兵喻吉三隨方應御，寇不得逞。四年，晉湖北布政使。逾歲，到官，值黃陂饑嗛，民就食江、漢，便宜發帑金濟之。九年，擢福建巡撫，歷山西、江蘇。遭父憂，服闋，起閩浙總督。

光緒三年，備日本議起，治海防，飭戎政。其夏患水祲，日坐城上督拯難民，凡閱七晝夜，醵金恤之。水退，濬洪塘江，導支流入海，後患稍殺。五年，兼署巡撫。時日本議廢琉球，數以兵艦浮閩、滬。璟以臺灣地當要沖，基隆尤扼全臺形勝，乃調集輪舶，增募兵勇，建築砲臺，備不虞。

九年，法越事起，海防戒嚴。璟令總兵張得勝等分扼諸郡，提督孫開華等分扼臺、澎，並檄楊在元署臺灣鎮，助防守。明年，又上福、廈、臺益船募卒狀，上皆勖勵之。已而會辦軍務，張佩綸至，事皆專決，視璟等若屬吏；又嚴劾在元貪謬，璟坐疏忽，幹吏議。以是益畏事之，不敢為異同。佩綸調舟師砲船局，璟亦以砲布衙署自衛。廷旨以閩事亟，諄諄諭固守。逮戰書至，璟告佩綸曰：「明日法人將乘潮攻馬尾矣！」佩編弗聽。舟師大挫，璟欲馳援，而臨浦無舟可濟，株守省城，卒致閩事日壞；然猶左袒廣勇，雖逃不問，頗為時訾議。乃飛章自劾，而廷旨已先召還京。尋御史亦劾其闒冗，部議褫職。十四年，卒。

張兆棟，字友山，山東濰縣人。道光二十五年進士，銓刑部主事，累遷郎中。出知陜西鳳翔府，蒞事三月，而回寇竊發，乃募鄉兵捍之。無何，城被圍，寇且掘長壕圖久困，兆棟晨夕登陴慰勞守者。寇轟潰西南城，蟻附上，兆棟躬冒矢石，戰甚力，寇不得逞。益固結紳民，誓堅守，閱十有六月，援師至，圍始解。超授四川按察使。咸豐四年，調廣東，遷布政使。左宗棠治軍嘉應，餽運阻絕，兆棟殫心籌畫，給食不乏。歷安徽、江蘇，皆稱職。

九年，擢漕運總督。時運河久廢不緝，兆棟慮海警阻漕，為上治河濟運狀，稱旨。十一年，再調廣東。粵俗嗜博，闈姓害尤烈，疏請禁止，報可，而總督英翰曲徇商人請，弛其禁，兆棟劾之，落職，遂兼攝總督事，禁益嚴，終其任，粵吏無敢言闈姓者。光緒四年，母憂歸。服闋，起福建巡撫。

十年，法越事起，法艦窺臺、閩。張佩綸銜命會辦閩防軍務，兆棟畏其焰，曲意事之，日謁如衙參。佩綸虛飾勝狀，詔發萬金犒兆棟軍。兆棟且疏劾大員謀遁，意指何璟也，朝旨令據實以聞。已而事亟，己亦微服匿民間，數日略定，復出任事。璟罷，兆棟兼總督，朝廷論馬尾失守罪，褫職。十三年，卒於閩。宣統元年，復官。

論曰：法越初構釁，號識時務者爭上書忼慨言戰。未及旬日，延旭敗退廣西，炯棄關外新安行營。何璟、兆棟懾張佩綸之氣勢，怯懦而無所主，事急皆遁。方其互相汲引，不恤舉疆事以輕試；及其敗也，其黨益肆言熒聽，而此數人者，遂得保首領以沒。朝廷固寬大，亦失刑甚矣。


\end{pinyinscope}