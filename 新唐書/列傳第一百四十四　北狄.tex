\article{列傳第一百四十四　北狄}

\begin{pinyinscope}

 契丹，本東胡種，其先為匈奴所破，保鮮卑山。魏青龍中，部酋比能稍桀驁，為幽州刺史王雄所殺，眾遂微，逃潢水之南，黃龍之北。至元魏，自號曰契丹。地直京師東北五千里而贏，東距高麗，西奚，南營州，北靺鞨、室韋，阻冷陘山以自固。射獵居處無常。其君大賀氏，有勝兵四萬，析八部，臣於突厥，以為俟斤。凡調發攻戰，則諸部畢會；獵則部得自行。與奚不平，每斗不利，輒遁保鮮卑山。風俗與突厥大抵略侔。死不墓，以馬車載尸入山，置於樹顛。子孫死，父母旦夕哭；父母死則否，亦無喪期。



 武德中，其大酋孫敖曹與靺鞨長突地稽俱遣人來朝，而君長或小入寇邊。後二年，君長乃遣使者上名馬、豐貂。貞觀二年，摩會來降。突厥頡利可汗不欲外夷與唐合，乃請以梁師都易契丹。太宗曰：「契丹、突厥不同類，今已降我，尚可索邪？師都，唐編戶，盜我州部，突厥輒為助，我將禽之，誼不可易降者。」明年，摩會復入朝，賜鼓纛，由是有常貢。帝伐高麗，悉發酋長與奚首領從軍。帝還，過營州，盡召其長窟哥及老人，差賜繒採，以窟哥為左武衛將軍。



 大酋辱紇主曲據又率眾歸，即其部為玄州，拜曲據刺史，隸營州都督府。未幾，窟哥舉部內屬，乃置松漠都督府，以窟哥為使持節十州諸軍事、松漠都督，封無極男，賜氏李。以達稽部為峭落州，紇便部為彈汗州，獨活部為無逢州，芬問部為羽陵州，突便部為日連州，芮奚部為徒河州，墜斤部為萬丹州，伏部為匹黎、赤山二州，俱隸松漠府，即以辱紇主為之刺史。



 窟哥死，與奚連叛，行軍總管阿史德樞賓等執松漠都督阿卜固獻東都。窟哥有二孫：曰枯莫離，為左衛將軍、彈汗州刺史，封歸順郡王；曰盡忠，為武衛大將軍、松漠都督。而敖曹有孫曰萬榮，為歸誠州刺史。於是營州都督趙文翽驕沓，數侵侮其下，盡忠等皆怨望。萬榮本以侍子入朝，知中國險易，挾亂不疑，即共舉兵，殺文翽，盜營州反。盡忠自號無上可汗，以萬榮為將，縱兵四略，所向輒下，不重浹，眾數萬，妄言十萬，攻崇州，執討擊副使許欽寂。武后怒，詔鷹揚將軍曹仁師、金吾大將軍張玄遇、右武威大將軍李多祚、司農少卿麻仁節等二十八將擊之；以梁王武三思為榆關道安撫大使，納言姚為之副。更號萬榮曰萬斬，盡忠曰盡滅。諸將戰西硤石黃麞谷，王師敗績，玄遇、仁節皆為虜禽。進攻平州，不克。敗書聞，後乃以右武衛大將軍建安王武攸宜為清邊道大總管，擊契丹；募天下人奴有勇者，官畀主直，悉發以擊虜。萬榮銜枚夜襲檀州，清邊道副總管張九節募死士數百薄戰，萬榮敗而走山。俄而盡忠死，突厥默啜襲破其部。萬榮收散兵復振，使別將駱務整、何阿小入冀州，殺刺史陸寶積，掠數千人。



 武后聞盡忠死，更詔夏官尚書王孝傑、羽林衛將軍蘇宏暉率兵十七萬討契丹，戰東硤石，師敗，孝傑死之。萬榮席已勝，遂屠幽州。攸宜遣將討捕，不能克。乃命右金吾衛大將軍河內郡王武懿宗為神兵道大總管，右肅政臺御史大夫婁師德為清邊道大總管，右武威衛大將軍沙吒忠義為清邊中道前軍總管，兵凡二十萬擊賊。萬榮銳甚，鼓而南，殘瀛州屬縣，恣肆無所憚。於是神兵道總管楊玄基率奚軍掩其尾，契丹大敗，獲何阿小，降別將李楷固、駱務整，收仗械如積。萬榮委軍走，殘隊復合，與奚搏。奚四面攻，乃大潰，萬榮左馳。張九節為三伏伺之，萬榮窮，與家奴輕騎走潞河東，憊甚，臥林下，奴斬其首，九節傳之東都，餘眾潰。攸宜凱而還，後喜，為赦天下，改元為神功。



 契丹不能立，遂附突厥。久視元年，詔左玉鈐衛大將軍李楷固、右武威衛將軍駱務整討契丹，破之。此兩人皆虜善將，嘗犯邊，數窘官軍者也，及是有功。



 開元二年，盡忠從父弟都督失活以默啜政衰，率部落與頡利發伊健啜來歸，玄宗賜丹書鐵券。後二年，與奚長李大酺皆來，詔復置松漠府，以失活為都督，封松漠郡王，授左金吾衛大將軍。仍其府置靜析軍，以失活為經略大使，所統八部皆擢其酋為刺史。詔將軍薛泰為押蕃落使，督軍鎮撫。帝以東平王外孫楊元嗣女為永樂公主，妻失活。明年，失活死，贈特進，帝遣使吊祠，以其弟中郎將娑固襲封及所領。明年，娑固與公主來朝，宴齎有加。



 有可突於者，為靜析軍副使，悍勇得眾，娑固欲去之，未決。可突於反攻娑固，娑固奔營州。都督許欽澹以州甲五百，合奚君長李大酺兵共攻可突於。不勝，娑固、大酺皆死。欽澹懼，徙軍入榆關。可突於奉娑固從父弟鬱於為君，遣使者謝罪。有詔即拜鬱於松漠郡王，而赦可突於。鬱於來朝，授率更令，以宗室所出女慕容為燕郡公主妻之。可突於亦來朝，擢左羽林衛將軍。鬱於死，弟吐於嗣，與可突於有隙，不能定其下，攜公主來奔，封遼陽郡王，留宿衛。可突於奉盡忠弟邵固統眾，詔許襲王。天子封禪，邵固與諸蕃長皆從行在。明年，拜左羽林衛大將軍，徙王廣化郡，以宗室出女陳為東華公主，妻邵固，詔官其部酋長百餘人，邵固以子入侍。



 可突於復來，不為宰相李元紘所禮，鞅鞅去。張說曰：「彼獸心者，唯利是向。且方持國，下所附也，不假以禮，不來矣。」後三年，可突於殺邵固，立屈烈為王，脅奚眾共降突厥。公主走平廬軍。詔幽州長史、知範陽節度事趙含章擊之。遣中書舍人裴寬、給事中薛偘大募壯士，拜忠王浚河北道行軍元帥，以御史大夫李朝隱、京兆尹裴伷先副之，帥程伯獻、張文儼、宋之悌、李東蒙、趙萬功、郭英傑等八總管兵擊契丹。既又以忠王兼河東道諸軍元帥，王不行。以禮部尚書信安郡王禕持節河北道行軍副元帥，與含章出塞捕虜，大破之。可突於走，奚眾降，王以二蕃俘級告諸廟。



 明年，可突於盜邊，幽州長史薛楚玉、副總管郭英傑、吳克勤、烏知義、羅守忠率萬騎及奚擊之，戰都山下。可突於以突厥兵來，奚懼，持兩端，眾走險；知義、守忠敗，英傑、克勤死之，殺唐兵萬人。帝擢張守珪為幽州長史經略之。守珪既善將，可突於恐，陽請臣而稍趨西北倚突厥。其衙官李過折與可突於內不平，守珪使客王悔陰邀之，以兵圍可突於，過折即夜斬可突於、屈烈及支黨數十人，自歸。守珪使過折統其部，函可突於等首傳東都。拜過折北平郡王，為松漠都督。可突於殘黨擊殺過折，屠其家。一子剌乾走安東，拜左驍衛將軍。二十五年，守珪討契丹，再破之，有詔自今戰有功必告廟。



 天寶四載，契丹大酋李懷秀降，拜松漠都督，封崇順王，以宗室出女獨孤為靜樂公主妻之。是歲，殺公主叛去，範陽節度使安祿山討破之。更封其酋楷落為恭仁王，代松漠都督。祿山方幸，表討契丹以向帝意。發幽州、雲中、平廬、河東兵十餘萬，以奚為鄉導，大戰潢水南。祿山敗，死者數千。自是祿山與相侵掠未嘗解，至其反乃已。



 契丹在開元、天寶間，使朝獻者無慮二十。故事，以範陽節度為押奚、契丹使，自至德後，籓鎮擅地務自安，鄣戍斥候益謹，不生事於邊；奚、契丹亦鮮入寇，歲選酋豪數十入長安朝會，每引見，賜與有秩，其下率數百皆駐館幽州。至德、寶應時再朝獻，大歷中十三，貞元間三，元和中七，大和、開成間凡四。然天子惡其外附回鶻，不復官爵渠長。會昌二年，回鶻破，契丹酋屈戍始復內附，拜雲麾將軍、守右武衛將軍。於是幽州節度使張仲武為易回鶻所與舊印，賜唐新印，曰「奉國契丹之印」。



 咸通中，其王習爾之再遣使者入朝，部落浸強。習爾之死，族人欽德嗣。光啟時，方天下盜興，北疆多故，乃鈔奚、室韋，小小部種皆役服之，因入寇幽、薊。劉仁恭窮師逾摘星山討之，歲燎塞下草，使不得留牧，馬多死。契丹乃乞盟，獻良馬求牧地，仁恭許之。復敗約入寇，劉守光戍平州，契丹以萬騎入，守光偽與和，帳飲具於野，伏發，禽其大將。群胡慟，願納馬五千以贖，不許。欽德輸重賂求之，乃與盟，十年不敢近邊。



 欽德晚節政不競，其八部大人法常三歲代，時耶律阿保機建鼓旗為一部，不肯代，自號為王而有國，大賀氏遂亡。



 奚，亦東胡種，為匈奴所破，保烏丸山。漢曹操斬其帥蹋頓，蓋其後也。元魏時自號庫真奚，居鮮卑故地，直京師東北四千里。其地東北接契丹，西突厥，南白狼河，北霫。與突厥同俗，逐水草畜牧，居氈廬，環車為營。其君長常以五百人持兵衛牙中，餘部散山谷間，無賦入，以射獵為貲。稼多穄，已獲，窖山下。斷木為臼，瓦鼎為飦，雜寒水而食。喜戰鬥，兵有五部，部一俟斤主之。其國西抵大洛泊，距回紇牙三千里，多依土護真水。其馬善登，其羊黑。盛夏必徙保冷陘山，山直媯州西北。至隋始去「庫真」，但曰奚。



 武德中，高開道借其兵再寇幽州，長史王詵擊破之。太宗貞觀三年始來朝，閱十七歲，凡四朝貢。帝伐高麗，大酋蘇支從戰有功。不數年，其長可度者內附，帝為置饒樂都督府，拜可度者使持節六州諸軍事、饒樂都督，封樓煩縣公，賜李氏。以阿會部為弱水州，處和部為祁黎州，奧失部為洛瑰州，度稽部為太魯州，元俟折部為渴野州，各以酋領辱紇主為刺史，隸饒樂府。復置東夷都護府於營州，兼統松漠、饒樂地，置東夷校尉。



 顯慶間可度者死，奚遂叛。五年，以定襄都督阿史德樞賓、左武候將軍延陀梯真、居延州都督李含珠為冷陘道行軍總管。明年，詔尚書右丞崔餘慶持節總護定襄等三都督討之，奚懼乞降，斬其王匹帝。萬歲通天中，契丹反，奚亦叛，與突厥相表裏，號「兩蕃」。延和元年，以左羽林衛大將軍幽州都督孫佺、左驍衛將軍李楷洛、左威衛將軍周以悌帥兵十二萬，為三軍，襲擊其部。次冷陘，前軍楷洛與奚酋李大酺戰不利。佺懼，斂軍，詐大酺曰：「我奉詔來慰撫若等，而楷洛違節度輒戰，非天子意，方戮以徇。」大酺曰：「誠慰撫我，有所賜乎？」佺出軍中繒帛、袍帶與之。大酺謝，請佺還師，舉軍得脫，爭先無部伍，大酺兵躡之，遂大敗，殺傷數萬。佺、以悌皆為虜禽，送默啜害之。朝廷方多故，不暇討。



 玄宗開元二年，使奧蘇悔落丐降，封饒樂郡王，左金吾衛大將軍、饒樂都督。詔宗室出女辛為固安公主，妻大酺。明年，身入朝成昏。始復營州都督府，遣右領軍將軍李濟持節護送。大酺後與契丹可突於斗，死。弟魯蘇領其部，襲王。詔兼保塞軍經略大使。牙官塞默羯謀叛，公主置酒誘殺之，帝嘉其功，賜主累萬。會與其母相告訐得罪，更以盛安公主女韋為東光公主妻之。後三年，封魯蘇奉誠郡王，右羽林衛將軍，擢其首領無慮二百人，皆位郎將。



 久之，契丹可突於反，脅奚眾並附突厥。魯蘇不能制，奔榆關，公主奔平廬。幽州長史趙含章發清夷軍討破之，眾稍自歸。明年，信安王禕降其酋李詩鎖高等部落五千帳，以其地為歸義州，因以王詩，拜左羽林軍大將軍、本州都督，賜帛十萬，置其部幽州之偏。



 李詩死，子延寵嗣，與契丹又叛，為幽州張守珪所困。延寵降，復拜饒樂都督、懷信王，以宗室出女楊為宜芳公主妻之。延寵殺公主復叛，詔立它酋婆固為昭信王、饒樂都督，以定其部。安祿山節度範陽，詭邊功，數與鏖斗，飾俘以獻，誅其君李日越，料所俘驍壯戍雲南。終帝世，凡八朝獻，至德、大歷間十二。



 貞元四年，與室韋攻振武。後七年，幽州殘其眾六萬。德宗時，兩朝獻。元和元年，君梅落身入朝，拜檢校司空、歸誠郡王。以部酋索氏為左威衛將軍、檀薊州游弈兵馬使，沒辱孤平州游弈兵馬使，皆賜李氏。然陰結回鶻、室韋兵犯西城、振武。大抵憲宗世四朝獻。



 大和四年，復盜邊，廬龍李載義破之，執大將二百餘人，縛其帥茹羯來獻，文宗賜冠帶，授右驍衛將軍。後五年，大首領匿舍朗來朝。大中元年，北部諸山奚悉叛，廬龍張仲武禽酋渠，燒帳落二十萬，取其刺史以下面耳三百，羊牛七萬，輜貯五百乘，獻京師。咸通九年，其王突董蘇使大都督薩葛入朝。



 是後契丹方強，奚不敢亢，而舉部役屬。虜政苛，奚怨之，其酋去諸引別部內附，保媯州北山，遂為東、西奚。



 室韋，契丹別種，東胡之北邊，蓋丁零苗裔也。地據黃龍北，傍越河，直京師東北七千里，東黑水靺鞨，西突厥，南契丹，北瀕海。其國無君長，惟大酋，皆號「莫賀咄」，攝筦其部而附於突厥。小或千戶，大數千戶，濱散川谷，逐水草而處，不稅斂。每弋獵即相嘯聚，事畢去，不相臣制，故雖猛悍喜戰，而卒不能為強國。剡木為犁，人挽以耕，田獲甚褊。其氣候多寒，夏霧雨，冬霜霰。其俗，富人以五色珠垂領，婚嫁則男先傭女家三歲，而後分以產，與婦共載，鼓舞而還。夫死，不再嫁。每部共構大棚，死者置尸其上，喪期三年。土少金鐵，率資於高麗。器有角弓、楛矢，人尤善射。每溽夏，西保貣勃、次對二山。山多草木鳥獸，然苦飛蚊，則巢居以避。酋帥死，以子弟繼，無則推豪桀立之。率乘牛車，蘧蒢為室，度水則束薪為桴，或以皮為舟。馬皆草韉、繩羈靮。所居或皮蒙室，或屈木以蘧蒢覆，徙則載而行。其畜無羊少馬，有牛不用，有巨豕食之，韋其皮為服若席。其語言，靺鞨也。


分部凡二十餘：曰嶺西部、山北部、黃頭部，強部也；大如者部、小如者部、婆萵部、訥北部、駱丹部，悉處柳城東北，近者三千，遠六千里而贏；最西有烏素固部，與回紇接，當俱倫泊之西南；自泊而東有移塞沒部；稍東有塞曷支部，最強部也，居啜河之陰，亦曰燕支河；益東有和解部、烏羅護部、那禮部、嶺西部；直北曰訥比支部，北有大山，山外曰大室韋，瀕於室建河，河出俱倫，
 \gezhu{
  辶也}
 而東；河南有蒙瓦部，其北落坦部；水東合那河、忽汗河，又東貫黑水靺鞨，故靺鞨跨水有南北部，而東注于海。越河東南亦與那河合，其北有東室韋，蓋烏丸東南鄙餘人也。



 貞觀五年，始來貢豐貂，後再入朝。長壽二年叛，將軍李多祚擊定之。景龍初，復朝獻，請助討突厥。開元、天寶間，凡十朝獻，大歷中十一。貞元四年，與奚共寇振武，節度使唐朝臣方郊勞天子使者，驚而走軍，室韋執詔使，大殺掠而去。明年，使者來謝。大和中三朝獻。大中中一來。咸通時，大酋怛烈與奚皆遣使至京師，然非顯夷後，史官失傳。



 黑水靺鞨居肅慎地，亦曰挹婁，元魏時曰勿吉。直京師東北六千里，東瀕海，西屬突厥，南高麗，北室韋。離為數十部，酋各自治。其著者曰粟末部，居最南，抵太白山，亦曰徒太山，與高麗接，依粟末水以居，水源於山西，北注它漏河；稍東北曰汨咄部；又次曰安居骨部；益東曰拂涅部；居骨之西北曰黑水部；粟末之東曰白山部。部間遠者三四百里，近二百里。



 白山本臣高麗，王師取平壤，其眾多入唐，汨咄、安居骨等皆奔散，浸微無聞焉，遺人迸入渤海。唯黑水完強，分十六落，以南北稱，蓋其居最北方者也。人勁健，善步戰，常能患它部。俗編發，綴野豕牙，插雉尾為冠飾，自別於諸部。性忍悍，善射獵，無憂戚，貴壯賤老。居無室廬，負山水坎地，梁木其上，覆以土，如丘塚然。夏出隨水草，冬入處。以溺盥面，於夷狄最濁穢。死者埋之，無棺槨，殺所乘馬以祭。其酋曰大莫拂瞞咄，世相承為長。無書契。其矢石鏃，長二寸，蓋楛砮遺法。畜多豕，無牛羊。有車馬，田耦以耕，車則步推。有粟麥。土多貂鼠、白兔、白鷹。有鹽泉，氣蒸薄，鹽凝樹顛。



 武德五年，渠長阿固郎始來。太宗貞觀二年，乃臣附，所獻有常，以其地為燕州。帝伐高麗，其北部反，與高麗合。高惠真等率眾援安市，每戰，靺鞨常居前。帝破安市，執惠真，收靺鞨兵三千餘，悉坑之。



 開元十年，其酋倪屬利稽來朝，玄宗即拜勃利州刺史。於是安東都護薛泰請置黑水府，以部長為都督、刺史，朝廷為置長史監之，賜府都督姓李氏，名曰獻誠，以雲麾將軍領黑水經略使，隸幽州都督。訖帝世，朝獻者十五。大歷世凡七，貞元一來，元和中再。



 初，黑水西北又有思慕部，益北行十日得郡利部，東北行十日得窟說部，亦號屈設，稍東南行十日得莫曳皆部，又有拂涅、虞婁、越喜、鐵利等部。其地南距渤海，北、東際於海，西抵室韋，南北袤二千里，東西千里。拂涅、鐵利、虞婁、越喜時時通中國，而郡利，屈設、莫曳皆不能自通。今存其朝京師者附左方。



 拂涅，亦稱大拂涅，開元、天寶間八來，獻鯨睛、貂鼠、白兔皮；鐵利，開元中六來；越喜，七來，貞元中一來；虞婁，貞觀間再來，貞元一來。後渤海盛，靺鞨皆役屬之，不復與王會矣。



 渤海，本粟末靺鞨附高麗者，姓大氏。高麗滅，率眾保挹婁之東牟山，地直營州東二千里，南比新羅，以泥河為境，東窮海，西契丹。築城郭以居，高麗逋殘稍歸之。



 萬歲通天中，契丹盡忠殺營州都督趙翽反，有舍利乞乞仲象者，與靺鞨酋乞四比羽及高麗餘種東走，度遼水，保太白山之東北，阻奧婁河，樹壁自固。武后封乞四比羽為許國公，乞乞仲象為震國公，赦其罪。比羽不受命，後詔玉鈐衛大將軍李楷固、中郎將索仇擊斬之。是時仲象已死，其子祚榮引殘痍遁去，楷固窮躡，度天門嶺。祚榮因高麗、靺鞨兵拒楷固，楷固敗還。於是契丹附突厥，王師道絕，不克討。祚榮即並比羽之眾，恃荒遠，乃建國，自號震國王，遣使交突厥，地方五千里，戶十餘萬，勝兵數萬。頗知書契，盡得扶餘、沃沮、弁韓、朝鮮海北諸國。中宗時，使侍御史張行岌招慰，祚榮遣子入侍。睿宗先天中，遣使拜祚榮為左驍衛大將軍、渤海郡王，以所統為忽汗州，領忽汗州都督。自是始去靺鞨號，專稱渤海。



 玄宗開元七年，祚榮死，其國私謚為高王。子武藝立，斥大土宇，東北諸夷畏臣之，私改年曰仁安。帝賜典冊襲王並所領。未幾，墨水靺鞨使者入朝，帝以其地建黑水州，置長史臨總。武藝召其下謀曰：「黑水始假道於我與唐通，異時請吐屯於突厥，皆先告我，今請唐官不吾告，是必與唐腹背攻我也。」乃遣弟門藝及舅任雅相發兵擊黑水。門藝嘗質京師，知利害，謂武藝曰：「黑水請吏而我擊之，是背唐也。唐，大國，兵萬倍我，與之產怨，我且亡。昔高麗盛時，士三十萬，抗唐為敵，可謂雄強，唐兵一臨，掃地盡矣。今我眾比高麗三之一，王將違之，不可。」武藝不從。兵至境，又以書固諫。武藝怒，遣從兄壹夏代將，召門藝，將殺之。門藝懼，儳路自歸，詔拜左驍衛將軍。武藝使使暴門藝罪惡，請誅之。有詔處之安西，好報曰：「門藝窮來歸我，誼不可殺，已投之惡地。」並留使者不遣，別詔鴻臚少卿李道邃、源復諭旨。武藝知之，上書斥言：「陛下不當以妄示天下」，意必殺門藝。帝怒道邃、復漏言國事，皆左除，而陽斥門藝以報。



 後十年，武藝遣大將張文休率海賊攻登州，帝馳遣門藝發幽州兵擊之。使太僕卿金思蘭使新羅，督兵攻其南。會大寒，雪袤丈，士凍死過半，無功而還。武藝望其弟不已，募客入東都狙刺於道。門藝格之，得不死。河南捕刺客，悉殺之。



 武藝死，其國私謚武王。子欽茂立，改年大興，有詔嗣王及所領，欽茂因是赦境內。天寶末，欽茂徙上京，直舊國三百里忽汗河之東。訖帝世，朝獻者二十九。寶應元年，詔以渤海為國，欽茂王之，進檢校太尉。大歷中，二十五來，以日本舞女十一獻諸朝。貞元時，東南徙東京。欽茂死，私謚文王。子宏臨早死，族弟元義立一歲，猜虐，國人殺之。推宏臨子華璵為王，復還上京，改年中興。死，謚曰成王。



 欽茂少子嵩鄰立，改年正歷，有詔授右驍衛大將軍，嗣王。建中、貞元間凡四來。死，謚康王。子元瑜立，改年永德。死，謚定王。弟言義立，改年硃雀，並襲王如故事。死，謚僖王。弟明忠立，改年太始，立一歲死，謚簡王。從父仁秀立，改年建興，其四世祖野勃，祚榮弟也。仁秀頗能討伐海北諸部，開大境宇，有功，詔檢校司空、襲王。元和中，凡十六朝獻，長慶四，寶歷凡再。大和四年，仁秀死，謚宣王。子新德蚤死，孫彞震立，改年咸和。明年，詔襲爵。終文宗世來朝十二，會昌凡四。彞震死，弟虔晃立。死，玄錫立。咸通時，三朝獻。



 初，其王數遣諸生詣京師太學，習識古今制度，至是遂為海東盛國，地有五京、十五府、六十二州。以肅慎故地為上京，曰龍泉府，領龍、湖、渤三州。其南為中京，曰顯德府，領廬、顯、鐵、湯、榮、興六州。貃故地為東京，曰龍原府，亦曰柵城府，領慶、鹽、穆、賀四州。沃沮故地為南京，曰南海府，領沃、睛、椒三州。高麗故地為西京，曰鴨淥府，領神、桓、豐、正四州；曰長嶺府，領瑕、河二州。扶餘故地為扶餘府，常屯勁兵捍契丹，領扶、仙二州；鄚頡府領鄚、高二州。挹婁故地為定理府，領定、潘二州；安邊府領安、瓊二州。率賓故地為率賓府，領華、益、建三州。拂涅故地為東平府，領伊、蒙、沱、黑、比五州。鐵利故地為鐵利府，領廣、汾、蒲、海、義、歸六州。越喜故地為懷遠府，領達、越、懷、紀、富、美、福、邪、芝九州；安遠府領寧、郿、慕、常四州。又郢、銅、涑三州為獨奏州。涑州以其近涑沫江，蓋所謂粟末水也。龍原東南瀕海，日本道也。南海，新羅道也。鴨淥，朝貢道也。長嶺，營州道也。扶餘，契丹道也。



 俗謂王曰「可毒夫」，曰「聖王」，曰「基下」。其命為「教」。王之父曰「老王」，母「太妃」，妻「貴妃」，長子曰「副王」，諸子曰「王子」。官有宣詔省，左相、左平章事、侍中、左常侍、諫議居之。中臺省，右相、右平章事、內史、詔誥舍人居之。政堂省，大內相一人，居左右相上；左、右司政各一，居左右平章事之下，以比僕射；左、右允比二丞。左六司，忠、仁、義部各一卿，居司政下，支司爵、倉、膳部，部有郎中、員外；右六司，智、禮、信部，支司戎、計、水部，卿、郎準左：以比六官。中正臺，大中正一，比御史大夫，居司政下；少正一。又有殿中寺、宗屬寺，有大令。文籍院有監。令、監皆有少。太常、司賓、大農寺，寺有卿。司藏、司膳寺，寺有令、丞。胄子監有監長。巷伯局有常侍等官。其武員有左右猛賁、熊衛、羆衛，南左右衛，北左右衛，各大將軍一、將軍一。大抵憲象中國制度如此。以品為秩，三秩以上服紫，牙笏、金魚。五秩以上服緋，牙笏、銀魚。六秩、七秩淺緋衣，八秩綠衣，皆木笏。



 俗所貴者，曰太白山之菟，南海之昆布，柵城之豉，扶餘之鹿，鄚頡之豕，率賓之馬，顯州之布，沃州之綿，龍州之紬，位城之鐵，廬城之稻，湄沱湖之鯽。果有九都之李，樂游之梨。餘俗與高麗、契丹略等。幽州節度府與相聘問，自營、平距京師蓋八千里而遠。後朝貢至否，史家失傳，故叛附無考焉。



 贊曰：唐之德大矣！際天所覆，悉臣而屬之；薄海內外，無不州縣，遂尊天子曰「天可汗」。三王以來，未有以過之。至荒區君長，待唐璽纛乃能國；一為不賓，隨輒夷縛。故蠻琛夷寶，踵相逮於廷。極熾而衰，厥禍內移，天寶之後，區夏痍破，王官之戍，北不逾河，西止秦、邠，凌夷百年，逮於亡，顧不痛哉！故曰：治己治人，惟聖人能之。



\end{pinyinscope}