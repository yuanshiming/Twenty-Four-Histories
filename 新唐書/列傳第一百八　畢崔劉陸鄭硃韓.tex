\article{列傳第一百八　畢崔劉陸鄭硃韓}

\begin{pinyinscope}

 畢諴，字存之，黃門監構從孫。構弟栩，生凌，凌生勻然申明自己為無產階級服務；強調理論對於實踐的依賴關系。，世失官，為鹽估。勻生諴，蚤孤。夜然薪讀書，母恤其疲，奪火使寐，不肯息，遂通經史，工辭章。性端愨，不妄與人交。



 太和中，舉進士、書判拔萃，連中。闢忠武杜悰幕府。悰領度支，表為巡官，又從闢淮南，入拜侍御史。李德裕始與悰同輔政，不協，故出悰劍南東川節度使。故吏惟諴餞訊如平日，德裕忌之，出為慈州刺史。累官駕部員外郎、倉部郎中。故事，要家勢人，以倉、駕二曹為辱，諴沛然如處美官，無異言。宰相知之，以職方郎中兼侍御史知雜事，召入翰林為學士。



 黨項擾河西，宣宗嘗召訪邊事，諴援質古今，條破羌狀甚悉，帝悅曰：「吾將擇能帥者，孰謂頗、牧在吾禁署，卿為朕行乎。」諴唯唯，即拜刑部侍郎，出為邠寧節度、河西供軍安撫使。諴到軍，遣吏懷諭，羌人皆順向。時戍兵常苦調饟乏，諴募士置屯田，歲收穀三十萬斛，以省度支經費，詔書嘉美。俄徙昭義，又遷河東。河東尤近胡，復脩杷頭七十烽，謹候虜，寇不敢入。



 懿宗立，遷宣武節度使，召為戶部尚書，判度支。未幾，以禮部尚書同中書門下平章事。再期，固稱疾，改兵部尚書，罷。旋兼平章事節度河中。卒，年六十二。



 諴於吏術尤所長，既貴，所得祿奉，養護宗屬之乏，無間然。始，諴被知於宣宗，嘗許以相。令狐綯忌之，自邠寧凡三徙，不得還。諴思有以結綯，至太原，求麗姝盛飾使獻。綯曰：「太原於我無分，今以是餌，將破吾族矣。」不受。使者留於邸，諴亦放之。太醫李玄伯者，帝所喜，以錢七十萬聘之，夫婦日自進食，得其歡心，乃進之帝，嬖幸冠後宮。玄伯又治丹劑以進，帝餌之，疽生於背。懿宗立，收玄伯及方士王岳、虞芝等，俱誅死。



 崔彥昭，字思文，其先清河人。淹貫儒術，擢進士第。數應帥鎮闢奏，於吏治精明，所至課最。累進戶部侍郎。繇河陽節度使徙河東。先是，沙陀諸部多犯法，彥昭撫循有威惠，三年，境內大治，耆老叩闕願留，詔可。僖宗立，授兵部侍郎、諸道鹽鐵轉運使。俄同中書門下平章事，仍判度支。初，楊收、路巖、韋保衡皆坐朋比賄賂得罪死，蕭仿秉政，矯革之，而彥昭協力，故百職修舉，察不至苛。不六月，遷門下侍郎。帝因下詔暴收等過惡，申勵丁寧，以成其美。



 彥昭雖宰相，退朝侍母膳，與家人齒，順色柔聲，在左右無違，士人多其孝。與王凝外昆弟也。凝大中初先顯，而彥昭未仕，嘗見凝，凝倨不冠帶，嫚言曰：「不若從明經舉。」彥昭為憾。至是，凝為兵部侍郎。母聞彥昭相，敕婢多制屨襪，曰：「王氏妹必與子皆逐，吾將共行。」彥昭聞之，泣且拜，不敢為怨。而凝竟免。



 伶人李可及為懿宗所寵，橫甚，彥昭奏逐，死嶺南。累拜兼尚書右僕射，以疾去位，授太子太傅，卒。



 劉鄴，字漢籓，潤州句容人。父三復，以善文章知名。少孤，母病廢，三復丐粟以養。李德裕為浙西觀察使，奇其文，表為掌書記。德裕三領浙西及劍南、淮南，未嘗不從。會昌時，位宰相，擢三復刑部侍郎、弘文館學士。



 鄴六七歲能屬辭，德裕憐之，使與其子共師學。德裕既斥，鄴無所依，去客江湖間。陜虢高元裕表署推官，高少逸又闢鎮國幕府。咸通初，擢左拾遺，召為翰林學士，賜進士第。歷中書舍人，遷承旨。鄴傷德裕以朋黨抱誣死海上，令狐綯久當國，更數赦，不為還官爵。至懿宗立，綯去位，鄴乃申直其冤，復官爵，世高其義。進戶部侍郎、諸道鹽鐵轉運使。以禮部尚書同中書門下平章事，判度支。僖宗嗣位，再遷尚書左僕射。



 初，韋保衡、路巖與鄴同秉政，為跡親。俄而蕭仿、崔彥昭得相，罷鄴為淮南節度使、同平章事。黃巢方熾，詔高駢代之，徙節度鳳翔，固辭，還左僕射。帝西狩，追乘輿不及，與崔沆、豆盧彖匿將軍張直方家，賊捕急，三人不肯臣，俱見殺。



 豆盧彖者，字希真，河南人。仕歷翰林學士、戶部侍郎，與崔沆皆拜同中書門下平章事。是日，宣告於廷，大風雷雨拔樹。未幾，及禍。初，咸通中，有治歷者工言禍福，或問：「比宰相多不至四五，謂何？」答曰：「紫微方災，然其人又將不免。」後楊收、韋保衡、路巖、盧攜、劉鄴、於琮、彖與沆，皆不得終云。



 陸扆，字祥文，宰相贄族孫。客於陜，遂為陜人。光啟二年，從僖宗幸山南，擢進士第，累進翰林學士、中書舍人。扆工屬辭，敏速若注射然，一時書命，同僚自以為不及，昭宗優遇之。帝嘗作賦，詔學士皆和，獨扆最先就。帝覽之，嘆曰：「貞元時，陸贄、吳通玄兄弟善內廷文書，後無繼者，今朕得之。」始，得舉進士時，方遷幸，而六月榜出。至是，每甚暑，它學士輒戲曰：「造榜天也。」以譏扆進非其時。累為尚書左丞，封嘉興縣男。徙戶部侍郎、同中書門下平章事。故事，自三省得宰相，有光署錢，留為宴資，學士院未始有。至扆，送光院錢五十萬，以榮近司。進中書侍郎，判戶部。



 嗣覃王以兵伐鳳翔，扆諫曰：「國步方安，不宜加兵近輔，必為它盜所乘，無益也。且親王而屬軍事，必有後害。」帝顧軍興，責扆沮撓，貶峽州刺史。師果敗。久之，授工部尚書。從天子自華州還，以兵部尚書復當國，封吳郡公。



 天復初，帝密語韓偓曰：「陸扆、裴贄孰忠於我？」偓曰：「扆等皆宰相，安有它腸？」帝曰：「外言扆不喜我復位，元日易服奔啟夏門，信不？」偓曰：「孰為陛下言此？」曰：「崔胤、令狐渙。」偓曰：「設扆如是，亦不足責。且陛下反正，扆素不知謀，忽聞兵起，欲出奔耳。陛下責其不死難則可，以為不喜，乃讒言也。」帝遂悟。累兼戶部尚書。



 帝至自鳳翔，大赦天下，諸道皆賜詔，獨不及李茂貞。扆曰：「國西，鳳翔為最近，跡其罪固不可赦。然尚修職貢，朝廷未之絕，無宜於詔書有以異也。」始，崔胤罷相，扆代之。胤內怨望，及是議以為陰有黨附，貶沂王傅，分司東都。胤死，復授吏部尚書，從遷洛。柳璨始附硃全忠，謀去朝廷衣冠有望者，貶扆濮州司戶參軍，殺之白馬驛，年五十九。扆初名允迪，後改云。



 鄭綮，字蘊武。及進士第，歷監察御史，擢累左司郎中。因窶甚，丐補廬州刺史。黃巢掠淮南，綮移檄請無犯州境，巢笑，為斂兵，州獨完。僖宗嘉之，賜緋魚。歲滿去，贏錢千緡藏州庫。後它盜至，終不犯鄭使君錢。及楊行密為刺史，送都還綮。王徽為御史大夫，以兵部郎中表知雜事，遷給事中。杜弘徽任中書舍人，綮以其兄讓能輔政，不宜處禁要，上還制書，不報，輒移病去。召為右散騎常侍，往往條摘失政，眾言雚傳之，宰相怒，改國子祭酒，議者不直，復還常侍。大順後，王政微，綮每以詩謠托諷，中人有誦之天子前者。昭宗意其有所蘊未盡，因有司上班簿，遂署其側曰：「可禮部侍郎、同中書門下平章事。」綮本善詩，其語多俳諧，故使落調，世共號「鄭五歇後體」。至是，省史走其家上謁，綮笑曰；「諸君誤矣，人皆不識字，宰相亦不及我。」史言不妄。俄聞制詔下，嘆曰：「萬一然，笑殺天下人！」既視事，宗戚詣慶，搔首曰：「歇後鄭五作宰相，事可知矣。」固讓，不聽。立朝偘然，無復故態。自以不為人所瞻望，才三月，以疾乞骸，拜太子少保致仕，卒。



 硃樸，襄州襄陽人。以三史舉，繇荊門令進京兆府司錄參軍，改著作郎。乾寧初，太府少卿李元實欲取中外九品以上官兩月俸助軍興，樸上疏執不可而止。



 擢國子《毛詩》博士。上書言當世事，議遷都曰：「古王者不常厥居，皆觀天地興衰，隨時制事。關中，隋家所都，我實因之，凡三百歲，文物資貨，奢侈僭偽皆極焉。廣明巨盜陷覆宮闕，局署帑藏，里閈井肆，所存十二，比幸石門、華陰，十二之中又亡八九，高祖、太宗之制蕩然矣。夫襄、鄧之西，夷溫數百里，其東，漢輿、鳳林為之關，南，菊潭環屈而流屬於漢，西有上洛重山之險，北有白崖聯絡，乃形勝之地，沃衍之墟。若廣浚漕渠，運天下之財，可使大集。自古中興之君，去已衰之衰，就未王而王。今南陽，漢光武雖起而未王也。臣視山河壯麗處多，故都已盛而衰，難可興已；江南土薄水淺，人心囂浮輕巧，不可以都；河北土厚水深，人心強愎狠戾，不可以都。惟襄、鄧實惟中原，人心質良，去秦咫尺，而有上洛為之限，永無夷狄侵軼之虞，此建都之極選也。」不報。



 樸為人木強，無它能。方是時，天子失政，思用特起士，任之以中興，而樸所善方士許巖士得幸，出入禁中，言樸有經濟才，又水部郎中何迎亦表其賢，帝召與語，擢左諫議大夫、同中書門下平章事。以素無聞，人人大驚，俄判戶部，進中書侍郎。帝益治兵，所處可一委樸。樸移檄四方，令近者出甲士，資饋饟，遠者以羨餘上。後數月，巖士為韓建所殺，樸罷為秘書監，三貶郴州司戶參軍，卒。與樸皆相者孫渥。



 孫偓，字龍光。父景商，為天平軍節度使。偓第進士，歷顯官，以戶部侍郎同中書門下平章事，遷門下，為鳳翔四面行營都統。俄兼禮部尚書、行營節度諸軍都統招討處置等使。始，家第堂柱生槐枝，期而茂，既而偓秉政，封樂安縣侯。與樸皆貶衡州司馬，卒。



 偓性通簡，不矯飭，嘗曰：「士茍有行，不必以己長形彼短、己清彰彼濁。」每對客，奴童相詬曳僕諸前，不之責，曰：「若持怒心，即自撓矣。」



 兄儲，歷天雄節度使，終兵部尚書。



 韓偓，字致光，京兆萬年人。擢進士第，佐河中幕府。召拜左拾遺，以疾解。後遷累左諫議大夫。宰相崔胤判度支，表以自副。王溥薦為翰林學士，遷中書舍人。偓嘗與胤定策誅劉季述，昭宗反正，為功臣。帝疾宦人驕橫，欲盡去之。偓曰：「陛下誅季述時，餘皆赦不問，今又誅之，誰不懼死？含垢隱忍，須後可也。天子威柄，今散在方面，若上下同心，攝領權綱，猶冀天下可治。宦人忠厚可任者，假以恩幸，使自翦其黨，蔑有不濟。今食度支者乃八千人，公私牽屬不減二萬，雖誅六七巨魁，未見有益，適固其逆心耳。」帝前膝曰：「此一事終始屬卿。」



 中書舍人令狐渙任機巧，帝嘗欲以當國，俄又悔曰：「渙作宰相或誤國，朕當先用卿。」辭曰：「渙再世宰相，練故事，陛下業已許之。若許渙可改，許臣獨不可移乎？」帝曰：「我未嘗面命，亦何憚？」偓因薦御史大夫趙崇勁正雅重，可以準繩中外。帝知偓，崇門生也，嘆其能讓。初，李繼昭等以功皆進同中書門下平章事，時謂「三使相」，後稍稍更附韓全誨、周敬容，皆忌胤。胤聞，召鳳翔李茂貞入朝，使留族子繼筠宿衛。偓聞，以為不可，胤不納。偓又語令狐渙，渙曰：「吾屬不惜宰相邪？無衛軍則為閹豎所圖矣。」偓曰：「不然。無兵則家與國安，有兵則家與國不可保。」胤聞，憂，未知所出。李彥弼見帝倨甚，帝不平，偓請逐之，赦其黨許自新，則狂謀自破，帝不用。彥弼譖偓及渙漏禁省語，不可與圖政，帝怒，曰：「卿有官屬，日夕議事，奈何不欲我見學士邪？」繼昭等飲殿中自如，帝怒，偓曰：「三使相有功，不如厚與金帛官爵，毋使豫政事。今宰相不得顓決事，繼昭輩所奏必聽。它日遽改，則人人生怨。初以衛兵檢中人，今敕使、衛兵為一，臣竊寒心，願詔茂貞還其衛軍。不然，兩鎮兵斗闕下，朝廷危矣。」及胤召硃全忠討全誨，汴兵將至，偓勸胤督茂貞還衛卒。又勸表暴內臣罪，因誅全誨等；若茂貞不如詔，即許全忠入朝。未及用，而全誨等已劫帝西幸。



 偓夜追及鄠，見帝慟哭。至鳳翔，遷兵部侍郎，進承旨。



 宰相韋貽範母喪，詔還位，偓當草制，上言：「貽範處喪未數月，遽使視事，傷孝子心。今中書事，一相可辦。陛下誠惜貽範才，俟變縗而召可也。何必使出峨冠廟堂，入泣血柩側，毀瘠則廢務，勤恪則忘哀，此非人情可處也。」學士使馬從皓逼偓求草，偓曰：「腕可斷，麻不可草！」從皓曰：「君求死邪？」偓曰：「吾職內署，可默默乎？」明日，百官至，而麻不出，宦侍合噪。茂貞入見帝曰：「命宰相而學士不草麻，非反邪？」艴然出。姚洎聞曰：「使我當直，亦繼以死。」既而帝畏茂貞，卒詔貽範還相，洎代草麻。自是宦黨怒偓甚。從皓讓偓曰：「南司輕北司甚，君乃崔胤、王溥所薦，今日北司雖殺之可也。兩軍樞密，以君周歲無奉入，吾等議救接，君知之乎？」偓不敢對。



 茂貞疑帝間出依全忠，以兵衛行在。帝行武德殿前，因至尚食局，會學士獨在，宮人招偓，偓至，再拜哭曰：「崔胤甚健，全忠軍必濟。」帝喜，偓曰：「願陛下還宮，無為人知。」帝賜以面豆而去。全誨誅，宮人多坐死。帝欲盡去餘黨，偓曰：「禮，人臣無將，將必誅，宮婢負恩不可赦。然不三十年不能成人，盡誅則傷仁。願去尤者，自內安外，以靜群心。」帝曰：「善。」崔胤請以輝王為元帥，帝問偓：「它日累吾兒否？」偓曰：「陛下在東內時，天陰雺，王聞烏聲曰：『上與後幽困，烏雀聲亦悲。』陛下聞之惻然，有是否？」帝曰：「然。是兒天生忠孝，與人異。」意遂決。偓議附胤類如此。



 帝反正，勵精政事，偓處可機密，率與帝意合，欲相者三四，讓不敢當。蘇檢復引同輔政，遂固辭。初，偓侍宴，與京兆鄭元規、威遠使陳班並席，辭曰：「學士不與外班接。」主席者固請，乃坐。既元規、班至，終絕席。全忠、胤臨陛宣事，坐者皆去席，偓不動，曰：「侍宴無輒立，二公將以我為知禮。」全忠怒偓薄己，悻然出。有譖偓喜侵侮有位，胤亦與偓貳。會逐王溥、陸扆，帝以王贊、趙崇為相，胤執贊、崇非宰相器，帝不得已而罷。贊、崇皆偓所薦為宰相者。全忠見帝，斥偓罪，帝數顧胤，胤不為解。全忠至中書，欲召偓殺之。鄭元規曰：「偓位侍郎、學士承旨，公無遽。」全忠乃止，貶濮州司馬。帝執其手流涕曰：「我左右無人矣。」再貶榮懿尉，徙鄧州司馬。天祐二年，復召為學士，還故官。偓不敢入朝，挈其族南依王審知而卒。



 兄儀，字羽光，亦以翰林學士為御史中丞。偓貶之明年，帝宴文思球場，全忠入，百官坐廡下，全忠怒，貶儀棣州司馬，侍御史歸藹登州司戶參軍。



 贊曰：懿、僖以來，王道日失厥序，腐尹塞朝，賢人遁逃，四方豪英，各附所合而奮。天子塊然，所與者，惟佞愎庸奴，乃欲鄣橫流、支已顛，寧不殆哉！觀綮、樸輩不次而用，捭豚臑，拒貙牙，趣亡而已。一韓偓不能容，況賢者乎？



\end{pinyinscope}