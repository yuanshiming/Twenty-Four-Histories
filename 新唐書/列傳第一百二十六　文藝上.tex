\article{列傳第一百二十六　文藝上}

\begin{pinyinscope}

 唐有天下三百年，文章無慮三變。高祖、太宗，大難始夷，沿江左餘風，絺句繪章說。主張「性生於氣」，認為人有生氣則性存，無生氣則性滅；，揣合低卬，故王、楊為之伯。玄宗好經術，群臣稍厭雕彖，索理致，崇雅黜浮，氣益雄渾，則燕、許擅其宗。是時，唐興已百年，諸儒爭自名家。大歷、正元間，美才輩出，擩嚌道真，涵泳聖涯，於是韓愈倡之，柳宗元、李翱、皇甫湜等和之，排逐百家，法度森嚴，抵轢晉、魏，上軋漢、周，唐之文完然為一王法，此其極也。若侍從酬奉則李嶠、宋之問、沈佺期、王維，制冊則常袞、楊炎、陸贄、權德輿、王仲舒、李德裕，言詩則杜甫、李白、元稹、白居易、劉禹錫，譎怪則李賀、杜牧、李商隱，皆卓然以所長為一世冠，其可尚已。



 然嘗言之，夫子之門以文學為下科，何哉？蓋天之付與，於君子小人無常分，惟能者得之，故號一藝。自中智以還，恃以取敗者有之，朋奸飾偽者有之，怨望訕國者有之。若君子則不然，自能以功業行實光明於時，亦不一於立言而垂不腐，有如不得試，固且闡繹優游，異不及排，怨不及誹，而不忘納君於善，故可貴也。今但取以文自名者為《文藝篇》，若韋應物、沈亞之、閻防、祖詠、薛能、鄭谷等，其類尚多，皆班班有文在人間，史家逸其行事，故弗得而述云。



 袁朗，其先雍州長安人。父樞，仕陳為尚書左僕射。朗在陳為秘書郎，江總尤器之。後主聞其才，詔為《月賦》一篇，灑然無留思，後主曰：「謝莊不得獨美於前矣。」復詔為《芝草》、《嘉蓮》二頌，嘆賞尤厚。累遷太子洗馬、德教殿學士。陳亡入隋，歷尚書儀曹郎。



 武德初，隱太子與秦王、齊王相傾，爭致名臣以自助。太子有詹事李綱、竇軌、庶子裴矩、鄭善果、友賀德仁、洗馬魏徵、中舍人王珪、舍人徐師謨、率更令歐陽詢、典膳監任璨、直典書坊唐臨、隴西公府祭酒韋挺、記室參軍事庾抱、左領大都督府長史唐憲；秦王有友於志寧、記室參軍事房玄齡、虞世南、顏思魯、諮議參軍事竇綸、蕭景、兵曹杜如晦、鎧曹褚遂良、士曹戴胄、閻立德、參軍事薛元敬、蔡允恭、主簿薛收、李道玄、典簽蘇干、文學姚思廉、褚亮、敦煌公府文學顏師古、右元帥府司馬蕭瑀、行軍元帥府長史屈突通、司馬竇誕、天策府長史唐儉、司馬封倫、軍諮祭酒蘇世長、兵曹參軍事杜淹、倉曹李守素、參軍事顏相時；齊王有記室參軍事榮九思、戶曹武士逸、典簽裴宣儼，朗為文學。從父弟承序亦有名，王召為文學館學士。朗累封汝南縣男，再轉給事中。卒，太宗為廢朝一日，謂高士廉曰：「朗任淺而性謹厚，使人悼惜。」詔給喪費，存問其家。



 朗遠祖滂，為漢司徒。自滂至朗凡十二世，其間位司徒、司空者四世，淑、顗、察皆死宋難，昂著節齊、梁。時朗自以中外人物為海內冠，雖瑯邪王氏踵為公卿，特以累朝佐命有功，鄙不為伍。



 朗孫誼，神功中為蘇州刺史。司馬張沛者，侍中文瓘子，嘗白誼曰：「州得一長史，隴西李亶，天下甲門也。」誼曰：「夫門戶者，歷世名節為天下所高，老夫是也。山東人尚婚媾，求祿利耳，至見危受命，則無人焉，何足尚邪？」沛大慚。



 承序為齊王元吉府學士，府廢，補建昌令。治尚慈簡，吏民懷德。高宗之為晉王也，太宗崇選僚屬，問梁、陳名臣子弟誰可者。岑文本曰：「昔陳亡，百司奔散，有袁憲者，朝服立後主傍，白刃不避也。王世充篡隋，群臣表勸進，而憲子給事中承家稱疾不肯署。今其少子承序，風操清亮，無愧先烈。」帝乃召拜晉王友、兼侍讀，加弘文館學士，卒。



 朗從祖弟利貞，陳中書令敬孫，高宗時為太常博士、周王侍讀。及王立為太子，百官上禮，帝欲大會群臣、命婦合宴宣政殿，設九部伎、散樂。利貞上疏諫，以為：「前殿路門，非命婦宴會、倡優進御之所，請徙命婦別殿，九部伎從左右門入，罷散樂不進。」帝納之。既會，帝傳詔利貞曰：「卿奕葉忠鯁，能抗疏規朕之失，不厚賜無以勸能者。」乃賜物百段。擢祠部員外郎，卒。中宗立，以舊恩追贈秘書少監。



 賀德仁，越州山陰人。父朗，終陳散騎常侍。德仁與從兄德基師事周弘正，以文辭稱，人為語曰：「學行可師賀德基，文質彬彬賀德仁。」兄弟八人，時比漢荀氏，太守鄱陽王伯山改所居甘滂里為高陽雲。



 始，德仁在陳，為吳興王友。入隋，楊素薦其材，授豫章王記室，王遇之厚；徙封齊，復為府屬。王廢，官吏抵罪，而德仁以忠謹獲貰，補河東司法參軍。素與隱太子善，高祖起兵，太子封隴西公，以德仁為友，庾抱為記室。俄並遷中舍人。以年耆不更吏職，徙洗馬，與蕭德言、陳子良皆為東宮學士。貞觀初，遷趙王友，卒。



 從子紀、敱亦博學。高宗時，紀為太子洗馬，豫修五禮，敱率更令、兼太子侍讀，皆為崇賢館學士。



 抱者，陳御史中丞眾孫。開皇中，為延州參軍。入調吏部，尚書牛弘給筆札，令自序，援筆而成。為元德太子學士，會嫡皇孫生，大宴，坐中獻頌，太子嗟賞。及在隴西府，文檄皆出其手。



 蔡允恭，荊州江陵人，後梁左民尚書大業子。美姿容，工為詩。仕隋，歷起居舍人。煬帝有所賦，必令諷誦。遣教宮人，允恭恥之，數稱疾。授內史舍人，俾入宮，因辭，繇是疏斥。帝遇弒，經事宇文化及、竇建德，歸國為秦王府參軍、文學館學士。貞觀初，除太子洗馬，卒，著《後梁春秋》。



 謝偃，衛州衛人，本姓直勒氏，祖孝政，仕北齊為散騎常侍，改姓謝。偃在隋為散從正員郎。貞觀初，應詔對策高第，歷高陵主簿。太宗幸東都，方谷、洛壞洛陽宮，詔求直言，偃上書陳得失，帝稱善，引為弘文館直學士，遷魏王府功曹。嘗為《塵》、《影賦》二篇，帝美其文，召見，欲偃作賦。先為序一篇，頗言天下乂安、功德茂盛意，授偃使賦。偃緣帝指，名篇曰《述聖》，帝悅，賜帛數十。



 初，帝即位，直中書省張蘊古上《大寶箴》，諷帝以民畏而未懷，其辭挺切，擢大理丞。偃又獻《惟皇誠德賦》，其序大略言：「治忘亂，安忘危，逸忘勞，得忘失，四者人主莫不然。桀以瑤臺為麗，而不悟南巢之禍；殷辛以象箸為華，而不知牧野之敗。是以聖人處宮室則思前王所以亡，朝萬國則思己所以尊，巡府庫則思今所以得，視功臣則思其輔佐之始，見名將則思用力之初，如此則人無易心，天下何患乎不化哉？旦行之堯、舜，暮失之桀、紂，豈異人哉？」其賦蓋規帝成功而自處至難云。又撰《玉諜真紀》以勸封禪。時李百藥工詩，而偃善賦，時人稱「李詩謝賦」。府廢，終湘潭令。



 蘊古，洹水人。敏書傳，曉世務，文擅當時。後坐事誅。



 崔信明，青州益都人。高祖光伯，仕後魏為七兵尚書。信明之生，五月五日日方中，有異雀鳴集庭樹，太史令史良為占曰：「五月為火，火主《離》，《離》為文，日中，文之盛也，雀五色而鳴，此兒將以文顯。然雀類微，位殆不高邪。」及長，強記，美文章。鄉人高孝基嘗語人曰：「崔生才富，為一時冠，但恨位不到耳。」隋大業中，為堯城令。竇建德僭號，而信明族弟敬素者，為賊鴻臚卿，自謂得意，語信明曰：「夏王英武，有舉天下心，士女襁負而至不可數。兄不以此時立功立事，豈所謂見幾不俟終日乎？」答曰：「昔申胥海隅釣師，能固其節。爾欲吾屈身賊中求斗筲邪？」遂逾城去，隱太行山。貞觀六年，有詔即家拜興勢丞。遷秦川令，卒。



 信明蹇亢，以門望自負，嘗矜其文，謂過李百藥，議者不許。揚州錄事參軍鄭世翼者，亦驁倨，數恌輕忤物，遇信明江中，謂曰：「聞公有『楓落吳江冷』，願見其餘。」信明欣然多出眾篇，世翼覽未終，曰：「所見不逮所聞！」投諸水，引舟去。



 世翼，鄭州滎陽人，周儀同大將軍敬德孫。貞觀時，坐怨謗流死巂州。撰《交游傳》，行於世。



 信明子冬日，武后時位黃門侍郎，為酷吏誣死。



 劉延祐，徐州彭城人。伯父胤之，少志學，與孫萬壽、李百藥相友善。武德中，杜淹薦為信都令，有惠政。永徽初，以著作郎、弘文館學士與令狐德棻、陽仁卿等撰次國史並實錄，以勞封陽城縣男。終楚州刺史。



 延祐擢進士，補渭南尉，有吏能，治第一。李勣戒之曰：「子春秋少而有美名，宜稍自抑，無為出人上。」延祐欽納。後檢校司賓少卿，封薛縣男。



 徐敬業敗，詔延祐持節到軍。時吏議敬業所署五品官殊死，六品流，延祐謂誣脅可察以情，乃論授五品官當流，六品以下除名，全宥甚眾。拜箕州刺史，轉安南都護。舊俚戶歲半租，延祐責全入，眾始怨，謀亂。延祐誅其渠李嗣仙，而餘黨丁建等遂叛，合眾圍安南府。城中兵少不支，嬰壘待援。廣州大族馮子猷幸立功，按兵不出，延祐遇害。桂州司馬曹玄靜進兵討建，斬之。



 延祐從弟藏器，高宗時為侍御史。衛尉卿尉遲寶琳脅人為妾，藏器劾還之，寶琳私請帝止其還，凡再劾再止。藏器曰：「法為天下縣衡，萬民所共，陛下用舍繇情，法何所施？今寶琳私請，陛下從之；臣公劾，陛下亦從之。今日從，明日改，下何所遵？彼匹夫匹婦猶憚失信，況天子乎！」帝乃詔可，然內銜之，不悅也。稍遷比部員外郎。監察御史魏元忠稱其賢，帝欲擢任為吏部侍郎，魏玄同沮曰：「彼守道不篤者，安用之？」遂出為宋州司馬，卒。



 子知柔，性簡靜，美風儀。居親喪，廬墓側，詔築闕表之。歷國子司業，累遷工部尚書。開元六年，河南大水，詔知柔馳驛察民疾苦及吏善惡，所表陳州刺史韋嗣立、汝州刺史崔日用、兗州刺史韋元珪、符離令綦毋頊等，止二十七人有治狀。久之，遷太子賓客，封彭城縣侯。致仕，給全祿終身。遺令薄葬，祖載服用皆自處其費。贈太子少保，謚曰文。弟知幾，別有傳。



 張昌齡，冀州南宮人。與兄昌宗皆以文自名，州欲舉秀才，昌齡以科廢久，固讓。更舉進士，與王公治齊名，皆為考功員外郎王師旦所絀。太宗問其故，答曰：「昌齡等華而少實，其文浮靡，非令器也。取之則後生勸慕，亂陛下風雅。」帝然之。



 貞觀末，翠微宮成，獻頌闕下，召見，試《息兵詔》，少選成文。帝大悅，戒之曰：「昔禰衡、潘岳矜己慠物，不得死。卿才不減二人，宜鑒於前，副朕所求。」乃敕於通事舍人裡供奉。俄為昆山道記室，《平龜茲露布》為士所稱。賀蘭敏之奏豫北門修撰，卒。



 昌宗官至太子舍人、修文館學士。撰《古文紀年新傳》數十篇。



 崔行功，恆州井陘人。祖謙之，仕北齊，終鉅鹿太守，徙占鹿泉。少好學，唐儉愛其才，妻以女，因倩作文奏。高宗時，累轉吏部郎中，以善占奏，常兼通事舍人內供奉。坐事貶游安令，又召為司文郎中，與蘭臺侍郎李懷儼並主朝廷大典冊。



 初，太宗命秘書監魏徵寫四部群書，將藏內府，置讎正三十員、書工百員。徵徙職，又詔虞世南、顏師古踵領，功不就。顯慶中，罷讎正員，聽書工寫於家，送官取直，使散官隨番刊正。至是詔東臺侍郎趙仁本、舍人張文瓘及行功、懷儼相次充使檢校，置詳正學士代散官。以勞遷蘭臺侍郎，卒。



 孫銑，尚定安公主，為太府卿。初，主降王同皎，後降銑，主卒，皎子繇請與父合葬。給事中夏侯銛駁奏「主與王氏絕，喪當還崔」，詔可。銛猶出為瀘州都督。



 行功兄子玄、別有傳。



 杜審言，字必簡，襄州襄陽人，晉征南將軍預遠裔。擢進士，為隰城尉。恃才高，以傲世見疾。蘇味道為天官侍郎，審言集判，出謂人曰：「味道必死。」人驚問故，答曰：「彼見吾判，且羞死。」又嘗語人曰：「吾文章當得屈、宋作衙官，吾筆當得王羲之北面。」其矜誕類此。



 累遷洛陽丞，坐事貶吉州司戶參軍。司馬周季重、司戶郭若訥構其罪，系獄，將殺之。季重等酒酣，審言子並年十三，袖刃刺季重於坐，左右殺並。季重將死，曰：「審言有孝子，吾不知，若訥故誤我。」審言免官，還東都。蘇頲傷並孝烈，志其墓，劉允濟祭以文。



 後武后召審言，將用之，問曰：「卿喜否？」審言蹈舞謝，後令賦《歡喜詩》，嘆重其文，授著作佐郎，遷膳部員外郎。神龍初，坐交通張易之，流峰州。入為國子監主簿、修文館直學士，卒。大學士李嶠等奏請加贈，詔贈著作郎。



 初，審言病甚，宋之問、武平一等省候何如，答曰「甚為造化小兒相苦，尚何言？然吾在，久壓公等，今且死，固大慰，但恨不見替人」云。少與李嶠、崔融、蘇味道為文章四友，世號「崔、李、蘇、杜」。融之亡，審言為服緦云。



 從祖兄易簡，九歲能屬文，長博學，為岑文本所器。擢進士，補渭南尉。咸亨初，歷殿中侍御史。嘗道遇吏部尚書李敬玄，不避，敬玄恨，召為考功員外郎屈之。而侍郎裴行儉與敬玄不平，故易簡上書言敬玄罪，敬玄曰：「襄陽兒輕薄乃爾。」因奏易簡險躁，高宗怒，貶開州司馬。



 審言生子閑，閑生甫。



 甫，字子美，少貧不自振，客吳越、齊趙間。李邕奇其材，先往見之。舉進士不中第，困長安。



 天寶十三載，玄宗朝獻太清宮，饗廟及郊，甫奏賦三篇。帝奇之，使待制集賢院，命宰相試文章，擢河西尉，不拜，改右衛率府胄曹參軍。數上賦頌，因高自稱道，且言：「先臣恕、預以來，承儒守官十一世，迨審言，以文章顯中宗時。臣賴緒業，自七歲屬辭，且四十年，然衣不蓋體，常寄食於人，竊恐轉死溝壑，伏惟天子哀憐之。若令執先臣故事，拔泥塗之久辱，則臣之述作雖不足鼓吹《六經》，至沈鬱頓挫，隨時敏給，揚雄、枚皋可企及也。有臣如此，陛下其忍棄之？」



 會祿山亂，天子入蜀，甫避走三川。肅宗立，自鄜州羸服欲奔行在，為賊所得。至德二年，亡走鳳翔上謁，拜右拾遺。與房琯為布衣交，琯時敗陳濤斜，又以客董廷蘭，罷宰相。甫上疏言：「罪細，不宜免大臣。」帝怒，詔三司親問。宰相張鎬曰：「甫若抵罪，絕言者路。」帝乃解。甫謝，且稱：「琯宰相子，少自樹立為醇儒，有大臣體，時論許琯才堪公輔，陛下果委而相之。觀其深念主憂，義形於色，然性失於簡。酷嗜鼓琴，廷蘭托琯門下，貧疾昏老，依倚為非，琯愛惜人情，一至玷污。臣嘆其功名未就，志氣挫衄，覬陛下棄細錄大，所以冒死稱述，涉近訐激，違忤聖心。陛下赦臣百死，再賜骸骨，天下之幸，非臣獨蒙。」然帝自是不甚省錄。



 時所在寇奪，甫家寓鄜，彌年艱窶，孺弱至餓死，因許甫自往省視。從還京師，出為華州司功參軍。關輔饑，輒棄官去，客秦州，負薪採橡慄自給。流落劍南，結廬成都西郭。召補京兆功曹參軍，不至。會嚴武節度劍南東、西川，往依焉。武再帥劍南，表為參謀，檢校工部員外郎。武以世舊，待甫甚善，親至其家。甫見之，或時不巾，而性褊躁傲誕，嘗醉登武床，瞪視曰：「嚴挺之乃有此兒！」武亦暴猛，外若不為忤，中銜之。一日欲殺甫及梓州刺史章彞，集吏於門。武將出，冠鉤於簾三，左右白其母，奔救得止，獨殺彞。武卒，崔旰等亂，甫往來梓、夔間。



 大歷中，出瞿唐，下江陵，溯沅、湘以登衡山，因客耒陽。游岳祠，大水遽至，涉旬不得食，縣令具舟迎之，乃得還。令嘗饋牛炙白酒，大醉，一昔卒，年五十九。



 甫曠放不自檢，好論天下大事，高而不切。少與李白齊名，時號「李杜」。嘗從白及高適過汴州，酒酣登吹臺，慷慨懷古，人莫測也。數嘗寇亂，挺節無所污，為歌詩，傷時橈弱，情不忘君，人憐其忠云。



 贊曰：唐興，詩人承陳、隋風流，浮靡相矜。至宋之問、沈佺期等，研揣聲音，浮切不差，而號「律詩」，競相襲沿。逮開元間，稍裁以雅正，然恃華者質反，好麗者壯違，人得一概，皆自名所長。至甫，渾涵汪茫，千匯萬狀，兼古今而有之，它人不足，甫乃厭餘，殘膏賸馥，沾丐後人多矣。故元稹謂：「詩人以來，未有如子美者。」甫又善陳時事，律切精深，至千言不少衰，世號「詩史」。昌黎韓愈於文章慎許可，至歌詩，獨推曰：「李、杜文章在，光焰萬丈長。」誠可信云。



 王勃，字子安，絳州龍門人。六歲善文辭，九歲得顏師古注《漢書》讀之，作《指瑕》以擿其失。麟德初，劉祥道巡行關內，勃上書自陳，祥道表於朝，對策高第。年未及冠，授朝散郎，數獻頌闕下。沛王聞其名，召署府修撰，論次《平臺秘略》。書成，王愛重之。是時，諸王鬥雞，勃戲為文檄英王雞，高宗怒曰：「是且交構。」斥出府。



 勃既廢，客劍南。嘗登葛憒山曠望，慨然思諸葛亮之功，賦詩見情。聞虢州多藥草，求補參軍。倚才陵藉，為僚吏共嫉。官奴曹達抵罪，匿勃所，懼事洩，輒殺之。事覺當誅，會赦除名。父福畤，繇雍州司功參軍坐勃故左遷交址令。勃往省，度海溺水，痵而卒，年二十九。



 初，道出鐘陵，九月九日都督大宴滕王閣，宿命其婿作序以誇客，因出紙筆遍請客，莫敢當，至勃，沆然不辭。都督怒，起更衣，遣吏伺其文輒報。一再報，語益奇，乃矍然曰：「天才也！」請遂成文，極歡罷。勃屬文，初不精思，先磨墨數升，則酣飲，引被覆面臥，及寤，援筆成篇，不易一字，時人謂勃為「腹稿」。尤喜著書。



 初，祖通，隋末居白牛溪教授，門人甚眾。嘗起漢、魏盡晉作書百二十篇，以續古《尚書》，後亡其序，有錄無書者十篇，勃補完缺逸，定著二十五篇。嘗謂人子不可不知醫，時長安曹元有秘術，勃從之游，盡得其要。嘗讀《易》，夜夢若有告者曰：「《易》有太極，子勉思之。」寤而作《易發揮》數篇，至《晉卦》，會病止。又謂：「王者乘土王，世五十，數盡千年；乘金王，世四十九，數九百年；乘水王，世二十，數六百年；乘木王，世三十，數八百年；乘火王，世二十，數七百年。天地之常也。自黃帝至漢，五運適周，土復歸唐，唐應繼周、漢，不可承周、隋短祚。」乃斥魏、晉以降非真主正統，皆五行沴氣。遂作《唐家千歲歷》。



 武后時，李嗣真請以周、漢為二王後，而廢周、隋，中宗復用周、隋。天寶中，太平久，上言者多以詭異進，有崔昌者採勃舊說，上《五行應運歷》，請承周、漢，廢周、隋為閏，右相李林甫亦贊佑之。集公卿議可否，集賢學士衛包、起居舍人閻伯璵上表曰：「都堂集議之夕，四星聚於尾，天意昭然矣。」於是玄宗下詔以唐承漢，黜隋以前帝王，廢介、酅公，尊周、漢為二王後，以商為三恪，京城起周武王、漢高祖廟。授崔昌太子贊善大夫，衛包司虞員外郎。楊國忠為右相，自稱隋宗，建議復用魏為三恪，周、隋為二王後，酅、介二公復舊封，貶崔昌烏雷尉，衛包夜郎尉，閻伯璵涪川尉。



 勃兄劇，弟助，皆第進士。



 劇，長壽中為鳳閣舍人，壽春等五王出閣，有司具儀，忘載冊文，群臣已在，乃寤其闕，宰相失色。劇召五吏執筆，分占其辭，粲然皆畢，人人嗟服。尋加弘文館學士，兼知天官侍郎。始，裴行儉典選，見劇與蘇味道，曰：「二子者，皆銓衡才。」至是語驗。劇素善劉思禮，用為箕州刺史，與綦連耀謀反，劇與兄涇州刺史勔及助皆坐誅。神龍初，詔復官。



 助，字子功，七歲喪母哀號，鄰里為泣。居父憂，毀骨立。服除，為監察御史裏行。



 初，勔、劇、勃皆著才名，故杜易簡稱「三珠樹」，其後助、劼又以文顯。劼早卒。福畤少子勸亦有文。福畤嘗詫韓思彥，思彥戲曰：「武子有馬癖，君有譽兒癖，王家癖何多耶？」使助出其文，思彥曰：「生子若是，可誇也。」



 勃與楊炯、盧照鄰、駱賓王皆以文章齊名，天下稱「王、楊、盧、駱」四傑。炯嘗曰：「吾愧在盧前，恥居王後。」議者謂然。



 炯，華陰人。舉神童，授校書郎。永隆二年，皇太子已釋奠，表豪俊充崇文館學士，中書侍郎薛元超薦炯及鄭祖玄、鄧玄挺、崔融等，詔可。遷詹事司直。俄坐從父弟神讓與徐敬業亂，出為梓州司法參軍。遷盈川令，張說以箴贈行，戒其苛。至官，果以嚴酷稱，吏稍忤意，搒殺之，不為人所多。卒官下，中宗時贈著作郎。



 照鄰，字升之，範陽人。十歲從曹憲、王義方授《蒼》、《雅》。調鄧王府典簽，王愛重，謂人曰：「此吾之相如。」調新都尉，病去官，居太白山，得方士玄明膏餌之，會父喪，號嘔，丹輒出，由是疾益甚。客東龍門山，布衣藜羹，裴瑾之、韋方質、範履冰等時時供衣藥。疾甚，足攣，一手又廢，乃去具茨山下，買園數十畝，疏潁水周舍，復豫為墓，偃臥其中。照鄰自以當高宗時尚吏，己獨儒；武後尚法，己獨黃老；後封嵩山，屢聘賢士，己已廢。著《五悲文》以自明。病既久，與親屬訣，自沈潁水。



 賓王，義烏人。七歲能賦詩。初為道王府屬，嘗使自言所能，賓王不答。歷武功主簿。裴行儉為洮州總管，表掌書奏，不應，調長安主簿。武后時，數上疏言事。下除臨海丞，鞅鞅不得志，棄官去。徐敬業亂，署賓王為府屬，為敬業傳檄天下，斥武後罪。後讀，但嘻笑，至「一手不之土未幹，六尺之孤安在」，矍然曰：「誰為之？」或以賓王對，後曰：「宰相安得失此人！」敬業敗，賓王亡命，不知所之。中宗昌，詔求其文，得數百篇。



 它日，崔融與張說評勃等曰：「勃文章宏放，非常人所及，炯、照鄰可以企之。」說曰：「不然。盈川文如縣河，酌之不竭，優於盧而不減王。恥居後，信然；愧在前，謙也。」



 開元中，說與徐堅論近世文章，說曰：「李嶠、崔融、薛稷、宋之問之文如良金美玉，無施不可。富嘉謨如孤峰絕岸，壁立萬仞，濃雲鬱興，震雷俱發，誠可畏也；若施於廊廟，駭矣。閻朝隱如麗服靚妝，燕歌趙舞，觀者忘疲，若類之《風》、《雅》，則罪人矣。」堅問：「今世奈何？」說曰：「韓休之文如大羹玄酒，有典則，薄滋味。許景先如豐肌膩理，雖穠華可愛，而乏風骨。張九齡如輕縑素練，實濟時用，而窘邊幅。王翰如瓊杯玉斝，雖爛然可珍，而多玷缺。」堅謂篤論云。



 元萬頃，後魏京兆王子推裔。祖白澤，武德中，仕至梁、利十一州都督，封新安公。萬頃起家為通事舍人。



 從李勣征高麗，管書記。勣命別將郭待封以舟師赴平壤，馮師本載糧繼之，不及期。欲報勣，而恐為諜所得，萬頃為作離合詩遺勣。勣怒曰：「軍機切遽，何用詩為？」欲斬待封，萬頃言狀，乃免。又使萬頃草檄讓高麗，而譏其不知守鴨淥之險，莫離支報曰：「謹聞命。」徙兵固守，軍不得入。高宗聞之，投萬頃嶺外。



 會赦還，為著作郎。武后諷帝召諸儒論撰禁中，萬頃與周王府戶曹參軍範履冰、苗神客、太子舍人周思茂、右史胡楚賓與選，凡撰《列女傳》、《臣軌》、《百僚新戒》、《樂書》等九千餘篇。至朝廷疑議表疏皆密使參處，以分宰相權，故時謂「北門學士」。思茂、履冰、神客供奉左右，或二十餘年。



 萬頃敏文辭，然放達不治細檢，無儒者風。武后時，累遷鳳閣侍郎，坐誅。



 履冰者，河內人。垂拱中，歷鸞臺天官二侍郎、春官尚書、同鳳閣鸞臺平章事，兼修國史。載初初，坐舉逆人被殺。



 神客，東光人，終著作郎。



 思茂，漳南人，與弟思鈞早知名。累遷麟臺少監、崇文館學士。垂拱中，下獄死。



 楚賓，秋浦人。屬文敏甚，必酒中，然後下筆。高宗命作文，常以金銀杯畾酒飲之，文成輒賜焉。家居率沈飲，無留賄，費盡復入，得賜而出，類為常。性重慎，未嘗語禁中事，人及其醉問之，亦熟視不答。尋兼崇賢直學士，卒。



 萬頃孫正，修名節，擢明經高第，授監門衛兵曹參軍。舅孫逖與譚物理，嘆己不逮。肅宗初，吏部尚書崔寓典選，正以書判第一召詣京師，以父詢倩老，辭疾免。河南節度使崔光遠表置其府。史思明陷河、洛，輦父匿山中，賊以名購，正度事急，謂弟曰：「賊祿不可養親，彼利吾名，難免矣，然不污身而死，吾猶生也。」賊既得，誘以高位，瞋目固拒，兄弟皆遇害，父聞，仰藥死，路人為哭。事平，詔錄伏節十一姓，而正為冠。贈秘書少監，以其子義方為華州參軍。



 義方，歷京兆府司錄，韋夏卿、李實繼為尹，事必咨之。歷虢商二州刺史、福建觀察使。中官吐突承璀，閩人也，義方用其親屬為右職。李吉甫再當國，陰欲承璀奧助，即召義方為京兆尹。李絳惡其黨，出為鄜坊觀察使，一切辨治，然苛刻，人多怨之。卒，贈左散騎常侍。



 弟季方，舉明經，調楚丘尉，歷殿中侍御史。兵部尚書王紹表為度支員外郎，遷金、膳二部郎中，號能職。王叔文用事，憚季方不為用，以兵部郎中使新羅。新羅聞中國喪，不時遣，供饋乏，季方正色責之，閉戶絕食待死，夷人悔謝，結歡乃還。卒，年五十一，贈同州刺史。



\end{pinyinscope}