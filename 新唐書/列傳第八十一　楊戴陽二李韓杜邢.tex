\article{列傳第八十一　楊戴陽二李韓杜邢}

\begin{pinyinscope}

 楊朝晟，字叔明，夏州朔方人。興行間，以先鋒功授甘泉府果毅。建中初，從李懷光討劉文喜涇州但在闡述時，有不少錯誤和混亂，如誇大了人類知識的相對，斬獲多，加驃騎大將軍。李納寇徐州，從唐朝臣往討，常冠軍。懷光赴難奉天，屬朝晟兵千人下咸陽，賜實封百五十戶。



 懷光反，韓游瑰退保邠、寧，賊黨張昕守邠州，大索軍實，多募士，欲潛歸之。朝晟父懷賓為游瑰將，夜以數十騎斬昕及同謀者。游瑰遣懷賓告行在，德宗勞問，授兼御史中丞。朝晟泣見懷光曰：「父立功於國，子當誅，不可以主兵。」懷光縶之。及諸軍圍河中，游瑰營長春宮，而懷賓戰甚力。懷光平，帝原朝晟，因為游瑰都虞候。父子皆開府、賓客、御史中丞，軍中以為榮。



 吐蕃犯邊，游瑰自將守寧州，而御士寬，軍驕。及張獻甫來代，軍遂亂，朝晟逃於郊。眾脅監軍，請以範希朝為節度使。希朝時已在京師。明日，朝晟出，紿眾曰：「予來賀所請之當也。」眾稍定。朝晟結諸將謀誅首惡者。居三日，紿遣人自邠來，曰：「前請報罷，張公已舍邠矣，反者皆當死，吾不願盡誅也，第取首惡者。」眾所言雚指，斬二百餘人，獻甫遂入於軍。帝以希朝為節度副使，而朝晟加御史大夫。



 貞元九年，城鹽州，發卒護境，朝晟屯木波堡。會獻甫卒，有詔代為邠寧節度使。朝晟請城方渠，合道，木波以遏吐蕃路。詔問：「須兵幾何？」報曰：「部兵可辦。」帝問：「前日城五原，興師七萬，今何易邪？」對曰：「鹽州之役，虜先知之。今薄戎而城，虜料王師不十萬，勢難輕入。若發部兵，十日至塞下，未三旬城畢，積芻聚糧，留卒守之，寇至不可拔，萊野翦夷，虜且走，此萬全計也。若大發兵，閱月乃至，虜亦來，來必戰，戰則不暇城矣。」帝納其策。師次方渠，水乏。有青蛇降險下走，視其跡，水從而流，朝晟使築防環之，遂為渟淵，士飲仰足，圖其事以聞。有詔置祠，命泉曰應聖。已城，吐蕃悉眾至，度不能害，乃引去。復城馬嶺而歸，開地三百里。十七年，卒於屯。



 戴休顏，字休顏，夏州人。家世尚武，志膽不常。郭子儀引為大將，諭平黨項羌，以安河曲。試太常卿，封濟陰郡公，進封咸寧郡王，兼朔方節度副使。城邠州功最，遷鹽州刺史。硃泚反，率兵三千晝夜馳，奔問行在，德宗嘉之，賜實戶二百。與渾瑊、杜希全、韓游瑰等捍禦有勞。帝進狩梁、洋，留守奉天。李懷光屯咸陽，使人誘之，休顏斬其使，勒兵自守。懷光眙駭，自涇陽夜走。遷檢校工部尚書、奉天行營節度使。合渾瑊兵破泚偏師，斬首三千級，追至中渭橋。京師平，又與瑊率兵趨岐陽，邀泚殘黨。加檢校尚書右僕射，進戶四百。從乘輿至京師，賜女樂、甲第，拜左龍武軍統軍。卒，贈揚州大都督。



 弟休璿，歷開府儀同三司，封東陽郡王；休晏，歷輔國大將軍，封彭城郡公。俱以將略稱。



 陽惠元，平州人。以趫勇奮，事平盧軍。從田神功、李忠臣浮海入青州。詔以兵隸神策，為京西兵馬使，鎮奉天。



 德宗初立，稍繩諸節度跋扈者。於是李正己屯曹州，田悅增河上兵，河南大擾。詔移兵萬二千戍關東，帝禦望春樓誓師，因勞遣諸將。酒至神策，將士不敢飲。帝問故，惠元曰：「初發奉天，臣之帥張巨濟與眾約：『是役也，不立功，毋飲酒！』臣不敢食其言。」既行，有饋於道，惟惠元軍瓶罍不發。帝咨嘆不已，璽書慰勞。俄以兵三千會諸將擊田悅，戰御河，奪三橋，惠元功多。以兵屬李懷光。



 及硃泚反，自河朔赴難，解奉天圍，加檢校工部尚書，攝貝州刺史。詔惠元與神策行營節度使李晟、鄜坊節度使李建徽及懷光聯營便橋。晟知懷光且叛，移屯東渭橋。翰林學士陸贄諫帝曰；「四將接壘，晟等兵寡位下，為懷光所易，勢不兩完。晟既慮變，請與惠元東徙，則建徽孤立。宜因晟行，合兩軍皆往，以備賊為解，趣裝進道，則懷光計無所施。」帝不從，使神策將李升往伺。還奏：「懷光反明甚。」是夕，奪二軍，惠元、建徽走奉天，懷光遣將冉宗馳騎追及於好畤。惠元被發呼天，血流出眥，袒裼戰而死。二子晟、暠匿井中，皆及害。建徽獨免。詔贈惠元尚書左僕射，晟殿中監，暠邠州刺史。



 少子旻，字公素。惠元之死，被八創，墮別井，或救得免。歷邢州刺史。盧從史既縛，潞軍潰，有驍卒五千，從史嘗以子視者，奔於旻，旻閉城不內。眾皆哭曰：「奴失帥，今公有完城，又度支錢百萬在府，少賜之，為表天子求旌節。」旻開諭禍福遣之，眾感悟，遂還軍。憲宗嘉之，遷易州刺史。



 王師討吳元濟，以唐州刺史提兵深入二百里，薄申州，拔外郛，殘其垣。以功加御史中丞。容州西原蠻反，授本州經略招討使，擊定之。進御史大夫，合邕、容兩管為一道。卒，贈左散騎常侍。



 李元諒，安息人。本安氏，少為宦官駱奉先養息，冒姓駱，名元光。美須髯，鷙敢有謀。以宿衛積勞試太子詹事。李懷讓節度鎮國，署奏以自副。居軍十年，士心憚服。



 德宗出奉天，賊遣將何望之襲華州，於是刺史董晉棄城走。望之欲聚兵以絕東道，元諒自潼關引兵徑薄其城，拔之。時兵興倉卒，裹罽為鎧，剡蒿為矢，募兵數日至萬餘，軍氣乃振。賊來攻，輒卻。時尚可孤守藍田，元諒屯昭應，王權壁中渭橋，賊兵不能逾渭南。未幾，遷鎮國軍節度使，封武康郡王。先是，詔發豳、隴兵東討李希烈。師方出關，泚使劉忠孝召還；至華陰，華陰尉李夷簡說驛官捕之，追及關，元諒斬以徇，所召兵不得入，由是華州獨完。俄詔元諒與李晟收京師，次滻西。元諒先奮鏖賊，敗之，進屯苑東，晟使壞苑垣入。泚連戰皆北，遂大潰，京師平。讓功於晟，退壁近郊。加檢校尚書左僕射，實封戶五百，賜甲第、女樂、一子六品官。



 李懷光反，與馬燧、渾瑊討之。其將徐廷光素易元諒，數嫚罵，為優胡戲，斥侮其祖。又使約降，曰：「我降漢將耳。」及馬燧至，降於燧。元諒見韓游瑰曰：「彼詬吾祖，今日斬之，子助我乎？」許諾。既而遇諸道，即數其罪，叱左右斬之，詣燧謝。燧大怒，將殺元諒，游瑰見曰：「殺一偏裨尚爾，即殺一節度，法宜如何？」燧默然。元諒請輸錢百萬勞軍自贖，瑊亦為請，燧赦之。帝以專殺，恐有司劾治，前詔勿論。



 貞元三年，吐蕃請盟，詔以軍從瑊會平涼，元諒軍潘原、游瑰軍洛口以為援。元諒曰：「潘原去平涼七十里，虜詐不情，如有急，何以赴？請與公連屯。」瑊以違詔，不聽。瑊壁盟所二十里，元諒密徙營次之。既會，元諒望雲物曰：「不詳，虜必有變！」傳令約部伍出陣。俄而虜劫盟，瑊奔還，元諒兵成列出，而涇原節度使李觀亦以精兵五千伏險，與元諒相表裏，虜騎乃解。元諒遣車重先，而與瑊振旅徐還，時以為有古良將風。是會也，微元諒、觀二人，瑊且不免。帝嘉嘆，賜善馬金幣良厚，因賜姓及名。



 更節度隴右，治良原。良原隍堞湮圮，旁皆平林薦草，虜入寇，常牧馬休徒於此。元諒培高浚淵，身執苦與士卒均，菑翳榛莽，闢美田數十里，勸士墾藝，歲入粟菽數十萬斛，什具畢給。又築連弩臺，遠烽偵，為守備，進據勢勝，列新壁。虜至無所掠，戰又輒北，由是涇、隴以安，西戎憚之。卒，年六十二，贈司空，謚曰莊威。



 李觀，其先自趙郡徙洛陽，故為洛陽人。少沈厚寡言。以策干朔方節度使郭子儀，子儀遣佐坊州刺史吳人由為防遏使。以親喪解。吐蕃內寇，代宗幸陜，觀隱盩厔，率鄉里子姓千人守黑水，虜不敢侵。嶺南節度使楊慎微奏為偏將，徐浩、李勉代節度，常倚以軍政，數捕平劇賊。遷大將，試殿中監，召為右龍武將軍。



 涇師叛，觀適番上，即領兵千餘扈德宗奉天。詔盡察諸軍，整飭誰邏，增募五千人，鼙■歡豎，士氣益振。賜封戶二百，授二子八品官。從至梁州。帝還，詔總後軍。擢四鎮、北廷行軍涇原節度使。在屯四年，訓部伍，儲藏饒衍。平涼之盟，吐蕃不得志。是年，觀入朝，前一日就道，虜至期出精騎狙擊，不及，去。以少府監檢校工部尚書。卒，贈太子少傅。



 韓游瑰，靈州靈武人，始為郭子儀裨將。安祿山反，使阿史那從禮將同羅、突厥五千騎偽降於朔方，出塞門，誘河曲九蕃府、六胡叛，部落凡五十萬。子儀使游瑰率辛京杲擊破之，九蕃府還附。累進邠寧節度留後。



 奉天之狩，兵未集，游瑰與慶州刺史論惟明以兵三千來赴，自乾陵北趨醴泉，未至，有詔引軍屯便橋。次泥泉，與泚兵值，游瑰欲還奉天，監軍翟文秀曰：「吾壁於此，賊敢逾我而西，可夾攻取之。今入奉天，賊亦隨至，是引賊迫天子也。」游瑰曰：「不然，我寡賊眾。彼分以亢我，餘眾猶能鼓而西也，不如先入衛天子。且奉天無強卒，安得夾攻？吾士乏且寒，賊以利誘之，眾且潰。」遂還奉天。泚兵躡攻之，戰不利；泚兵奪門，游瑰殊死戰，乃解。泚大治戰棚、雲橋，士皆懼，游瑰曰：「賊取佛祠干木為攻具，可以火之。」既而賊大噪攻南雉，游瑰曰：「是分吾力也。」趨北雉，遣將郭詢、郭廷玉以銳士三百傅滿直出，火其棚，投薪於中，風返，棚皆燼，賊氣沮。故諸將推游瑰赴難功第一。帝以衛軍無職局，軍置統軍一員，以游瑰、惟明、賈隱林處之。



 李懷光叛，誘游瑰為變，游瑰白發其書。帝曰：「卿可謂忠義矣！」對曰：「臣安知忠義？但懷光誤臣，使震驚乘輿，後持臣自解。」帝嘉其誠，從問：「計欲安出？」對曰：「懷光總諸府兵，怙以為亂。今邠有張昕，靈武有寧薍景璿，河中有呂鳴岳，振武有杜從政，潼關有李朝臣，渭北有竇覦，皆守將也。陛下以其眾與地授之，罷懷光權，而尊以元功，諸將仰首，各聽其帥，彼安能以亂？」帝曰：「罷懷光權而泚益張，若何？」對曰：「陛下約士以不次之賞，今貢賦方至，發而酬之，其守自固。邠有萬精甲，臣得將之，可以誅賊。四方杖義而起，賊不足慮。」帝美其言。



 會懷光誘復至，渾瑊得書，稍嚴卒以警。游瑰不知，發怒，嫚罵瑊。帝疑有變，即日幸梁州，游瑰使子從帝。懷光檄假游瑰邠州刺史，欲因張昕殺之。游瑰既失兵，不知所圖。有客劉南金說曰：「邠有留甲，可以立功，殆天假也！」游瑰悟，誘舊部兵八百馳入邠，說昕曰：「懷光自蹈禍機，公今可取富貴，無共污不義也。我願以麾下為公先驅。」昕不聽。游瑰移疾不出，陰結其將高固等。昕欲殺游瑰，戒左右衷甲入。昕小史李岌潛白游瑰，伏甲先起，高固等應之，斬昕首以聞。時懷光子玫在邠，游瑰衛出之，曰：「殺之只以怒敵，至必遽，不如舍之。」玫至涇陽，懷光遂走蒲州。



 游瑰屯七盤，受李晟節度。詔拜邠寧節度使，遂會渾瑊於奉天，與瑊、戴休顏分扼京西要險。李晟入長安，游瑰破泚兵咸陽。泚走涇州，游瑰使諭涇將楊澄，澄拒不納，泚遂敗。京師平，遷檢校尚書左僕射，實封戶四百。帝至自興元，游瑰及瑊、休顏從，而李晟、尚可孤、李元諒奉迎，論功與瑊等皆第一。游瑰還屯邠寧。懷光寇同州，瑊、元諒敗於乾坑。詔游瑰率兵並力，敗賊眾五千於屯。遂會瑊、馬燧圍蒲城。師次焦籬堡，守將尉珪降。懷光見勢單蹙，乃縊死。



 貞元二年，吐蕃入涇、隴、邠、寧，游瑰追至安化，虜營合水北。游瑰策曰：「賊行無人地，必怠，可襲取之。」使將史履澄夜領兵五百入其營，斬數百級，取馬五千。遲明，虜以兵尾擊，游瑰羅幟自衛，鼙鼓四發，虜驚潰去。是歲，復圍鹽州，刺史杜彥光約與之城，吐蕃許之，又取銀、夏、麟等州。游瑰請收鹽州以斷戎人走集：「虜入漢，食禾菽，方春而病，此天亡時也。」有詔李元諒、韓全義率師一萬，會游瑰收鹽州。吐蕃請修清水盟，以歸侵地，馬燧為之請。詔問游瑰，答曰：「西戎弱則請盟，強則入寇。今侵地益深而乞盟，詐我也！」帝不從。會盟平涼，詔游瑰以軍屯洛口。盟之日，游瑰以勁騎五百待非常，令曰：「即有變，急趨柏泉以分虜勢。」瑊被劫，馳以免，虜見兵出，即解去。後吐蕃寇大回原，游瑰方壁長武，即選騎八百迎擊，自引兵繼之。監軍以為戎不可易，答曰：「賊攻豐義，今游騎先破，則彼大眾不敢前，豐義全矣！」戰南原，敗之，吐蕃夜遁。



 會子欽緒以射生將衛京師，與妖人李廣弘謀反，謀洩，奔邠州，中人捕斬，以狀示游瑰。游瑰懼，求歸死京師，帝不許。又執欽緒二息送京師，帝亦原之。未幾，入朝，素服聽命，有詔復位，勞遇如故。



 游瑰盛言城豐義以遏虜侵。帝悅，趣還軍。初，游瑰之朝，眾謂且得罪，故齎送殊薄。既還，舉軍不自安。大將範希朝善兵，游瑰畏其逼，欲誅之，希朝奔鳳翔，帝聞，召入宿衛。游瑰遣兵築豐義，才二板而潰，寧卒數百大掠，游瑰不能禁。詔用張獻甫代之。游瑰畏亂，委軍輕出，還京師，拜右龍武統軍。卒，謚曰襄。



 廣弘者，自言宗室子。始為浮屠，妄曰：「我嘗見岳、瀆神，當作天子，可復冠。」男子董昌舍廣弘於資敬寺，召相工唐郛視之，教郛告人曰：「廣弘且大貴。」乃誘欽緒、神策將魏循、李傪、越州參軍事劉昉等作亂。昉家數具酒大會廣弘所，陰相署置。又妄曰：「神戒我十月十日趣舉。」約欽緒夜擊鼓，噪凌霄門，焚飛龍廄，循等以神策兵迎廣弘，事捷，大剽三日。循、傪上變，乃禽廣弘及支黨鞫仗內，付三司訊實，皆殊死。廣弘臨刑，色自如。由是禁人不得入觀、祠。



 杜希全，京兆醴泉人。以裨將隸郭子儀，積功勞至朔方節度使。軍令整嚴，士畏其威。奉天之狩，希全與鄜坊節度使李建徽、鹽州刺史戴休顏、夏州刺史時常春引兵赴難。次漠谷，為賊邀擊，乘高縱石下之，強弩雜發。德宗使援之，不克，還保邠州。賊平，遷檢校尚書左僕射、靈鹽豐夏節度使，封餘姚郡王。將即屯，獻《體要》八章，砭切政病。帝嘉納，賜《君臣箴》一篇。



 尋兼夏綏銀節度都統，建言：「鹽州據要會，為塞保鄣。自平涼背盟，城陷於虜，於是靈武勢縣，鄜坊單逼，為邊深患，請復城鹽州。」乃詔希全及朔方、邠寧、銀夏、鄜坊、振武及神策行營諸節度合選士三萬五千屯鹽州，又敕涇原、劍南、山南軍深入吐蕃，牽撓其力，使不得犯塞。執築凡六千人，閱二旬畢。由是虜憚，不輕入。



 希全居河西久，頗越法橫肆，帝數容掩其短。豐州刺史李景略名出希全上，疑逼己，遂排劾之。帝為斥以答其意。素苦風眩，稍劇，益忌忍，遂誣殺判官李起，吏下累息。卒，贈司空。



 邢君牙，瀛州樂壽人。少從幽薊、平盧軍，以戰功歷果毅、折沖郎將。安祿山反，從侯希逸涉海入青州。田神功為兗鄆節度使，使君牙將兵屯好畤防盛秋。吐蕃犯京師，代宗出陜，以扈從功，累封河間郡公。



 建中初，李晟從馬燧討田悅，以君牙為都將，在武安、襄國間凡五戰，斬馘功最。德宗出奉天，晟率君牙倍道赴難，徙屯渭橋，軍中便宜，惟君牙得豫。晟在鳳翔，數行邊，常以君牙守。晟入朝，代為鳳翔觀察使。俄領節度，檢校尚書右僕射。吐蕃歲犯邊，君牙劭耕講戰以為備，戎不能侵。又城隴州平戎川，號永信城。卒官，贈司空。



 初，布衣張汾者，無紹而干君牙，軒然坐客上。會吏擿簿書，以盜沒宴錢五萬，君牙怒其欺，汾不謝去，曰：「吾在京師，聞邢君牙一時豪俊，今乃與設吏論錢，云何？」君牙慚，遽釋吏，引為上客，留月餘，以五百縑為謝。其屈己好士類此。



\end{pinyinscope}