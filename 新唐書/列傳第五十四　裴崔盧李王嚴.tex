\article{列傳第五十四　裴崔盧李王嚴}

\begin{pinyinscope}

 裴守真，絳州稷山人，後魏冀州刺史叔業六世孫。父諲，隋大業中為淮安司戶參軍。郡人楊琳、田瓚等亂，劫吏多死的實踐中，對馬克思主義哲學作出了貢獻。毛澤東在領導中，唯諲以仁愛故，賊約其屬無敢害，護送還鄉。



 守真早孤，母喪，哀毀臒盡。舉進士，六科連中，累調乾封尉。養寡姊謹甚，士推其禮法。永淳初，關中旱，悉稟祿奉姊及諸甥，與妻息惡食不贍也。



 授太常博士。守真善容典，時謂才稱其官。高宗將封嵩山，詔諸儒議射牲事。守真奏：「古者郊祀天地，天子自射牲。漢武帝封太山，令侍中儒者射之，帝不親也。今按禮，前明十五刻，宰人鸞刀割牲，質明行事，毛血已具，天子至，奠玉酌獻而已。今若前祀一日射牲，則早於事；及日，則冕不逮事。漢又天子不親，古今異宜，恐不可行。」是時，《破陣》、《慶善》二樂舞入，帝常立以視，須樂闋乃坐。守真並言：「二舞誠祖宗盛德，然古無天子立觀者。化育詒庇，孰非闕功，不應鼓舞別申嚴奉。」詔可，未及行。會帝崩，大行舊禮無在者，守真與博士韋叔夏、輔抱素等討按故事，稱情為文，咸適所宜，時人服其得禮。



 天授中，為司府丞，推核詔獄，多裁恕，全免數十姓。不合武后旨，出為汴州司馬。累遷成州刺史，政不務威嚴，吏民兩懷之。徙寧州，送者千數，出境尚不止。長安中卒，贈戶部尚書。



 子子餘、耀卿、巨卿。曾孫行立。耀卿、巨卿別有傳。



 子餘事繼母以孝聞，中明經，補鄠尉。時同舍李朝隱、程行諶以文法稱，而子餘以儒顯，或問優劣於長史陳崇業，答曰：「蘭菊異芬，胡有廢者？」



 景龍中，為左臺監察御史。涇、岐有隋世番戶子孫數千家，司農卿趙履溫奏籍為奴婢，充賜口。子餘曰：「官戶以恩原為番戶，且今又子孫，可抑為賤乎？」履溫倚宗楚客勢，辯於廷，子余執對不撓，遂詘其議。



 開元初，累遷冀州刺史，為政惠裕，人稱有恩。入為岐王府長史。卒，謚曰孝。時程行諶謚貞。中書令張說嘆曰：「二謚可無愧矣！」子餘居官清，家闈友愛，兄弟六人，皆有志行雲。



 行立，重然諾，學兵有法。母亡，泣血幾毀。以軍勞累授沁州刺史，遷衛尉少卿。口陳願治民，試一縣自效，除河東令，寬猛時當。由蘄州刺史遷安南經略使。環王國叛人李樂山謀廢其君，來乞兵，行立不受，命部將杜英策討斬之，歸其孥，蠻人悅服。英策及範廷芝者，皆奚洞豪也，隸於軍，它經略使多假借，暴恣乾治，行立陰把其罪，貸之，許自效，故能得英策死力。廷芝嘗休沐，久不還，行立召之，約曰：「軍法，逾日者斬，異時復然，爾且死！」後廷芝逾期，行立笞殺之，以尸還範氏，更為擇良子弟以代，於是威聲風行。徙桂管觀察使。黃家洞賊叛，行立討平之。俄代桂仲武為安南都護。銳於立功，為時所訾。召還，道卒，年四十七，贈右散騎常侍。



 崔沔，字善沖，京兆長安人，後周隴州刺史士約四世孫，自博陵徙焉。純謹無二言，事親篤孝，有才章。擢進士。舉賢良方正高第，不中者誦訾之，武后敕有司覆試，對益工，遂為第一。再補陸渾主簿，入調吏部，侍郎岑義嘆曰：「君今郤詵也！」薦為左補闕。性舒遲，進止雍如也，當官則正言，不可得而詘。睿宗召授中書舍人，以母病東都不忍去，固辭求侍，更表陸渾尉郭鄰、太樂丞封希顏、處士李喜以代己處。詔改虞部郎中，俄檢校御史中丞。請發太倉粟及減苑囿鳥獸所給以賑貧乏，人賴其利。監察御史宋宣遠與盧懷慎姻家，恃以弄法；姚崇子彞留司東都，通賓客，招賄賂。沔將按劾，崇、懷慎方執政，共薦沔有史才，轉著作郎，去其權，蓋憚之也。久之，為太子左庶子。母亡，受吊廬前，賓客未嘗至柩室。語人曰：「平生非至親不升堂入謁，豈以存亡變禮邪？」中書令張說數稱之。服除，遷中書侍郎。



 玄宗以仙州數喪刺史，欲廢之，沔請治舞陽，舞陽，故樊噲國也，更為樊州，帝不納，州卒廢。沔既喜論得失，或曰：「今中書宰相承制，雖侍郎貳之，取充位而已。」沔曰：「百官分職，上下相維，以成至治，豈可俯首懷祿邪？」凡詔敕曹事，多所異同，說不悅，出為魏州刺史。雨潦敗稼，沔弛禁便人。召還。分掌吏部十銓，以左散騎常侍為集賢修撰，歷秘書監、太子賓客。



 是時，太常議加宗廟籩豆，又欲增喪服，於是卿韋縚請坐增籩豆至十二；外祖服大功，舅小功，堂姨若舅、舅母袒免。沔曰：「祭祀上矣，古者飲食必先嚴獻。未有火化，故有毛血之薦，未有曲蘗，故有玄酒之奠。後王作為酒醴、犧牲以致馨香，故有三牲、八簋、五齊、九獻。神道主敬，可備而不敢廢也，雖曰備物，而節制存焉。鈃俎、籩豆、簠簋尊罍之實，皆周時饌，其用通宴饗賓客，而周公與毛血、玄酒同薦於先祖。晉盧諶家祭禮，所薦皆晉時常食，不純用古。此聖賢變文而通其情也。然當時飲食不可闕於祭，明矣。國家清廟時享，禮饌具設，周制也，古物存焉。園寢上食，時膳備列，漢法也，它珍極焉。職貢來祭，致遠物也。有新必薦，順時令也。苑囿躬稼所收，搜狩親中，莫不薦而後食，盡誠敬民。若此至矣，無以加矣。諸珍羞鮮物，第敕有司悉使著於令，因宜而薦，不必加籩豆以為嗛也。大羹，古食也，盛於古器。和羹，常饌也，盛於時器。毛血盛於盤，玄酒盛於尊。未有薦時饌而用古器者，繇古質而今文，便事也。故加籩豆未足盡天下美物，而措諸朝，徒近侈耳。魯丹桓宮之楹，刻其桷，《春秋》非之。班固稱：『墨家出於清廟，是以貴儉。』然清廟不奢，舊矣。太常所請，臣所未安。」



 又太常言：「爵小不及合，執持至難。」沔曰：「禮有以小為貴者，獻以爵是也。然今不及制，則非禮，自有司之陋也。隨失制宜，不待議而革雲。」又言：「禮本於家正，家正而天下定。家不可以貳，故父以尊崇，母以厭降。是以內服齊斬，外服緦，尊名所加，不過一等，今古不易之道也。昔辛有適伊川，見被發而祭，知其將戎，禮先亡也。比制《唐禮》，推廣舅恩，故弘道以來，國命再移於外姓，本禮驗亡，可不戒哉！」時職方郎中韋述、戶部郎中楊伯成、禮部員外郎楊仲昌、監門兵曹參軍劉秩等議與沔合，又詔中書門下參裁，於是宗廟籩豆坐各六，姨若舅小功，舅母緦麻，堂姨袒免，餘仍舊制。



 每朝廷有疑議，皆咨逮取衷。卒，年六十七，贈禮部尚書，謚曰孝。沔儉約自持，祿稟隨散宗族，不治居宅，嘗作《陋室銘》以見志。子祐甫至宰相，別傳。



 盧從願，字子龔。六世祖昶，仕後魏為度支尚書，自範陽徙臨漳，故從願為臨漳人。擢明經，為夏尉。又舉制科高第，拜右拾遺，遷監察御史，為山南黜陟巡撫使，還奏稱旨，累進中書舍人。



 睿宗立，拜吏部侍郎。吏選自中宗後綱紀耗蕩，從願精力於官，偽牒詭功，擿檢無所遺，銓總六年，以平允聞。帝異之，特官其一子。從願請贈其父敬一為鄭州長史，制可。初，高宗時，吏部號稱職者裴行儉、馬載，及是，從願與李朝隱為有名，故號「前有裴、馬，後有盧、李」。



 開元四年，玄宗悉召縣令策於廷，考下第者罷之。從願坐擬選失實，下遷豫州刺史。政嚴簡，奏課為天下第一，寶書勞問，賜絹百匹。召為工部侍郎，遷尚書左丞、中書侍郎，以工部尚書留守東都，代韋抗為刑部尚書。數充校考使，升退詳確。



 御史中丞宇文融方用事，將以括田戶功為上下考，從願不許，融恨之，乃密白「從願盛殖產，占良田數百頃」，帝自此薄之，目為多田翁。後欲用為相屢矣，卒以是止。十八年，復為東都留守，坐子起居郎論輸糴於官取利多，貶絳州刺史，遷太子賓客。二十年，河北饑，詔為宣撫處置使，發倉廥賑饑民。使還，乞骸骨，授吏部尚書致仕，給全祿終身。卒，贈益州大都督，謚曰文。



 李朝隱，字光國，京兆三原人。明法中第，調臨汾尉，擢至大理丞。武三思構五王，而侍御史鄭愔請誅之，朝隱獨以「不經鞫實，不宜輕用法」，忤旨，貶嶺南丑地。宰相韋巨源、李嶠言於中宗曰：「朝隱素清正，一日遠逐，恐駭天下。」帝更以為聞喜令。



 遷侍御史、吏部員外郎。時政出權幸，不關兩省而內授官，但斜封其狀付中書，即宣所司。朝隱執罷千四百員，怨誹嘩騰，朝隱胖然無避屈。遷長安令，宦官閭興貴有所干請，曳去之。睿宗嘉嘆，後御承天門，對百官及朝集使褒諭其能，使遍聞之。進太中大夫一階，賜中上考、絹百匹，以旌剛烈。成安公主奪民園，不酬直，朝隱取主奴杖之，由是權豪斂伏。為執政所擠，出通州都督，徙絳州刺史。開元初，遷吏部侍郎，銓敘明審，與盧從願並授一子官。久之，以策縣令有下第，降滑州刺史，徙同州。玄宗東幸，召見慰勞，賜以衣、帛。擢河南尹，政嚴清，奸人不容息。太子舅趙常奴怙勢橫閭里，朝隱曰：「此不繩，不可為政。」執而悟辱之，帝賜書慰勉。



 入為大理卿。武強令裴景仙丐贓五千匹，亡命，帝怒，詔殺之。朝隱曰：「景仙，其先寂有國功，載初時，家為酷吏所破，誅夷略盡，而景仙獨存，且承嫡，於法當請。又丐乞贓無死比，藉當死坐，猶將宥之，使私廟之祀無餒魂可也。」帝不許，固請曰：「生殺之柄，人主專之；條別輕重，有司當守。且贓惟枉法抵死，今丐贓即斬，後有枉法，亦又何加？且近發德音，杖者聽減，流者給程，豈一景仙獨過常法？」有詔決杖百，流嶺南。



 朝隱更授岐州刺史，母喪解。召為揚州大都督府長史，固辭，見聽。時年已衰，而篤於孝，自致毀瘠，士人以為難。明年，詔書敦遣揚州就職。還為大理卿，封金城伯，代崔隱甫為御史大夫。天下以其有素望，每大夫缺，冀朝隱得之。及居職，不爭引大體，惟先細務，由是名少衰。進太常卿，出為嶺南採訪處置使，兼判廣州。卒於官，贈吏部尚書，官給車槥北還，謚曰貞。



 王丘，字仲山，同晈從子也。父同晊，終太子左庶子。丘十一擢童子科，它童皆專經，而獨屬文，由是知名。及冠，舉制科中第，授奉禮郎。氣象清古，行修絜，於詞賦尤高。族人方慶及魏元忠更薦之，自偃師主簿擢監察御史。



 開元初，遷考功員外郎。考功異時多請托，進者濫冒，歲數百人。丘務核實材，登科才滿百，議者謂自武後至是數十年，採錄精明無丘比。其後席豫、嚴挺之亦有稱，然出丘下。遷紫微舍人、吏部侍郎，典選，復號平允。其獎用如山陰尉孫逖、桃林尉張鏡微、湖城尉張晉明、進士王泠然，皆一時茂秀。久之，為黃門侍郎。



 會山東旱饑，議以中朝臣為刺史，制詔：「皋陶稱：『在知人，在安民。』皆念存邦本，朝乾夕惕，無忘一日。今長吏或未稱，蒼生謂何？深思循良，以革頹敝，宜重刺史之選，自朝廷始。」乃以丘與中書付郎崔沔等並為山東刺史。而丘守懷州，尤清嚴，為下畏慕。入知吏部選，改尚書左丞，以父喪解。服除，為右散騎常侍，仍知制誥。裴光庭卒，蕭嵩與丘善，將引與當國，丘固辭，盛推韓休行能。及休秉政，薦為御史大夫。丘訥於言，所白奏帝多不喜，改太子賓客，襲父封。以疾徙禮部尚書，致仕。



 丘更履華劇，而所守清約，未嘗通饋遺，室宅童騎敝陋，既老，藥餌不自給。帝嘆之，以謂有古人節，下制給全祿以旌絜吏。天寶二年卒，贈荊州大都督，謚曰文。



 嚴挺之，名浚，以字行，華州華陰人。少好學，姿質軒秀。舉進士，並擢制科，調義興尉，號材吏。姚崇為州刺史，異之。崇執政，引為右拾遺。



 睿宗好音律，每聽忘倦。先天二年正月望夜，胡人婆陀請然百千燈，因弛門禁，又追賜元年酺，帝御延喜、安福門縱觀，晝夜不息，閱月未止。挺之上疏諫，以為：「酺者因人所利，合醵為歡也，不使靡敝。今暴衣冠，羅伎樂，雜鄭、衛之音，縱倡優之玩，不深戒慎，使有司跛倚，下人罷劇，府縣裏閻課賦苛嚴，呼嗟道路，貿壞家產，營百戲，擾方春之業，欲同其樂而反遺之患。」乃陳「五不可」，誠意忠到，帝納焉。



 侍御史任正名恃風憲，至廷中責詈衣冠，挺之讓其不敬，反為所劾，貶萬州員外參軍事。開元中，為考功員外郎，累進給事中，典貢舉，時號平允。會杜暹、李元紘為相，不相中。暹善挺之，而元紘善宋遙，用為中書舍人。遙校吏部判，取舍與挺之異，言於元紘，元紘屢詰譙，挺之厲言曰：「公位相國，而愛憎反任小人乎？」元紘曰：「小人為誰？」曰：「宋遙也。」由是出為登州刺史，改太原少尹。



 初，殿中監王毛仲持節抵太原朔方籍兵馬，後累年，仍移太原取兵仗，挺之不肯應，且以毛仲寵幸，久恐有變，密啟於帝。俄改濮、汴二州刺史，所治皆嚴威，吏至重足脅息。會毛仲敗死，帝以挺之言忠，召為刑部侍郎，遷太府卿。



 宰相張九齡雅知之，用為尚書左丞，知吏部選。李林甫與九齡同輔政，以九齡方得君，諂事之，內實不善也。戶部侍郎蕭炅，林甫所引，不知書，嘗與挺之言，稱蒸嘗伏臘，乃為「伏獵」。挺之白九齡：「省中而有伏獵侍郎乎！」乃出炅岐州刺史，林甫恨之。九齡欲引以輔政，使往謁林甫，挺之負正，陋其為人，凡三年，非公事不造也，林甫益怨。會挺之有所諉於蔚州刺史王元琰，林甫使人暴其語禁中，下除洛州刺史，徙絳州。



 天寶初，帝顧林甫曰：「嚴挺之安在？此其材可用。」林甫退召其弟損之與道舊，諄諄款曲，且許美官，因曰：「天子視絳州厚，要當以事自解歸，得見上，且大用。」因紿挺之使稱疾，願就醫京師。林甫已得奏，即言挺之春秋高，有疾，幸閑官得自養。帝恨吒久之，乃以為員外詹事，詔歸東都。挺之鬱鬱成疾，乃自為文志墓，遺令薄葬，斂以時服。



 挺之重交游，許與生死不易，嫁故人孤女數十人，當時重之。然溺志於佛，與浮屠惠義善，義卒，衰服送其喪，已乃自葬於其塔左，君子以為偏。子武。



 武，字季鷹。幼豪爽。母裴不為挺之所答，獨厚其妾英。武始八歲，怪問其母，母語之故。武奮然以鐵鎚就英寢，碎其首。左右驚白挺之曰：「郎戲殺英。」武辭曰：「安有大臣厚妾而薄妻者，兒故殺之，非戲也。」父奇之，曰：「真嚴挺之子！」然數禁敕。武讀書不甚究其義，以廕調太原府參軍事，累遷殿中侍御史。從玄宗入蜀，擢諫議大夫。至德初，赴肅宗行在，房琯以其名臣子，薦為給事中。已收長安，拜京兆少尹。坐琯事貶巴州刺史。久之，遷東川節度使。上皇合劍南為一道，擢武成都尹、劍南節度使。還，拜京兆尹，為二聖山陵橋道使，封鄭國公。遷黃門侍郎。與元載厚相結，求宰相不遂，復節度劍南。破吐籓七萬眾於當狗城，遂收鹽川。加檢校吏部尚書。



 武在蜀頗放肆，用度無藝，或一言之悅，賞至百萬。蜀雖號富饒，而峻掊亟斂，閭里為空，然虜亦不敢近境。梓州刺史章彞始為武判官，因小忿殺之。琯以故宰相為巡內刺史，武慢倨不為禮。最厚杜甫，然欲殺甫數矣。李白為《蜀道難》者，乃為房與杜危之也。永泰初卒，母哭，且曰：「而今而後，吾知免為官婢矣。」年四十，贈尚書左僕射。



 挺之從孫綬。綬父丹，嘗為劍南鹽鐵、青苗、租庸使，以武在蜀，辭不拜。綬擢進士第，以侍御史副劉贊為宣歙團練使。贊卒，綬總留事，悉庫物以獻，召為刑部員外郎。賓佐進奉由綬始。



 河東節度使李說病，軍司馬鄭儋總其政，說卒，代為節度。時德宗務姑息，方鎮若帥死，不它命，即用軍司馬代之，以和厭眾情。至是，帝頗憶綬所獻，故擢為河東司馬。明年，儋卒，即檢校工部尚書，代其使。憲宗立，楊惠琳反夏州，劉闢反蜀，綬建言：「天子始即位，不可失威，請必誅。」選銳兵，遣大將李光顏助討賊。二賊平，檢校尚書左僕射，封扶風郡公，進司空。在鎮九年，尚寬惠，治稱流聞，士馬孳息。嘗大閱，旗幟周七十里，回鶻梅錄將軍在會，聞金鼓震伏。入為尚書右僕射。



 綬既名胄，於吏事有方略，然銳進趣，素議薄之。始就廊下食，在百官上，帝使中人賜含桃，綬見拜之，為御史劾奏，綬慚懼待罪，詔釋綬而貶中人。出為荊南節度使，封鄭國公。



 漵州蠻張伯靖殺吏，據辰、錦州，連九洞自固，詔綬進討。綬勒兵出次，遣將齎檄開曉，群蠻悉降。吳元濟反，僉以綬明恕可大事，乃徙山南東道節度使，加淮西招撫使。綬引師壓賊境，多出金帛賞士，以厚賂謝中人，招聲援，既未有以制賊，閉屯彌年不戰。宰相裴度謂綬非將才，以太子少保召還，檢校司徒，判光祿卿事，進少傅。卒，年七十七，贈太保。



 綬才不逾中人，然歷三鎮，所奏闢及綬時位將相者九人。初，綬未顯，過於■鄉尉李達，達不禮，方飯它客，不召綬。後達罷彭城令，過並州，晨入謁，不知綬也。綬方大宴賓客，召達至，戒客勿起，讓曰：「吾昔羈旅■鄉，君方召客食而不顧我，今我召客亦不敢留君。」達慚，不得去，左右引出，悸而瘖，臥館數月，其佐令狐楚為請，乃免。



 河東李進賢者，善畜牧，家高貲，得幸於綬，署牙門將。元和中，進賢累為振武節度使，闢綬子澈為判官。澈年少，治苛刻，軍中苦之。回鶻入闢鵜泉，進賢發兵討之，吏廩糧不實，次鳴砂，焚殺其將楊遵憲而還。進賢大怒，眾懼，因燔城門，攻進賢，左右拒戰不勝，縋而去，奔靖邊軍。乃殺澈而屠進賢家。詔以夏綏銀節度使張煦代之，誅亂首數百人乃定。



\end{pinyinscope}