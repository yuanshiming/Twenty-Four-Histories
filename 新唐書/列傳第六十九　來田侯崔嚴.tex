\article{列傳第六十九　來田侯崔嚴}

\begin{pinyinscope}

 來瑱，邠州永壽人。父曜，奮行間，開元末，持節磧西副大使、四鎮節度使新的範疇，從一個範疇到另一個範疇的發展，形成人類社會，著名西邊，終右領軍大將軍。瑱略知收，尚名節，崖然有大志。天寶初，從四鎮任劇職，累遷殿中侍御史、伊西北庭行軍司馬。詔舉智謀果決、才堪統眾者，拾遺張鎬薦瑱能斷大事，有禦侮才，擢潁川太守，充招討使。會母喪免，以孝聞。



 安祿山反，張垍薦之，興塊次，拜汝南太守。未行，改潁川。賊攻潁川，方積粟多，瑱完埤自如，手射賊，皆應弦僕。賊使降將畢思琛招之，父故將也，拜城下，泣且吊，瑱不應，前後俘殺甚眾。賊懼，目為「來嚼鐵」。以功就加防禦使、河南淮南游弈逐要招討使。徙山南東道節度使代魯炅，會嗣號王巨表炅方固守，乃還瑱故官。賊圍南陽急，瑱與魏仲犀合兵救之，不勝，人情恟懼，瑱能撫訓士，舉動安重，賊不得侵。改淮南西道節度。兩京平，封潁國公，食二百戶。



 乾元二年，徙河西。未行，王師敗於相州，詔拜陜虢節度，兼潼關防禦團練鎮守使。明年，襄州部將張維瑾等殺其使史翽，徙瑱山南東道襄、鄧、均、房、金、商、隨、郢、復十州節度使。既至，維瑾降。上元二年春，破史思明餘黨於魯山，俘賊渠，又戰汝州，獲馬、牛、橐駝，凡兩戰，斬首萬級。明年，詔瑱還，瑱安襄、漢，士亦宜其政，因諷眾留己，而外示行；至鄧，復詔歸鎮。肅宗聞其謀，惡之，呂諲、王仲昇等皆言「瑱得士心，不可以留』，乃改山南東道襄、鄧、唐、復、隨、郢六州節度。俄而仲昇與賊戰申州，為賊禽。初，仲昇被圍，而江陵呂諲病，瑱顧望不即救，及師出，仲昇已沒。行軍司馬裴奰表其狀，且言：「瑱善謀而勇，恐後難制，即除之，可一戰禽也。」帝頗謂然，遂改瑱淮西申、安、蘄、黃、光、沔兼河南陳、豫、許、鄭、汴、曹、宋、穎、泗十五州節度以寵之，陰奪其權，加奰襄、鄧等七州防禦使代瑱。瑱懼，釋言「淮西無糧，須麥收可上道」，又諷眾固留。



 代宗立，復授襄州節度、奉義軍渭北兵馬使；密詔奰圖之。奰自均州率眾浮漢下。會日入，候者白瑱，瑱與帳下謀，其副薛南陽曰：「公奉詔留鎮，而奰以兵脅代，是無名也。奰智勇非公敵，而眾心不附。彼若乘我不虞，縱火夜攻，誠可憂也。若須明，則破之必矣。」明日，奰督軍五千陣谷水北，瑱以兵迎之，呼其軍，告曰：「爾何事來？」曰：「公不受命，故中丞伐罪。」瑱曰：「詔還鎮此州。」乃以詔書示之。皆曰：「偽也。吾千里討賊，豈空歸邪？」爭射之，瑱走旗下。薛南陽曰：「請公勒兵勿戰。」乃以三百騎為奇兵，旁萬山，出其背夾擊之，其眾幾盡，奰脫身走，至申口，禽之，送京師。瑱因入朝謝罪，帝待之無疑，拜兵部尚書、同中書門下平章事，充山陵使。是時，程元振居中用事，疾瑱，乃告與巫祝言不順。會王仲昇歸，又言由瑱與賊合，故陷賊。帝積怒，遂下詔削除官爵，貶播川尉，員外置。及鄠，賜死，籍其家。瑱之死，門下客散去，掩尸於坎，校書郎殷亮獨後至，哭尸側，為備棺衾以葬。帝徐悟元振誣，以它罪流溱州。



 先是，瑱行軍司馬龐充以兵二千戍河南，至汝，聞瑱死，乃還襲襄州，別將李昭御之，走房陵。昭與薛南陽、梁崇義不相臣，崇義殺昭，帝以崇義為節度使代瑱。既而為瑱立祠，四時致饗，避瑱廳事不處，哀祈禮葬，詔可。廣德元年，追復官爵。



 裴奰者，始以廕為京兆司錄參軍。瑱鎮陜州，引為判官，移襄州，又為行軍司馬，遇之厚。及瑱私漢上，奰欲得其處，故背瑱言狀，帝倚以圖瑱。而性輕褊少謀，師興，給用無節。及敗，有詔流費州，至藍田，賜死。



 田神功，冀州南宮人。天寶末，為縣史。會天下兵興，賊署為平盧兵馬使，率眾歸朝，從李忠臣收滄、德，攻相州，拒杏園。後守陳留，戰不勝，與許叔冀降於史思明。思明使與南德信、劉從諫南略江淮，神功襲德信，斬之，從諫脫身走，乃並將其兵。詔拜鴻臚卿。襲敬釭鄆州，不克。劉展反，鄧景山引神功助討，自淄青濟淮，眾不整，入揚州，遂大掠居人貲產，發屋剔窖，殺商胡波斯數千人。俄而禽展送京師，遷淄青節度使。會侯希逸入青州，更徙兗鄆。時賊圍宋州急，李光弼奏神功往救，賊解去。又破法子營，復攻敬釭，降之。朝義聞，乃奔下博。進封信都郡王，徙河南節度、汴宋八州觀察使。



 大歷二年來朝，加檢校尚書右僕射，詔宰相百官送至省。又判左僕射，知省事，加太子太師，還軍。神功事母孝。始，嘗倨驕自如，見光弼待官屬鈞禮，乃折節謙損。既寢疾，宋之將吏為禳祈報恩。



 八年，自力入朝，卒，代宗為徹樂，贈司徒，詔其弟曹州刺史神玉知汴州留事，賻絹千匹、布五百端，百官吊喪，賜屏風茵褥，飯千桑門追福。至德後，節度使不兼宰相者，惟神功恩禮最篤。神玉終汴宋節度留後。



 侯希逸，營州人。長七尺，豐下銳上。天寶末為州裨將，守保定城。安祿山反，使中人韓朝易又傳命，希逸斬以徇。祿山又以親將徐歸道為節度使，希逸率兵與安東都護王玄志斬之，遣使上聞，詔拜玄志平盧節度使。玄志卒，副將李正己殺其子，共推希逸，有詔就拜節度使，兼御史大夫。與賊確，數有功。然孤軍無援，又為奚侵掠，乃拔其軍二萬，浮海入青州據之，平盧遂陷。肅宗因以希逸為平盧、淄青節度使。自是淄青常以平盧冠使。寶應初，與諸軍討平史朝義，加檢校工部尚書，賜實戶，圖形凌煙閣。



 希逸始得青，治軍務農有狀。後稍怠肆，好畋獵，佞佛，興廣祠廬，人苦之。夜與巫家野次，李正己因眾怨閉闔不內，遂奔滑州。召還，檢校尚書右僕射，知省事。大歷末，封淮陽郡王。建中二年，遷司空。未及拜，卒，年六十二，遺敕其子上還前後實封，贈太保。



 崔寧，本貝州安平人，後徙衛州。世儒家，而獨喜縱橫事，因落魄，客劍南，以步卒事鮮於仲通。又從李宓討雲南，無功，還成都，行軍司馬崔論悅之，薦為牙將。歷事崔圓、裴冕。冕被謗，朝廷疑之，遣使者問狀，寧部兵耳白其冤，使者以聞。寧亦還京師，留為折沖郎將。寶應初，蜀亂，山賊乘險，道不通。嚴武白寧為利州刺史，既至，賊遁去，由是知名。及武為劍南節度使，過州，心欲與俱西，而利非所屬，使寧自為計。寧曰：「節度使張獻誠見疑，難輒去。然獻誠嗜利，若厚賂之，寧可以從大夫矣。」武然之，以奇錦珍貝遺獻誠，且求寧，獻誠果喜，令自移疾去。武遂奏為漢州刺史。吐蕃引雜羌寇西山，破柘、靜等州，有詔收復。於是武遣寧將而西，既薄賊城，城皆累石，不得攻，惟東南不合者丈許，諜知之，乃為地道，再宿而拔，拓地數百里。虜眾驚相謂曰：「寧，神兵也！」及還，武大悅，裝七寶輿迎入成都，以誇於軍。



 永泰元年，武卒。行軍司馬杜濟，別將郭英干、郭嘉琳皆請英乾之兄英乂為節度使，寧與其軍亦丐大將王崇俊。奏俱至，而朝廷既用英乂矣。英乂恨之，始署事即誣殺崇俊，又遣使召寧。寧恐，托拒吐蕃，不敢還。英乂怒，因出兵，聲言助寧，實欲襲取之，即徙寧家於成都，而淫其妾媵。寧懼，益負阻。英乂乃自將討之，會天大雪，馬多凍死，士心離，遂敗歸。寧聞英乂損裁將卒稟賜，下皆恨怒，又毀玄宗冶金像，乃令軍中曰：「英乂反，輒居先帝舊宮。」乃進薄成都。英乂陣城西，使柏茂琳為前軍，英乾為左軍，嘉琳為後軍，與寧戰，茂琳等敗，軍多降寧。寧即署降將，使率兵還攻，英乂不勝，走靈池，為韓澄所殺。



 於是劍南大擾，楊子琳起瀘州，與邛州柏貞節連和討寧。明年，代宗詔宰相杜鴻漸為山西劍南邛南等道副元帥、劍南西川節度使，往平其亂。鴻漸出駱谷，或進計曰；「公不如駐閬中，數騰書陳英乂罪，嘉寧方略，因以寧所署刺史即授之，使不疑。而後與東川張獻誠及諸帥合兵擾寧，不一年，寧勢且窮，必束身歸命。」鴻漸疑未決。會寧遣使至，獻繒錦數萬，辭卑約甚，鴻漸貪其利，遂入成都，政事一委寧，日與僚屬杜亞、楊炎縱酒高會。乃表貞節為邛州刺史，子琳為瀘州刺史，以和解之。又數薦寧於朝。先是，寧與張獻誠戰，奪其旌節，不肯與，故朝廷因授寧成都尹、西山防禦使、西川節度行軍司馬。鴻漸既還朝，遂為節度使。



 大歷三年來朝。寧本名旰，至是賜名。楊子琳襲取成都，帝乃還寧於蜀。未幾，子琳敗。寧見蜀地險，饒於財，而朝廷不甚有紀，乃痛誅斂；使弟寬居京師，以賂厚謝權貴，深結元載父子，故寬驟擢御史中丞，寬兄審至給事中。寧在蜀久，兵浸強，而肆侈窮欲，將吏妻妾多為污逼，朝廷隱忍，不能詰。累加尚書左僕射。十四年，入朝，進檢校司空、同中書門下平章事，兼山陵使。俄以平章事為御史大夫，即建白擇御史當出大夫，不宜謀及宰相。因奏李衡、於結等任御史，宰相楊炎怒，寢不行。炎方詆劉晏，寧申救於帝，又素事元載，而炎亦出載門，故銜之，未忍發。



 是歲十月，南蠻與吐蕃合兵入文川、方維、邛郲，覆沒州縣，民逃匿山谷中。寧方在朝，軍無帥，德宗促寧進鎮。炎業與有嫌，恐已入蜀不可制，即說帝曰：「蜀，天下之奧壤，自寧擅制，朝廷失外府十四年矣。今寧雖來，以全師守蜀，賦稅入天子者與無地同。寧本與諸將等夷，獨因叛千百萬得位，不敢自有，以恩柔煦育，故威令不行。今雖歸之，必無功，是徒遣也；若其有功，誼不容奪。則西蜀之奧，敗固失之，勝亦非國家所有。惟陛下孰察。」帝曰：「卿策云何？」炎曰：「請無歸寧。今硃泚所部範陽勁卒戍近甸，趨與禁兵雜往，舉無不克，因是役得以親兵內其腹中，則蜀將破膽不敢動，然後換授他帥，以收其權，得千里肥饒之地，是謂因小禍受大福也。」帝曰：「善。」遂罷寧西川節度，改兼京畿觀察使、靈州大都督、單于鎮北大都護、朔方節度、鄜坊丹延州都團練觀察等使，托言重臣綏靜北陲，而每道置留後，使得自奏事，杜希全靈州，王翃振武，李建徽鄜州，及戴休顏、杜從政、呂希倩皆炎署置，使伺寧過失。寧至夏州，與希倩招黨項，降者甚眾。炎惡之，即奏希倩無綏邊才，而以神武將軍時常春代之，更拜寧尚書右僕射、知省事，司空如故。



 硃泚亂，帝出居奉天，寧後數日至，帝喜甚。寧謂所親曰：「上聰明，從善如轉規，但為盧杞所惑至此爾。」因潸然涕下。杞聞之，思有以構寧於帝。會王翃赴難時，與寧俱出延平門而西，寧數下馬趨廁，輒迂久。翃懼賊追，即呼曰：「既至此，而欲顧望乎？」杞微聞，即諷翃以聞。會泚行反間，而除柳渾為宰相，署寧中書令。時朔方掌書記康湛為盩厔尉，翃逼湛詐作寧遺泚書獻之，杞遂奏：寧初無效順心，向聞與賊盟署中書令，今果後至，復得所與賊書，反狀明甚。若兇渠外逼，奸臣內謀，則大事去矣。」因俯伏歔欷曰：「臣備位宰相，危不能持，顛不能扶，罪當死。」帝命左右扶起之，乃召寧至朝堂，雲使宣慰江淮。俄而中人引寧幕後，使二力士縊殺之，年六十一。



 初，命陸贄草制，贄索寧與泚書，將坐其事。杞復云：「書已亡。」寧死，籍其家，中外冤之。帝乃赦寧親屬，而歸其資云。貞元十二年，寧故將夏綏銀節度使韓潭請以所加禮部尚書雪寧罪，有詔聽其家收葬。始，寧入朝，留其弟寬守成都，楊子琳乘間起瀘州，以精騎數千襲據其城。寬戰力屈，寧妾任素驍果，即出家財十萬募勇士，得千人，設部隊，自將以進。子琳大懼，會糧盡，且大雨，引舟至廷，乘而去。子琳者，本瀘南賊帥，既降，詔隸劍南節度，屯瀘州，杜鴻漸表為刺史。既敗，收餘兵沿江而下，諸刺史震慄，備餼牢以饗士。過黃草峽，守捉使王守仙伏兵五百，子琳前驅至，悉禽之，遂入夔州，殺別駕張忠，城守以請罪。朝廷以其本謀近忠，故授峽州刺史，移澧州鎮遏使。後歸朝，賜名猷。



 寧季弟密，密子繪，俱以文辭稱。繪四子：蠡、黯、確、顏，皆擢進士第。



 蠡字越卿，開成中為戶部侍郎，白罷忌日百官行香，有詔褒可。歷平盧、天平軍節度使，終尚書左丞。



 子蕘，字野夫，乾符中為吏部侍郎，美文辭，談辯華給，以銓管非所長，出為陜虢觀察使。是時王仙芝亂漢上，河南群盜興，蕘簡侻不曉事，但以器韻自高，委政廝豎，不恤人疾苦。或訴旱者，指廷樹示之曰：「柯葉尚爾，何旱為？」即搒笞之，上下離心。俄為軍吏所執，髡其髯鬢。蕘再拜祈免，乃得去。渴甚，求飲於民，民飲以溺。坐失守，貶端州司馬，終左散騎常侍。



 黯，字直卿，開成初為監察御史，奏郊廟祭事不虔。文宗語宰相曰：「宗廟之禮，朕當親之。但千乘萬騎，國用不給，故使有司侍祠，然是日朕正衣冠坐以俟旦。今聞主者不虔，祭器敝惡，豈朕事神蠲潔意邪？公宜敕有司道朕斯意。」黯乃具條以聞。擢員外郎，累遷諫議大夫。



 確、顏，位皆郎中。



 嚴礪，字元明，震從祖弟也。少為浮屠法，太守見之，偉其材，表為玄武尉。震在山南，署牙將。德宗之幸，主饋餉有功。然輕躁多奸謀，以便佞自將。累為興州刺史。震卒，以礪權主留府事，遺言薦之，即拜本道節度使。詔下諫議大夫、給事中、補闕、拾遺合議，皆以為「礪資淺，士望輕，不宜授節制」，帝不從。



 礪在位，貪沓茍得，士民不勝其苦。素惡鳳州刺史馬勛，即誣奏，貶賀州司戶參軍。劉闢反，以儲備有素，檢校尚書左僕射，節度東川。擅沒吏民田宅百餘所，稅外加斂錢及芻粟數十萬。元和四年，卒，贈司空。後監察御史元稹奉使東川，劾發其贓，請加惡謚。朝廷以其死，故但追田宅奴婢還其主，稅外所斂悉蠲除云。



\end{pinyinscope}