\article{列傳第一百三十七　籓鎮盧龍}

\begin{pinyinscope}

 李懷仙，柳城胡也。世事契丹，守營州。善騎射，智數敏給。祿山之反，以為裨將。史思明盜河南類文明是性愛受壓抑的產物，人的性愛因遭受壓抑，無法滿，留次子朝清守幽州，以阿史那玉、高如震輔之。朝義殺立，移檄誅朝清。二將亂，朝義以懷仙為幽州節度使，督兵馳入。如震欲拒，不及計，乃出迎。懷仙外示寬以安士，居三日，大會，斬如震，州部悉平。朝義敗，將趨範陽。中人駱奉先間遣鐫說，懷仙遂降，使其將李抱忠以兵三千戍範陽。朝義至，抱忠閉關不內，乃縊死，斬其首，因奉先以獻。僕固懷恩即表懷仙為幽州盧龍節度使，遷檢校兵部尚書，王武威郡。屬懷恩反，邊羌挐戰不解，朝廷方勤西師，故懷仙與田承嗣、薛嵩、張忠志等得招還散亡，治城邑甲兵，自署文武將吏，私貢賦，天子不能制。



 大歷三年，麾下硃希彩、硃泚、泚弟滔謀殺懷仙，斬閽者以入，希彩不至。黎明，泚懼欲亡，滔曰：「謀不成，有死，逃將焉往？」俄希彩至，共斬懷仙，族其家。希彩自稱留後。張忠志以兵討其亂，不克。代宗因赦罪，詔宰相王縉為節度使，以希彩副之。希彩聞縉至，搜卒伍，大陳戎備以逆。縉建旌棨徐驅，希彩迎謁恭甚。縉度不可制，勞軍，閱旬乃還。希彩即領節度。五年，封高密郡王。驁恣不軌，人不堪。七年，其下李瑗間眾之怨，殺之，共推硃泚為留後。泚自有傳。



 硃滔，性變詐多端倪。希彩以同宗倚愛之，使主帳下親兵。泚領節度，遣滔將兵三千為天子西乘塞，為諸軍倡。始，安、史後，山東雖外臣順，實傲肆不廷。至泚首效款，帝嘉之，召見滔殿中。帝問曰：「卿材孰與泚多？」滔曰：「統御士眾，方略明辨，臣不及泚；臣年二十八，獲謁天子，泚長臣五年，未識朝廷，此不及臣。」帝愈嘉，特詔勒兵貫王城而出，屯涇州，置酒開遠門餞之。戍還，乃謀奪泚兵，詭說曰：「天下諸侯未有朝者，先至，可以得天子意，子孫安矣。」泚信之，因入朝。稍不相平，泚遂乞留，西討吐蕃。以滔權知留後，兼御史大夫。滔殺有功者李瑗等二十餘人，威振軍中。



 李惟岳拒命，滔與成德張孝忠再破之束鹿，取深州，進檢校司徒，遂領節度，賜德、棣二州。德宗以康日知為深、趙二州團練使，詔滔還鎮。滔失深州，不平，又請恆、定七州所賦供軍，復不許，愈怨。時馬燧圍田悅，悅窮，間滔與王武俊同叛。滔姑子劉怦為涿州刺史，以書諫曰：「司徒身節制，太尉位宰相，恩遇極矣。今昌平有太尉鄉、司徒里，不朽業也。能以忠順自將，則無不濟。比忘上樂戰，不顧成敗如安、史者，今復何有？司徒圖之，無貽悔。」滔不從，連兵救悅。又懼張孝忠之襲，使怦壁險而軍。滔激其眾曰：「士蹀血斗，既下堅城，朝廷乃見奪，奏賞不報。君等疾趨，破馬燧軍以取貲糧，可乎？」軍中不應，三號之，乃曰：「幽人死於南者，骸撐不揜，痛藏心髓，奈何復欲暴骨中野乎？司徒兄弟受國寵，士各蒙官賞，願安之，不恤其它。」滔罷，潛殺不可共亂者數十人。日知發其謀於燧，天子聞，以悅未下，重起兩寇，即封滔通義郡王，實戶三百。



 滔愈悖，分兵與武俊屯趙州脅日知，矯詔發其糧貯，即引兵救悅，次束鹿。軍大噪曰：「天子令司徒北還，而南救魏，寧有詔邪？」滔懼，走匿傳舍。裨將蔡雄好諭士曰：「始天子約取成德，所得州縣賜有功者。拔深州者，燕也。本鎮常苦無絲纊，冀得深州以佐調率，今顧不得。又天子以帛賜有功士，為馬燧掠去，今引而南，非自為也。」軍中悔謝，復曰：「雖然，司徒南行違詔書，莫如還。」滔回次深州，誅首變者二百人。眾懼，乃率兵南壁寧晉，與武俊合。帝命馬燧、李懷光擊之，滔屬鄭雲逵、田景仙皆奔燧。已而滔破懷光軍，則與王師屯魏橋，久不戰。



 悅德滔援，欲尊而臣之，滔讓武俊，曰：「篋山之勝，王大夫力也。」於是，滔、武俊官屬共議：「古有列國連衡共抗秦。今公等在此，李大夫在鄆，請如七國，並建號，用天子正朔。且師在外，其動無名，豈長為叛臣，士何所歸？宜擇日定約，順人心，不如盟者共伐之。」滔等從之。滔以祿山、思明皆起燕，俄覆滅，惡其名，以冀堯所都，因號冀，武俊號趙，悅號魏，納號齊。建中三年冬十月庚申，為壇魏西，祀天，各僭為王，與武俊等三讓乃就位。滔為盟主，稱孤；武俊、悅及納稱寡人。是日，三叛軍上有雲氣頗異，燧望笑曰：「是雲無知，乃為賊瑞邪！」先是，其地土息高三丈，魏人韋稔佞悅，以為益土之兆。後二年，滔等冊遺，正值其所。



 滔改幽州為範陽府，以子為府留後，稱元帥，用親信為留守。滔等居室皆曰殿，妻曰妃，子為國公，下皆稱臣，謂殿下。上書曰箋，所下曰令。置左右內史，視丞相；內史令、監，視侍中、中書令；東西侍郎，視門下、中書；東曹給事、西曹舍人，視給事中、中書舍人；司議大夫，視諫議大夫；六官省，視尚書；東、西曹僕射，視左右僕射；御史臺曰執憲，置大夫至監察御史，驅使要籍官曰承令；左右將軍曰虎牙、豹略；軍使曰鷹揚、龍驤。以劉怦為範陽府留守，柳良器、李子千為左右內史，滔兄瓊瑰、陸慶為東、西曹僕射，楊霽、馬寔、寇瞻、楊榮國為司文、司武、司禮、司刑侍郎，李士真、樊播為執憲大夫、中丞。其餘以次補署。聘處士張遂、王道為司諫。



 燧遣李晟將兵至易、定，率張茂昭攻涿、莫，以絕滔援。明年，圍清苑，滔將鄭景濟固守。滔使馬寔將兵萬人，與武俊拒燧，自以兵萬餘救清苑，絕晟糧道。兵至定州，晟不知，夜引兵還。滔疑有伏，不敢逼，遽保瀛州。而孝忠、晟合兵千人城萊水，滔驍將烏薩戒以兵七百襲殺城卒數百，晟不出。景濟望滔軍立幟為應。滔進軍薄晟營，晟戰不利，城中兵亦出，晟大敗，奔易州。茂昭走滿城。滔已破晟，則回屯河間不進。武俊使宋端趣讓，滔怒曰：「孤亟戰且病，就醫藥，而王已復云云。孤南救魏，棄兄背君如脫屣。王必相疑，亦聽所為！」端還，武俊謂寔曰：「寡人望王速來指縱，決勝負，復何惡？王異日並天下，寡人得六七城，為節度足矣。」寔遣具道所以然，武俊亦遣使謝滔，滔悅，亦報謝。然武俊內銜之，滋不懌，與田悅潛謀絕滔。



 及泚反，燧等皆班師，武俊、寔亦還。悅、武俊遣使至河間，賀泚即位。武俊詭請寔共攻康日知於趙州，謀覆其軍，不克。實歸，武俊餞之，厚贈遺。泚遣人密召滔，使趨洛陽。滔發書，西向再拜，移檄諸道曰：「今發突騎四十萬走洛陽，與皇帝會上陽宮。」使王郅說悅連和俱西。滔素強調斂，武俊等不能堪。又令各以兵五千從攻洛，欲僭稱帝，乘輿、法從及赦令皆具。



 初，回紇以女妻奚王，大歷末，奚亂，殺王，女逃歸，道平盧，滔以錦繡張道，待其至，請為婚，女悅，許焉。既而遣使修婿禮於回紇，回紇喜，報以名馬重寶。及僭相王，與武俊、悅、納納四金鑰於回紇，曰：「四國願聽命於可汗，謹上金鑰，啟閉出納，唯所命。」至是，乞師焉。回紇以二千騎從，而武俊亦先乞師，以斷懷光餉路，未至，而王師還。回紇過幽州，滔使說其酋達干曰：「若能同度河而南，玉帛子女不貲，計可得也。」達干許諾，滔啖以金帛，約曰：「五十里舍，以須悅軍。」滔兵五萬，車千乘，騎二萬，士私屬萬餘，虜兵三千，馬、橐它倍之；過武俊境，武俊勞之，牛酒芻米皆具。然悅已用武俊謀，不肯出，儲峙於野以待。滔至貝州，悅刺史邢曹俊上謁滔，即歸閉城守，滔疑之，次永濟。武俊陰遣客反間滔曰：「悅有憾，須公南，以兵斷公歸路，宜少備。」滔聞怒，入永濟，執悅吏掠訊，不得其情，殺之。使回紇大掠，南及澶、衛，系執老幼無遺者。悅大恐，闔城自保。滔遣將楊布略定館陶，屯平恩，置官吏。



 滔整軍北還，使馬寔屯冠氏，聞悅死，遂攻魏州，圍貝州。於是，武俊、李抱真合軍擊滔。滔急召寔至貝州，步馬乏頓。明日，輒約戰，寔請休士三日，蔡雄、達干等畏武俊堅壁難圖，請戰。楊布曰：「大王將取東都，逢小敵即怯，何以長驅天下邪？」術士尹少伯亦言必勝。既戰，為二軍所乘，大敗，大將硃良祐、李進皆被執，委杖如丘，滔奔入德州。恨少伯、雄、布之謬，殺之。俄而京師平，滔已敗，不能軍，走還幽州，上書待罪。有詔武俊、抱真開示大信，若誠心審固者，當洗釁錄勛，與更始。



 初，滔以劉怦忠力，使留守，及敗，疑圖己，仿徨不敢入。怦聞其至，搜兵繕鎧，夾道陳二十里迎謁，望滔哭，滔遂入府。氣沮索，日邑邑，被病，政事一委怦。貞元元年死，年四十二，贈司徒。



 劉怦，幽州昌平人。少為範陽裨將，以親老疾宜侍，輒去職。李懷仙為節度使，檄召不應。硃滔時，積功至雄武軍使，廣墾田，節用度，以辦治稱。稍遷涿州刺史。滔之討田承嗣，表知府事，和裕得眾心。李寶臣以兵劫滔於瓦橋，滔走，寶臣乘勝欲襲幽州，怦設方略，勒兵完守，寶臣不敢謀，擢御史中丞。滔敗歸，終不貳，益治兵，人嘉怦忠於所奉。及滔死，軍中盡推怦，乃總軍事。俄詔為節度副大使、彭城郡公。居鎮才三月死，年五十九，贈兵部尚書，謚曰恭。子濟。



 濟，字濟。游學京師，第進士，歷莫州刺史。怦病，詔濟假州事。及怦卒，嗣節度，累遷檢校尚書右僕射、同中書門下平章事。奚數侵邊，濟擊走之，窮追千餘里，至青都山，斬首二萬級。其後又掠檀、薊北鄙，濟率軍會室韋，破之。



 王承宗叛，濟合諸將曰：「天子知我怨趙，必命我伐之，趙且大備我，奈何？」裨將譚忠欲激濟伐承宗，疾言曰：「天子不使我伐趙，趙亦不備燕。」濟怒，系之。使視趙，果不設備。數日，詔書許濟無出師。濟釋忠，謝而問之，忠曰：「昭義盧從史外親燕，內實忌之；外絕趙，內實與之。此為趙畫曰：『燕倚趙自固，雖甚怨，必不殘趙，故不足虞也。』趙既不備燕，從史則告天子曰：『燕、趙，宿怨也，今趙見伐而不備燕，是燕反與趙。』此所以知天子不使君伐趙，趙亦不備燕。」濟曰：「計安出？」曰：「今天子誅承宗，而燕無一卒濟易水者，正使潞人賣恩於趙，販忠於上，是君貯忠誼心，而染私趙之名，卒不見德於趙，惡聲徒嘈嘈於天下。」濟然之，以兵七萬先諸軍，斬首數千級，又拔饒陽，屯瀛州。進攻安平，久不拔，濟命次子總以兵八千先登，日中拔其城。會赦承宗，進中書令。



 濟之出，以長子緄攝留務，總為行營都知兵馬使。濟病甚，總與左右張、成國寶及帳內親近謀殺濟，乃使人詐從京師來，曰：「朝廷以公前屯瀛州逗留，詔副大使代節度。」明日，復使人曰：「詔節至太原矣。」又使人走呼曰：「過代矣。」舉軍驚。濟憤且怒，不知所為，誅主兵大將數十人及素與緄厚善者，亟追緄，以玨已兄皋代留事。濟自朝至中昃不食，渴索酏漿，總使吏唐弘實寘毒，濟飲而死，年五十四。緄至涿州，總矯濟命殺之。乃發喪，贈太師，謚曰莊武。



 總性陰賊，尤險譎，已毒父，即領軍政，朝廷不知其奸，故詔嗣節度，封楚國公，進累檢校司空。承宗再拒命，總遣兵取武強，按軍兩端，以私饋齎。憲宗知之，外示崇寵，進同中書門下平章事。及吳元濟、李師道平，承宗憂死，田弘正入鎮州，總失支助，大恐，謀自安。又數見父兄為崇，乃衣食浮屠數百人，晝夜祈禳，而總憩祠場則暫安，或居臥內，輒驚不能寐。晚年益慘悸，請剔發，衣浮屠服，欲祓除之。



 譚忠復說總曰：「天地之數，合必離，離必合。河北與天下離六十年，數窮必合。往硃泚、希烈自立，趙、冀、齊、魏稱王，郡國弄兵，低目相視，可謂危矣，然卒於無事。元和以來，劉闢、李錡、田季安、盧從史、齊、蔡之強，或首於都市，或身為逐客，皆君自見。今兵駸駸北來，趙人已獻德、棣十二城，助魏破齊，唯燕無一日勞，後世得無事乎？為君憂之。」總泣且謝，因上疏願奉朝請，且欲割所治為三；以幽、涿、營為一府，請張弘靖治之；瀛、莫為一府，盧士玫治之；平、薊、媯、檀為一府，薛平治之。盡籍宿將薦諸朝。



 會穆宗沖逸，宰相崔植、杜元穎無遠謀，欲寵弘靖，重其權，故全付總地，唯分瀛、莫置觀察使。拜總檢校司徒兼侍中、天平節度使。又賜浮屠服，號大覺，榜其第為佛祠，遣使者以節、印偕來。時總已自髡祝，讓節、印，遂衣浮屠服。行及定州，卒。



 始，總請代，獻馬萬五千匹，群臣或疑其詐，帝獨納之，使給事中薛存慶宣慰，給所部復一歲，緡錢百萬勞軍，高年惸獨不能自存者，官吏就問，賜粟帛。總遂與忠俱行，軍中世懷其惠，擁留不得進。總殺首謀者十人，以節付張皋，夜間道去，遲明，軍中乃知。



 詔贈太尉。子礎及弟約至長安者十一人，皆擢州刺史。忠護總喪至，亦卒。忠，絳人，喜兵，善謀事，蓋健男子云。



 硃克融，滔孫也。以偏校事劉總。總將入朝，慮後有變，籍其軍材勇與黠暴不制者，悉薦之朝，冀厚與爵位，使北方歆艷，無甘亂心，克融在遣。方是時，執政非其人，既見總納地，謂天下曠然無復事。克融等留京師，久之不得調，數詣宰相求自試，皆不聽，羸色敗服，饑寒無所貣丐，內怨忿。會張弘靖赴鎮，因悉遣還。



 俄幽州亂，囚弘靖。時克融父洄，號有智譎，以疾廢臥家，眾往請為帥。洄辭老且病，因推克融領軍務。詔以劉悟為節度使馳往，俄而瀛、冀皆附克融，悟不得入。克融縱兵掠易州，敗兩縣；寇蔚州，易州刺史柳公濟戰白石嶺，斬三千級；轉寇定州，節度使陳楚破其兵二萬。會鎮州反，殺田弘正，議者謂二賊均逆，而克融全弘靖不敢害，可悉兵先誅趙，赦燕。朝廷度幽薊未可復取，乃拜克融檢校左散騎常侍，為幽州盧龍節度使，長慶元年也。



 明年，陷弓高，攻下博，與王廷水奏共圍深州。裴度以檄譙諭，克融乃還，因進檢校工部尚書，表獻馬萬匹、羊十萬，請直賞軍。敬宗初，遷檢校司空，賜邊屯時服，克融以帛疏惡，囚詔使楊文端以聞。又上言：「聞陛下東幸雒，願率匠丁五千助營宮室，迎乘輿，且請帛三十萬，備一歲費。」帝怒，用裴度謀，忍不問，以好言答之，屈其謀，進爵吳興郡王。



 是年，軍亂，殺克融及其子延齡，詔贈司徒。次子延嗣立，領留後，為大將李載義殺而代之，並族其家。



 李載義，自稱恆山愍王之後。性矜蕩，好與豪傑游，力挽強搏斗。劉濟在幽州，高其能，引補帳下，從征伐，積多為牙中兵馬使。硃克融死，子延嗣叛命，殘用其人。載義因眾不忍，殺之，暴其罪於朝。敬宗即授檢校戶部尚書、盧龍軍節度使，封武威郡王。



 初，張弘靖之囚，幕府多見害，妻子留不遣。及是，載義悉護送京師，雖僮廝畢行。俄而李同捷據滄、景，邀襲封，載義請討賊自效，文宗嘉之，進檢校尚書右僕射。斬級數有功，賊平，詔同中書門下平章事，賜白玉帶，示殊禮。



 大和四年，為兵馬使楊志誠所逐，奔易州，即上言：「自破滄州賊，屢請朝不許，今願將妻子身入見。」帝令使者抵太原尉迎，賜袍笏裝器；又以其嘗有功，且意恭順，乃冊拜太保，仍平章事。俄為山南西道節度使。徙河東。


始，回鶻使者歲入朝，所過暴慢，吏不敢何禁，但嚴兵自守。虜忸習，益謷悍，至鞭候人，剽突市區。時大酋李暢者，曉華人語，尤兇黠。既就館，橫須索，抶
 \gezhu{
  疒只}
 郵人。載義召暢語曰：「可汗以舅甥故，使將軍朝貢，誼不容將軍暴也。天子厚饔餼以禮客，有不謹，吏皆論死。若將軍所部不戢，而奪攘自如，我必殺所犯者，將軍其少戒。」因悉罷所防兵，以兩卒護闔。暢嚴憚之，訖無犯者。進兼侍中。會吏下請立碑紀功，詔李程為之辭，未有字。帝詔曰：「《周書》『凡厥正人，既富方谷。』卿宜當之，以方谷為字。」其寵待如此。開成二年卒，年五十，贈太尉。



 初，載義母葬範陽，為楊志誠掘發。後志誠被逐，道太原，載義奏請剔其心，償母怨，不許。又欲殺之，官屬苦救乃免，然盡戕其妻息士卒，其天資驕暴雲，帝屈法弗劾也。



 志誠者，事載義為牙將。載義宴天子使者鞠場，志誠與其黨噪而起，載義走，因自為都知兵馬使。文宗更以嘉王領節度，用志誠為留後。俄檢校工部尚書，擢節度副大使。逾年，進檢校吏部。詔下，邸吏白宰相曰：「軍中不識朝廷儀，惟知尚書改僕射為進秩。今一府盛服以待天子命，如復為尚書，則舉軍慚，使者勢不得出。」既志誠果怨望，軍有謾言，囚中人魏寶義及它使焦奉鸞、尹士恭，而遣部將王文穎入謝，讓還所命。帝復賜之，文穎不肯受，輒去。帝忍不責，乃遣使進檢校尚書右僕射。



 八年，為下所逐，推部將史元忠總留後。志誠在鎮，密制天子袞冕，其被服皆擬乘輿。元忠表而暴於朝，詔御史按治，斥嶺南，至商州，誅之，而以通王領節度，授元忠留後。明年，檢校工部尚書，為副大使。會昌初，為偏將陳行泰所殺。行泰邀節制，未報。次將張絳殺行泰，起求帥軍，武宗自用張仲武代之。



 張仲武，範陽人。通《左氏春秋》。會昌初，為雄武軍使。行泰殺元忠，宰相李德裕計：河朔請帥，皆報下太速，故軍得以安，若少須下，且有變。帝許之，未報，果為絳所殺，復誘其軍以請，亦置未報。是時，回鶻為黠戛斯所破，烏介可汗托天德塞上，而仲武遣其屬吳仲舒入朝，請以本軍擊回鶻。德裕因問北方事，仲舒曰：「行泰、絳皆游客，人心不附。仲武，舊將張光朝子，年五十餘，通書，習戎事，性忠義，願歸款朝廷舊矣。」德裕曰：「即以為帥，軍得無復亂乎？」答曰：「仲武得士心，受命必有逐絳者。」德裕入白帝曰：「行泰等邀節不可許，仲武求自效，用之有名，軍且無辭。」乃擢兵馬留後，而詔撫王領節度。詔下，絳果為軍中所逐，即拜仲武副大使、檢校工部尚書、蘭陵郡公。會回鶻特勒那頡啜擁赤心部七千帳逼漁陽，仲武使其弟仲至與別將游奉寰等率銳兵三萬破之，獲馬、牛、橐它、旗纛不勝計，遣吏獻狀，進檢校兵部尚書。



 始，回鶻常有酋長監奚、契丹以督歲貢，因言冋刺中國。仲武使裨將石公緒等厚結二部，執諜者八百餘人殺之。回鶻欲入五原，掠保塞雜虜，乃先以宣門將軍四十七人詭好結歡，仲武賂其下，盡得所謀，因逗留不遣，使失師期，回鶻人馬多病死者，由是不敢犯五原塞。烏介失勢，往依康居，盡徙餘種，寄黑車子部。回鶻遂衰，名王貴種相繼降，捕幾千人。仲武表請立石以紀聖功，帝詔德裕為銘，揭碑盧龍，以告後世。大中初，又破奚北部及山奚，俘獲雜畜不貲。擢累檢校司徒、同中書門下平章事。卒，謚曰莊。



 子直方，以右金吾將軍襲節度留後，俄進副大使。舉動多不法，畏下變起，乃托出畋奔京師。軍中以張允伸總後務。直方至，宣宗遣使者郊勞，授金吾大將軍，以其族大，給檢校工部尚書俸。久之，進檢校尚書右僕射。性暴率，坐以小罪笞殺金吾使，改右羽林統軍。好馳獵，往往設罝罘於道。當宿衛不時入，下遷驍衛將軍。奴婢細過輒殺，積其罪，貶思州司戶參軍。母驚曰：「尚有尊於我子邪？」久乃復授羽林統軍。縱部下為盜，復貶康州司馬。後居東都，弋獵愈甚，洛陽飛鳥皆識之，見必群噪。乾符中，累進左驍衛大將軍。時鄭畋輔政，頗言：「仲武會昌時功第一，今直方百口不自存，每內燕，以衣敝惡，辭不赴。陛下錄功念舊，宜少優假。」詔還檢校右僕射，進左金吾衛大將軍。



 黃巢犯京師，直方迎灞上，既而納亡命，謀劫巢報天子，公卿多依之。賊覺，屠其族。



 張允伸字逢昌，範陽人。世為軍校。直方出奔，以都知兵馬使為眾立為留後，天子報可。未幾，檢校散騎常侍，為節度使，累進檢校司徒、兼太傅、同中書門下平章事，封燕國公。



 龐勛以徐州反，上書欲遣弟允皋領兵討賊，不許。上米五十萬斛、鹽二萬斛佐用度，詔嘉美，賜玉帶、寶器、紈錦，進兼侍中。咸通十二年，以疾甚，上節、印，便醫藥，詔聽許，以子簡會為副大使。卒，年八十八，贈太尉，謚曰忠烈。



 允伸性勤儉，下所安賴，未嘗有邊鄙虞。子十四人。簡會入朝，昆弟多至大將軍、刺史、郡佐者，而軍中推張公素為留後。



 公素，範陽人。以列將事允伸，擢累平州刺史。允伸卒，以兵來會喪，軍士素附其威望，簡會知不可制，即出奔。詔公素為節度使，進同中書門下平章事。性暴歷，眸子多白，燕人號「白眼相公」。為李茂勛所襲，奔京師，貶復州司戶參軍。



 李茂勛，本回鶻阿布思之裔。張仲武時，與其侯王皆降。資沈勇，善馳射，仲武器之，任以將兵，常乘邊積功，賜姓及名。陳貢言者，燕健將，為納降軍使，軍中素信服，茂勛襲殺之，因舉兵，紿稱貢言反。公素迎擊不利，走，茂勛入府，眾始悟，因推主州務，以聞，詔即拜節度使。俄以病自上，詔進尚書右僕射致仕。表子可舉代，遂領留後，進為節度使，擢累檢校太尉。



 中和末，太原李克用始強大，與定州王處存厚相結，可舉惡其窺山東為己患，乃遣使約吐渾都督赫連鐸、鎮州王鎔聯和，揚言易、定本燕、趙屬，得其地，且參有之。即遣軍司馬韓玄紹擊沙陀藥兒嶺，斬首七千級，殺其將硃耶盡忠等，收牛、馬、器鎧數萬。又戰雄武軍，殺獲萬人。鐸又破沙陀於蔚州，詔以鐸為雲州刺史，進可舉檢校侍中。乃遣票將李全忠率眾六萬圍易州。鎔以兵攻無極，處存求援太原，克用自將赴之，鎮人懼，退保新城，克用急攻之，鎔引去，追破之九門。易久未下，盧龍將劉仁恭穴地以入，得其城，士卒有驕色；處存以輕兵三千蒙羊皮，夜布之野，以精騎伏它道，全忠軍望為群羊，爭趨之，處存伏騎發，大敗之，復取易州。全忠遁還，盡失芻糧仗鎧，懼得罪，乃裒餘眾反攻幽州，可舉度不支，引其族登樓自燔死。



 李全忠，範陽人。仕為棣州司馬。有蘆生其室，一尺三節，怪之，以問別駕張建，建曰：「蘆，茅類，生於澤，公茅土兆也。傳節者其三世乎？」罷歸，事可舉為牙將。可舉死，眾推為留後。光啟元年，拜節度使，未幾卒。



 子匡威嗣，領留後，進為使。性豪爽，恃燕、薊勁兵處，軒然有雄天下意。與赫連鐸共攻太原，爭雲、代。李克用使安金俊攻鐸，匡威救鐸，戰蔚州，射金俊殺之，乃共表請討沙陀，而硃全忠亦上言願協力，故張浚因請用兵矣。浚敗，克用攻雲州，以騎將薛阿檀為前鋒，設伏河上。鐸以精騎追阿檀，抵河而伏起，乃大敗，禽其將賈塞兒，遂圍雲州，塹而守，分兵出井陘，屯常山，大掠深、趙。匡威以步騎萬餘援王鎔，克用還，因急攻鐸。會食盡，鐸棄州奔匡威。克用取雲州，表石善友為刺史。鐸本吐谷渾部酋也，開成中，其父率種人三千帳自歸，守雲州十五年。至是，失其地。



 景福初，鎔誘太原將李存孝降之，克用怒，伐鎔。鎔來求救，匡威遣將赴之，克用去。明年，兵復出井陘，匡威自將援鎔，將行，置酒大會。其弟兵馬留後、檢校司徒匡籌妻張，國艷，匡威酒酣，報之，弟怒，匡威軍次博野，乃據城自為留後。天子即授檢校太保，為節度使。匡威麾下多去，屏營無所歸，留深州，遣其屬李抱貞上書願入朝。時京師數寇難，人人危懼，傳言金頭王且來，皆亡竄山谷。抱貞還，而鎔已迎館於鎮。匡威引抱貞登城西大悲浮屠，顧望流涕，美其山川，乃共圖鎔。陽為鎔繕甲，治城塹，施授方略，陰施予，以傾士心。鎮軍忠於王氏，皆惡之。匡威親忌日，鎔過慰。匡威士衷甲劫鎔入牙城，戰不勝，鎮人斬匡威以徇。匡籌表訴諸朝，檄暴鎔罪，攻樂壽、武強以報。



 始，匡籌之奪也，燕人不以為義。劉仁恭出奔太原，克用倚其謀，下武、媯二州，敗匡籌於居庸關。李存審與戰，匡籌又敗，挈其族奔京師，次景城，滄州節度使盧彥威殺之，掠入車馬僮妓。妻方乳，不能進，仁恭獲之，納於克用為嬖夫人。始，匡威見逐，嘆曰：「兄失弟得，皆吾之宗，無所悔，然其材恐不足以守。」果亡，而幽州地歸克用，以仁恭為帥。



 劉仁恭，深州人。父晟，客範陽，為李可舉新興鎮將，故仁恭事軍中。從李全忠攻易州，號「窟頭」，稍遷裨校。為人豪縱，多智數，有大志，嘗自言：「夢大幡出指端，年四十九，當秉旄節。」李匡威惡之，補景城令。



 會瀛州亂，殺守吏，仁恭募士千人定其亂。匡威復使將兵，戍蔚州，逾期未代，士皆怨。會匡籌奪地，故戍卒擁仁恭趨幽州，匡籌逆戰，敗之，遂以族奔太原。李克用待之甚厚，賜田宅，拜壽陽鎮將。數以策干克用，請步騎一萬東取幽州，且為導。克用攻匡籌，匡籌遁去。仁恭與苻存審入城，封府庫以待。克用悅，留仁恭守之，以親信分典其兵。



 乾寧二年，克用擊王行瑜，表仁恭為檢校司空、盧龍軍節度使。明年，克用攻魏州，召盧龍兵，仁恭以契丹解。又明年，克用復興其兵救硃瑄，仁恭不答，使者數十往，卒不出。克用以書讓之，仁恭乃慢罵，執其使，盡囚太原士之在燕者。復以厚利誘克用麾下士，多亡歸之。克用怒，自將往擊，不勝，師喪過半。仁恭獻馘於硃全忠，全忠表同中書門下平章事。



 既與克用絕，則益募兵。光化初，使其子守文襲滄州，節度使盧彥威棄城走，遂有滄、景、德三州地，用守文為節度留後，請命於朝。昭宗怒，不與。會中人至，仁恭謾謂曰：「旄節吾自可為，要假長安本色耳，何見拒邪？」由是兵益張，顯圖河北。悉幽、滄步騎十萬，聲言三十萬，南徇魏、鎮。次貝州，屠之，清水為不流。



 羅紹威求救於硃全忠，全忠使李思安、葛從周赴之，屯內黃。仁恭負強，下令曰：「思安懦，當先破之，乃取魏。」守文與單可及精甲五萬，循清水上。思安設伏，自引兵逆戰，偽不勝。守文躡北至內黃，思安整兵還擊守文，伏發，斬可及，獨守文挺逸，眾無還者。從周興邢、洺兵與魏將賀德倫等出館陶門，夜擊仁恭，破八屯。仁恭走，自魏抵長河數百里，尸蔽道。鎮人邀敗之東境。仁恭遂衰。



 三年，葛從周攻滄州，仁恭壁乾寧。從周潛軍戰老鴉堤，仁恭敗，退壁瓦橋，卑辭歸窮於克用求救，克用為侵邢、洺。俄而全忠取瀛、莫，克用使周德威出飛狐。天祐三年，全忠自將攻滄州，壁長蘆。仁恭悉發男子十五以上為兵，涅其面曰「定霸都」，士人則涅於臂曰：「一心事主」，盧龍閭里為空，得眾二十萬，屯瓦橋。全忠環滄築而溝之，內外援絕，人相食。仁恭求戰，不許，復從克用乞師，使百輩往，乃許。仁恭以兵三萬合攻潞州，降全忠將丁會，滄州圍乃解。



 是時，中原方多故，仁恭得倚燕強且遠，無所憚，意自滿。從方士王若訥學長年，築館大安山，掠子女充之。又招浮屠，與講法。以堇土為錢，斂真錢，穴山藏之，殺匠滅口。禁南方茶，自擷山為茶，號山曰大恩，以邀利。



 子守光烝嬖妾，事覺，仁恭謫之。李思安來攻，屯石子河。仁恭居大安山，城中無備。守光引兵出戰，思安去，因回攻大安，虜仁恭，囚別室，殺左右婢媵，遂有盧龍。



 贊曰：硃滔脅其兄泚入朝，及引兵東向，稱帝以自尊，名雖助泚，志可知矣。至克融再得幽州，硃氏無遺種，其禍與泚鈞，而族夷有先後為間也。



\end{pinyinscope}