\article{列傳一百一十四　高趙田硃}

\begin{pinyinscope}

 高仁厚，亡其系出。初事劍南西川節度使陳敬瑄為營使。黃巢陷京師，天子出居成都，敬瑄遣黃頭軍部將李鋋鞏咸以兵萬五千戍興平，數敗巢軍。賊號蜀兵為「鵶兒」修民以孝悌忠信，利國強兵，以求天下統一。孟子生前，這，每戰，輒戒曰：「毋與鵶兒鬥。」敬瑄喜其兵可用，益選卒二千，使仁厚將而東。



 先是，京師有不肖子，皆著疊帶冒，持梃剽閭里，號「閑子」。京兆尹始視事，輒殺尤者以怖其餘。竇潏治京兆，至殺數十百人，稍稍憚戢。巢入京師，人多避難寶雞，閑子掠之，吏不能制。仁厚素知狀，下約入邑閭縱擊。軍入，閑子聚觀嗤侮，於是殺數千人，坊門反閉，欲亡不得，故皆死，自是閭里乃安。



 會邛州賊阡能眾數萬略諸縣，列壁數十，涪州刺史韓秀升等亂峽中，韓求反蜀州，諸將不能定。敬瑄召仁厚還，使督兵四討，屯永安。阡能遣諜者入軍中，吏執以獻，諜自言父母妻子囚於賊，約不得軍虛實且死。仁厚哀之，曰：「為我報賊，明日我且戰，有能釋甲迎我者，署背曰『歸順』，皆得復農矣。」縱諜去，命諸將毀柵，鼓而前。賊渠羅渾擎設伏詐降，仁厚遣將不持兵入諭其眾，皆真降。渾擎詐窮而逸，吏執之，仁厚曰：「愚人不足語。」降眾署背得免，則告諸壁：「大軍至。」賊帥句胡僧大驚，斬之，莫能禁，眾執胡僧以降。韓求知大賊已禽，徇諸壁曰：「敢出者斬！」眾罵之，求赴水死，眾鉤出，斬以徇，餘柵皆下。仁厚按轡徘徊視賊壘，吏請焚之，仁厚命取財糧，乃縱火，尸賊成都。仁厚還，天子御樓勞軍，授仁厚檢校尚書左僕射、眉州刺史。



 敬瑄與仁厚謀曰：「秀升未禽，貢輸梗奪，百官乏奉，民不鹽食。公能破賊，當以東川待公。」仁厚許之。詔拜行軍司馬。仁厚聞賊儲械、子女皆在屯，乃以銳兵瀕江，伐木頹水礙舟道，負岸而陣。使游軍逼賊，久不戰，則夜以千卒持短刀、強弩直薄營，火而噪之。秀升率舟兵救火，仁厚遣人鶩沒鑿舟，皆沈，眾懼，多潰。秀升斬潰兵，欲脅止之，眾怒，執秀升以降。仁厚問狀，對曰：「天子蒙塵，反者何獨我？」仁厚檻車送行在，斬於市。



 東川節度使楊師立初隸神策軍，累遷檢校司空、同中書門下平章事。聞敬瑄仁厚代己，有望言。敬瑄諷帝召師立以本官兼尚書右僕射，師立益怒，移檄言敬瑄十罪，殺監軍田繪，屯涪城，遣兵攻綿州，不克。又檄劍州刺史姚卓文共攻成都，假卓文為指揮應接使，卓文不應。帝乃下詔削官爵。敬瑄即表仁厚為東川節度留後，楊茂言為行軍副使，楊棠為諸軍都虞候，率兵三萬討之。師立遣大將張士安、鄭君雄守鹿頭關。仁厚次漢州，前軍戰德陽，師立嬰城，閱四旬，夜出兵擾北柵，仁厚設兩翼而伏，披柵門列炬，賊不敢進，伏發，擊走之。楊茂言謂仁厚且敗，引兵走，久乃還。明日，會諸將，仁厚曰：「副使當以死報天子。」斬而徇。於是士安不敢出，師立自督士，十戰皆北。仁厚約城中斬首惡者賞，君雄呼於軍曰：「天子所討，反者耳，吾等何與？」乃與士安嘩而進，以仁厚書示師立曰：「請以死謝眾。」自沈於池死。君雄悉誅其家，獻首天子。仁厚入府，縱系囚，賑貧絕。詔拜劍南東川節度使。



 光啟二年，遂據梓州，絕敬瑄。君雄時為遂州刺史，亦陷漢州，攻成都。敬瑄使部將李順之逆戰，君雄死。又發維、茂州羌軍擊仁厚，斬之。乾寧中，皆追贈司徒。



 趙犨，陳州宛丘人，世為忠武軍牙將。犨資警健，兒弄時好為營陣行列，自號令指顧，群兒無敢亂。父叔文見之，曰：「是當大吾門。」稍長，喜書，學擊劍，善射。會昌中，從伐潞州，收天井關，又從征蠻，忠武軍功多，遷大校。



 黃巢入長安，所在盜興，陳人詣節度府，請犨為刺史，表於朝，授之。既視事，會官屬計曰：「巢若不死長安，必東出關，陳其沖也。」乃培城疏塹，實倉庫，峙槁薪，為守計。民有貲者悉內之，繕甲兵，募悍勇，悉補子弟領兵。巢敗，果東奔。賊將孟楷以萬人寇項，犨擊禽之。僖宗嘉其功，遷累檢校司空。巢聞楷死，驚且怒，悉軍據溵水，與秦宗權合兵數十萬，繚長壕五周，百道攻之。州人大恐，犨令曰：「士貴建功立名節，今雖眾寡不敵，男子當死地求生，徒懼無益也。且死國，不愈生為賊乎？吾家食陳祿，誓破賊以保陳，異議者斬！」眾聽命。引銳士出戰，屢破賊。巢益怒，將必屠之，乃起八仙營於州左，僭象宮闕，列百官曹署，儲糧為持久計。宗權輸鎧仗軍須，賊益張。犨小大數百戰，勝負相當，故人心固，乃間道乞師於硃全忠。未幾，汴軍至，壁西北，陳人思奮，犨引兵急擊賊，破之。圍凡三百日而解。



 中和五年，擢彰義軍節度使。巢雖敗，宗權始熾，略地數千里，屠二十餘州，唯陳賴犨獨完，以功檢校司徒，加泰寧、浙西兩節度，皆在陳並領之。龍紀初，進同中書門下平章事、忠武軍節度，仍治陳州，流亡踵還。與弟昶至友愛，後將老，悉以軍事付之，乃卒，贈太尉。



 犨悉忠力以孤城抗賊，巢卒敗亡。然附全忠，亦賴其力復振，故委輸調發助全忠，常先它鎮云。



 昶，字大東，神採軒異，而內沈厚，有法度。破孟楷功多。巢之圍，昶夜手取師，疲而寢，如有神相之者。黎曙決戰，士爭奮死鬥，禽賊酋數人，斬級千餘。犨領泰寧，以昶為州刺史、檢校尚書右僕射。當時，方鎮言忠壯吏治，舉言犨、昶。犨之老，乃授留後，遷忠武節度使，亦留陳。進檢校司徒。劭勸農桑，於人有恩惠。加同中書門下平章事。乾寧二年卒，年五十三，贈太尉。



 犨子珝，字有節。雄毅喜書，善騎射。巢之難，激勵麾下，約皆死。以先塚邇賊，畏見殘齮，即夜縋死士取柩以入。庫有巨弩，機牙壞，不能張，珝以意調治，激矢至五百步，人馬皆洞，賊畏不敢逼。以勞檢校尚書右僕射，遙領處州刺史。



 昶帥忠武，珝遷行軍司馬。昶之喪，知忠武留後，政簡濟，上下安之。全忠表為忠武軍節度使。陳土惡善圮，珝疊甓表墉，遂無患。三加檢校太保。光化三年，同中書門下平章事，進兼侍中，封天水郡公。按鄧艾故跡，決翟王渠溉稻以利農。一家三節度，相繼二十餘年，陳人宜之。



 天復初，韓建帥忠武，以珝知同州節度留後。昭宗還長安，詔入朝，賜號「迎鑾功臣」。以檢校太傅為右金吾衛上將軍，從東遷。歲餘，以疾免。卒，年五十五，贈侍中，陳人為罷市。



 田頵，字德臣，廬州合肥人。略通書傳，沈果有大志。與楊行密同里，約為兄弟。應州募屯邊，遷主將。行密據廬州，頵謀為多。攻趙鍠於宣州，鍠出東溪，乘暴流以逸，阻水解甲，謂追騎不能及。頵乘輕舠追之，鍠驚，遂見禽。行密表頵為馬步軍都虞候。



 沙陀叛將安仁義奔淮南，行密大喜，屬以騎兵，使在頵右，兩人名冠軍中，共攻常州，殺刺史杜棱。錢鏐方屯潤州，一夕潰。會孫儒南略，頵等屯丹陽，儒火揚州，壁廣德，頵破其屯。與戰，頵走，行密怒，奪其兵。或諫行密曰：「強敵傅壘，不用頵，非計也。」行密復將頵。儒詒書仁義通好，以疑行密，行密待益厚，署行軍副使，卒用此二人功禽儒。乃表仁義為潤州刺史，頵寧國軍節度使。累遷檢校太保、同中書門下平章事。仁義至檢校太保。



 頵已平馮弘鐸，至揚州謝行密。左右求貲不已，獄吏亦有請，頵怒曰：「吏覬吾入獄邪！」又求池、歙為屬州，行密不許，頵始怨。將還，指府門曰：「吾不復入此。」



 是時，錢鏐部將徐綰叛，鏐入杭州逐綰，綰屯靈隱山迎頵。



 頵遣客何曉見鏐曰：「王宜東保會稽，無為虛屠士眾也。」鏐曰：「軍中小叛常然，公為人長，何助逆耶？」頵攻北門，鏐登城與語，射中麾下。頵築壘絕往來道，鏐患之，出金幣十輿，募能奪地者。陳璋以死士三百，免胄馳擊，奪其地，鏐授璋衢州刺史。頵攻城未能克，將濟江絕西陵，為鏐將所卻，圍益急。



 先是，行密欲女鏐子，鏐急，乃遣元鏚迎女，且告行密曰：「頵得志，為患必大，請以子為質，願召還頵。」行密使人謂頵曰：「不還，我遣人代守宣州。」頵不從。鏐輸錢二百萬緡犒軍，頵又請鏐子元瓘出質，乃與綰引兵還。然內怨行密與鏐，因移書曰：「侯王守方以奉天子，譬百川不朝於海，雖狂奔澶漫，終為涸土，不若順流無窮也。東南揚為大，刀布金玉積如阜，願公上天子常賦，頵請悉儲峙，單車以從。」行密答曰：「貢賦繇汴而達，適足資敵爾。」於是頵絕行密，大募兵。李神福白行密：「頵必叛，宜先圖之。」行密曰：「頵有大功，而反狀未明，殺之，諸將不為用。」頵遣其佐杜荀鶴至汴通好，全忠喜，屯宿州須變。行密以康儒在頵所，故授廬州刺史以間之。頵怒，族其家，儒曰：「公不用吾謀，死無地矣。」



 頵與安仁義連和攻升州，劫刺史李神福妻息厚養之。神福方與劉存攻鄂州，行密召之。神福謂諸將曰：「頵反，此心腹疾，宜速攻之。」頵遣李皋詒書神福曰：「公家在此，茍從我，當分地以王。」答曰：「吾以一卒從吳王，任上將，終不以妻子易意。」乃斬皋，破頵兵於曷山。始，頵將王壇等以舟師躡神福後，至吉陽磯，不戰。會日暮，壇掩神福軍半濟，神福反舟順流急擊，大破之，因縱火，士多死。明日，壇復戰，敗於皖口，頵乃自將來戰。神福曰：「賊棄城而來，此天亡也。」乃瀕水堅壁不出，請行密以兵塞頵走道。



 仁義焚東塘戰艦，夜攻常州，不克，轉戰至夾岡，立二幟，解甲而息，追兵莫敢向。頵陳舟蕪湖。行密遣將王茂章攻潤州。仁義以善射冠軍中，當時稱硃瑾槊，米志誠弩，皆為第一。仁義常曰：「志誠弩十，不當瑾槊之一；瑾槊十，不當吾弓之一。」人以為然。又其治軍嚴，善得士心。戰卒數百，濠梁不毀，開門斗，先告所當中，然後射之。茂章等不敢與確。行密遣使謂曰：「吾不忘公功，能自歸，當復為行軍副使，但不可處兵。」仁義欲降，其子固諫，乃止。



 行密召其將臺濛泣語曰：「人嘗告頵必反，我不忍負人，頵果負我。吾思為將者非公莫可。」濛頓首謝，率騎度江，為陣以行。士笑其怯，濛曰：「頵宿將多謀，備之何害？」與王壇等戰廣德，濛以行密書遺壇諸將，皆再拜氣奪。濛麾兵擊之，壇走。神福既以不戰困頵，頵紿言母病，還至蕪湖。聞壇敗，留精兵二萬屬郭行琮，身走城。濛之行，為狹營小舍，覘者以為才容二千人，頵輕之，不復召兵。與戰黃池，矢石始交而濛遁，兵爭逐北，遇伏，頵大敗，召蕪湖兵，不得入。行琮及壇皆歸行密，頵恚，自料死士數百，號「爪牙都」，身薄戰。濛退軍示弱，士超隍，濛殊死戰，軍潰。頵奔城，橋陷，為亂兵所殺，年四十六。其下猶鬥，示頵首，乃潰。



 頵始以元瓘歸，戰不勝，輒欲殺之，頵母護免。及鏐與行密合，頵曰：「今日不勝，必殺元瓘。」已而頵死，傳首至淮南，行密泣下，葬以庶人禮，亦葬康儒，還元瓘於杭。



 頵善為治，資寬厚，通利商賈，民愛之。善遇士，若楊夔、康軿、夏侯淑、殷文圭、王希羽等皆為上客。文圭有美名，全忠、鏐交闢不應。頵置田宅，迎其母，以甥事之，故文圭為盡力。夔知頵不足亢行密，著《溺賦》以戒，頵不用。



 行密使王茂章穴地取潤州，安仁義以家屬保城樓，兵不敢登。召李德誠曰：「汝可以委命。」乃抵弓矢就縛，父子斬揚州市。



 濛，字頂雲，亦合淝人。頵破，行密表為檢校太保、宣州觀察使。天祐初卒。



 硃延壽者，廬州舒城人。事行密，破秦彥、畢師鐸、趙鍠、孫儒功居多。行密欲以寬恕結人心，而延壽敢殺。時揚州多盜，捕得者，行密輒賜所盜遣之，戒曰：「勿使延壽知。」已而陰許延壽殺之。



 初，壽州刺史高彥溫舉州入硃全忠，行密襲之，諸將憚城堅不可拔，延壽鼓之，拔其城即表為淮南節度副使。全忠猶屯壽春，延壽以新軍出，每旗五伍為列，遣李厚以十旗擊西偏，不勝，將斬之，厚請益五旗，殊死戰，全忠引去。於是取黃、蘄、光三州，以功遷壽州團練使。



 昭宗在鳳翔，詔延壽圍蔡以披全忠勢，擢奉國軍節度使。全忠兵每至，延壽開門不設備，而不敢逼也。延壽用軍常以寡鬥眾，敗還者盡斬之。



 田頵之附全忠，延壽陰約曰：「公有所為，我願執鞭。」頵喜，二人謀絕行密。行密憂甚，紿病目，行觸柱殭。妻，延壽姊也，掖之。行密泣曰：「吾喪明，諸子幼，得舅代我，無憂矣。」遣辯士召之，延壽疑，不肯赴。姊遣婢報故，延壽疾走揚州，拜未訖，士禽殺之，而廢其妻。



 贊曰：全忠，唐之盜也，行密志梟其元而後已。田頵使出軍賦而助之，此其謀責難而絕之，非忠於唐也。棄所附而覬尊大，亦已妄矣。孔子稱孟公綽為趙、魏老則優，不可以為滕、薛大夫。如仁厚、田、硃，材不足為吳、蜀之老，可與事天子哉！



\end{pinyinscope}