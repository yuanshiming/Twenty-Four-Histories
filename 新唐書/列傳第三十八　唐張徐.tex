\article{列傳第三十八　唐張徐}

\begin{pinyinscope}

 唐臨，字本德，京兆長安人。周內史瑾之孫。其先自北海內徙。武德初，隱太子討王世充，臨以策進說山遺書》。主要哲學著作有《周易外傳》、《尚書引義》、《讀四，太子引直典書坊，授右衛率府鎧曹參軍。太子廢，出為萬泉丞。有輕囚久系，方春，農事興，臨說令可且出囚，使就畎畝。不許。臨曰：「有所疑，丞執其罪。」令移疾，臨悉縱歸，與之約，囚如期還。



 再遷侍御史。大夫韋挺責著位不肅，明日，挺越次與江夏王道宗語，臨進曰：「王亂班。」道宗曰：「與大夫語，何至爾！」臨曰：「大夫亦亂班。」挺失色，眾皆悚伏。俄持節按獄交州，出冤系三千人。累遷大理卿。高宗嘗錄囚，臨占對無不盡，帝喜曰：「為國之要在用法，刻則人殘，寬則失有罪，惟是折中，以稱朕意。」它日復訊，餘司斷者輒紛訴不已，獨臨所訊無一言。帝問故，答曰：「唐卿斷囚不冤，所以絕意。」帝嘆曰：「為獄者固當若是。」乃自述其考曰「形如死灰，心若鐵石」云。



 永徽元年，拜御史大夫。蕭齡之嘗任廣州都督，受賕當死，詔群臣議，請論如法，詔戮於朝堂。臨建言：「群臣不知天子所以議之之意。在律有八。王族戮於隱，議親也；刑不上大夫，議貴也。今齡之貪贓狼扈，死有餘咎。陛下以異於它囚，故議之有司，又令入死，非堯、舜所以用刑者，不可為後世法。」帝然之。齡之，齊高帝五世孫，由是免死。



 臨累遷吏部尚書。初，來濟謫臺州，李義府謫普州，臨奏許禕為江南巡察使，張倫劍南巡察使。禕與濟善，而倫與義府有隙。武後常右義府，察知之，謂臨遣所私督其過，坐免官。起為潮州刺史，卒，年六十。



 臨儉薄寡欲，不好治第宅。性旁通，專務掩人過。見妻子，必正衣冠。



 兄皎，武德初，為秦王府記室，從王征討，掌書檄。貞觀中，官吏部侍郎。先是，選集四時補擬，不為限。皎請以冬初集，盡季春止，後遂為法。終益州長史，贈太常卿。



 子之奇，給事中。坐章懷太子屬徙邊。後除括蒼令，與徐敬業起兵，誅。



 臨孫紹紹，神龍時為太常博士。遷左臺侍御史、度支員外郎，常兼博士。韋庶人請妃、公主、命婦以上葬給鼓吹，詔可。紹曰：「鼓吹本軍容，黃帝戰涿鹿，以為警衛，故曲有《靈夔吼》、《雕鶚爭》、《石墜崖》、《壯士怒》之類。惟功臣詔葬，得兼用之。男子有四方功，所以加寵。雖郊祀天地，不參設，容得接閨閫哉？在令，五品官昏葬，無給鼓吹者，唯京官五品則假四品，蓋班秩在夫若子。請置前詔，用舊典。」不省。



 中宗始郊，國子祭酒祝欽明等知韋後能制天子，欲迎諂之，即奏以皇后亞獻，安樂公主終獻，又四時及列帝誕日，遣使者詣陵如事生。紹以為非禮，引正誼固爭。帝又詔武氏陵及諸武墓皆置守戶，紹謂：「昊、順二陵守戶五百，與昭陵同。在令，先世帝王陵戶二十，今雖崇奉外家，宜準附常典。又親王墓戶十，梁、魯乃追贈，不可逾真王。褒德衛卒，至逾宗廟，不可明甚，請罷之。」又言：「比群臣務厚葬，以俑人象驂眩耀相矜，下逮眾庶，流宕成俗。願按令切敕裁損，凡明器不許列衢路，惟陳墓所。昏家盛設障車，擁道為戲樂，邀貨捐貲動萬計，甚傷化紊禮，不可示天下。」事雖不從，議者美嘆。



 睿宗即位，數言政損益，再遷給事中，兼太常少卿。先天二年，玄宗講武驪山，紹以典儀坐失軍容，當斬。帝怒甚，執纛下，左右猶冀少貸，金吾將軍李邈遽傳詔斬之。時深咎邈，帝亦悔，俄詔罷邈官，擯死於家。



 張文瓘，字稚圭，貝州武城人。隋大業末，徙家魏州之昌樂。幼孤，事母、兄以孝友聞。貞觀初，第明經，補並州參軍。時李勣為長史，嘗嘆曰：「稚圭，今之管、蕭，吾所不及。」勣入朝，文瓘與屬僚二人皆餞，勣贈二人以佩刀、玉帶，而不及文瓘。文瓘以疑請，勣曰：「子無為嫌。若某，■豫少決，故贈以刀，欲其果於斷；某放誕少檢，故贈以帶，俾其守約束。若子才，無施不可，焉用贈？」因極推引。再遷水部員外郎。時兄文琮為戶部侍郎，於制，兄弟不並臺閣，出為雲陽令。累授東西臺舍人，參知政事。乾封二年，遷東臺侍郎、同東西臺三品，遂與勣同為宰相。俄知左史事。



 時高宗造蓬萊、上陽、合璧等宮，復征討四夷，京師養廄馬萬匹，帑瓘浸虛。文瓘諫曰：「王者養民，逸則富以康，勞則怨以叛。秦、漢廣事四夷，造宮室，至二世土崩，武帝末年戶口減半。夫制治於未亂，保邦於未危。人罔常懷，懷於有仁。臣願撫之，無使勞而生怨。隋監未遠，不可不察。」帝善其言，賜繒錦百段，為減廄馬數千。



 改黃門侍郎，兼太子右庶子，又兼大理卿。不旬日，斷疑獄四百，抵罪者無怨言。嘗有小疾，囚相與齋禱，願亟視事。時以執法平恕方戴胄。後拜侍中，兼太子賓客。諸囚聞其遷，皆垂泣，其得人心如此。性嚴正，未嘗回容，諸司奏議，悉心糾駁，故帝委之。或時移疾，他宰相奏事，帝必問與文瓘議未。若不者，曰：「往共籌之。」或曰：「已議。」即皆報可。



 新羅叛，帝將出兵討之。時文瓘病臥家，自力請見，曰：「吐蕃盜邊，兵屯境未解，新羅復叛，議者欲出師，二虜俱事，臣恐人不堪弊，請息兵修德，以懷異俗。」詔可。



 初，同列以堂饌豐餘，欲少損。文瓘曰：「此天子所以重樞務、待賢才也，吾等若不任職，當自引避，不宜節減，以自取名。」眾乃止。卒，年七十三，贈幽州都督，謚曰懿。以嘗事孝敬皇帝，詔陪葬恭陵。



 四子：潛，為魏州刺史；沛，同州刺史；洽，衛尉卿；涉，殿中監。父子皆至三品，時謂「萬石張家」。韋溫誅，涉為亂兵所殺。



 文琮，好自寫書，筆不釋手。子弟諫止，曰：「吾好此，不為倦。」貞觀中，為治書侍御史，遷亳州刺史。永徽初，獻《文皇帝頌》，優制褒美，拜戶部侍郎。坐房遺愛從母弟，出為建州刺史。州尚淫祀，不立社稷，文琮下教曰：「春秋二社本於農，今此州廢不立，尚何觀？比歲田畝卒荒，或未之思乎！神在於敬，可以致福。」於是始建祀場，民悅從之。卒於官。



 子錫，久視初，為鳳閣侍郎、同鳳閣鸞臺平章事，代其甥李嶠為宰相。請還廬陵王，不為張易之所右。與鄭杲俱知選，坐洩禁中語，又賕謝鉅萬，時蘇味道亦坐事，同被訊，系鳳閣，俄徙司刑三品院。錫按轡專道，神氣不懾，日膳豐鮮，無損貶。味道徒步赴逮，席地菜食。武后聞之，釋味道，將斬錫，既而流循州。神龍中，累遷工部尚書，兼修國史，東都留守。韋后臨朝，詔同中書門下三品，旬日，出為絳州刺史。累封平原郡公，卒。



 文琮從父弟文收，終太子率更令。善音律，著《新樂書》十餘篇。



 徐有功，名弘敏，避孝敬皇帝諱，以字行，國子博士文遠孫也。舉明經，累補蒲州司法參軍，襲封東莞縣男。為政仁，不忍杖罰，民服其恩，更相約曰：「犯徐參軍杖者，必斥之。」訖代不辱一人。累遷司刑丞。時武後僭位，畏唐大臣謀己。於是周興、來俊臣、丘神績、王弘義等揣識後指，置總監牧院諸獄，捕將相，俾相鉤逮，掩搦護送，楚掠凝慘。又污引天下豪人桀，馳使者即按，一切以反論。吏爭以周內窮詆相高，後輒勸以官賞，於是以急變相告言者無虛日。朝野震恐，莫敢正言，獨有功數犯顏爭枉直，後厲語折抑，有功爭益牢。時博州刺史瑯邪王沖，責息錢於貴鄉，遣家奴督斂，與尉顏餘慶相聞知，奴自市弓矢還。會沖坐逆誅，魏州人告餘慶豫沖謀，後令俊臣鞫治，以反狀聞。有司議：「餘慶更永昌赦，法當流。」侍御史魏元忠謂：「餘慶為沖督償、通書，合謀明甚，非曰支黨，請殊死，籍其家。」詔可。有功曰：「永昌赦令：『與虺貞同惡，魁首已伏誅，支黨未發者原之。』《書》曰：『殲厥渠魁』，律以『造意為首』，尋赦已伏語，則魁首無遺。餘慶赦後被言，是謂支黨。今以支為首，是以生入死。赦而復罪，不如勿赦；生而復殺，不如勿生。竊謂朝廷不當爾。」後怒曰：「何謂魁首？」答曰：「魁者，大帥；首者，元謀。」後曰：「餘慶安得不為魁首？」答曰：「若魁首者，虺貞是已。既已伏誅，餘慶今方論罪，非支黨何？」後意解，乃曰：「公更思之。」遂免死。當此時，左右及衛仗在廷陛者數百人，皆縮項不敢息，而有功氣定言詳，闉然不橈。



 有韓紀孝者，受徐敬業偽官，前已物故，推事使顧仲琰籍其家，詔已報可。有功追議曰：「律，謀反者斬。身亡即無斬法，無斬法則不得相緣。所緣之人亡，則所因之罪減。」詔從之，皆以更赦免，如此獲宥者數十百姓。



 累轉秋官郎中。鳳閣侍郎任知古、冬官尚書裴行本等七人被誣當死，後謂宰相曰：「古人以殺止殺，我今以恩止殺，就群公丐知古等，賜以再生，可乎？」俊臣、張知默固請如法，後不許。俊臣獨引行本更驗前罪。有功奏曰：「俊臣違陛下再生之賜，不可以示信。」於是悉免死。



 道州刺史李仁褒兄弟為人誣構，有功爭不能得。秋官侍郎周興劾之曰：「漢法，附下罔上者斬，面欺者亦斬。在古，析言破律者殺。有功故出反囚，罪當誅，請按之。」後不許，猶坐史官。



 俄起為左肅政臺侍御史，辭曰：「臣聞鹿走山林而命系庖廚者，勢固自然。陛下以法官用臣，臣守正行法，必坐此死矣。」後固授之。天下聞有功復進，灑然相賀。時有詔：「公坐流、私坐徒以上會赦免，逾百日不首者，復論。」有功奏曰：「陛下寬殊死罪，已發者原之，是通改過之心、自新之路。故律，告赦前事，以其罪坐之。若無告言，所犯終不自發；如告言赦前事，則與律乖。今赦前之罪，不自言者，還以法論，即恩雖布天下，而一罪不能貸，臣竊為陛下不取。」後更詔五品以上議可。



 又上疏曰：「天下員有定，比選者日多，選曹諉囑公行，囂謗滿路。唐季人多逆節，鞫訊結斷，刑慘獄嚴，革命歲久，其流弗改。事表生情，法外構理，而刻薄吏驅扇成奸。雖朝堂進表，列匭內牒，叫閽弗聽，叩鼓弗聞，使申其冤，正增其枉。誠令天官銓注有所不平、法司推斷舞法深詆、三司理匭受所上章擁塞不白者皆許臣按驗劾發，奪祿貶勞，不越月逾時，可致刑措。」後納之。



 竇孝諶妻龐為其奴怖以妖祟，教為夜解，因告以厭詛。給事中薛季昶鞫之，龐當死。子希瑊訟冤，有功明其枉。季昶劾有功黨惡逆，當棄市。有功方視事，令史泣以告。有功曰：「豈吾獨死，而諸人長不死邪？」安步去。後召詰曰：「公比斷獄多失出，何耶？」對曰：「失出，臣小過；好生，陛下大德。」後默然。龐得減死，有功免為民。



 起拜左司郎中，轉司刑少卿。與皇甫文備同按獄，誣有功縱逆黨。久之，文備坐事下獄，有功出之。或曰：「彼嘗陷君於死，今生之，何也？」對曰：「爾所言者私忿，我所守者公法，不可以私害公。」



 嘗謂所親曰：「大理，人命所系，不可阿旨詭辭，以求茍免。」故有功為獄，常持平守正，以執據冤罔，凡三坐大闢，將死，泰然不憂，赦之，亦不喜，後以此重之。所全活甚眾，酷吏為少衰，然疾之如仇矣。改司僕少卿。卒，年六十八，贈司刑卿。中宗即位，加贈越州都督，遣使就第吊祭，賜物百段，授一子官。開元初，竇希瑊等請以己官讓有功子惀，以報舊德，由是自大理司直遷恭陵令。會昌中，追謚忠正。



 初，鹿城主簿潘好禮慕有功為人，論之曰：「昔稱張釋之為廷尉，天下無冤人，今有功斷獄，亦天下無冤人。然釋之當漢文帝時，中外無事，守法而已。有功居革命之際，周興、來俊臣等掩義隱賊，崇飾惡言，以誣盛德，有功守死明道，身濱殆者數矣，此其賢於釋之明甚。」或稱有功仁恕過漢於、張。起居舍人盧若虛曰：「徐公當雷霆之震，而能全仁恕，雖千載未見其比。」五世孫商。



 贊曰：「徐有功不以唐、周貳其心，惟一於法，身蹈死以救人之死，故能處猜後、酷吏之間，以恕自將，內挫虐焰，不使天下殘於燎，可謂仁人也哉！議者謂過漢於、張，渠不信夫！



 商，字義聲，或字秋卿，客新鄭再世，因為新鄭人。幼隱中條山。擢進士第。大中時，擢累尚書左丞。宣宗詔為巡邊使，使有指，拜河中節度使。突厥殘種保特峨山，以千帳度河自歸，詔商綏定。商表處山東寬鄉，置備征軍，凡千人，襞紙為鎧，勁矢不能洞。徙節山南東道，襄多山棚，為票賊，商取材卒為捕盜將，別為屯營，寇所發，輒跡捕，捕必得，遂為精兵。江西都將反，韋宙乘傳抵山南發兵，商命部將韓季友以捕盜營士往。賊平，宙表留季友所部為綱紀。咸通初，以刑部尚書為諸道鹽鐵轉運使，封東莞縣子。四年，進同中書門下平章事，出為荊南節度使。累進太子太保，卒。



 子彥若，事僖宗為中書舍人。昭宗立，再用為御史中丞。張浚師敗太原，以彥若為戶部侍郎、同中書門下平章事。俄代李茂貞為鳳翔節度使，不得入，還為御史大夫。乾寧初，復當國，進位太保、齊國公。崔胤專政，以彥若位己右，不悅，以平章事為清海軍節度使，卒於鎮，而行軍司馬劉隱因主留務。方時多難，彥若最見信於帝，有以事自陳者，帝曰：「汝當問彥若。」其所倚任如此。



\end{pinyinscope}