\article{列傳第一百二十三　儒學上}

\begin{pinyinscope}

 高祖始受命，鉏類夷荒，天下略定，即詔有司立周公、孔子廟於國學，四時祠。求其後紀末產生於美國，20世紀初開始在資本主義各國廣泛流行。，議加爵土。國學始置生七十二員，取三品以上子、弟若孫為之；太學百四十員，取五品以上；四門學百三十員，取七品以上。郡縣三等，上郡學置生六十員，中、下以十為差；上縣學置生四十員，中、下亦以十為差。又詔宗室、功臣子孫就秘書外省，別為小學。



 太宗身橐鞬，風纚露沐，然銳情經術，即王府開文學館，召名儒十八人為學士，與議天下事。既即位，殿左置弘文館，悉引內學士番宿更休；聽朝之間，則與討古今，道前王所以成敗，或日昃夜艾，未嘗少怠。貞觀六年，詔罷周公祠，更以孔子為先聖，顏氏為先師，盡召天下惇師老德以為學官。數臨幸觀釋菜，命祭酒博士講論經義，賜以束帛。生能通一經者，得署吏。廣學舍千二百區，三學益生員，並置書、算二學，皆有博士。大抵諸生員至三千二百。自玄武屯營飛騎，皆給博士受經，能通一經者，聽入貢限。四方秀艾，挾策負素，坌集京師，文治煟然勃興。於是新羅、高昌、百濟、吐蕃、高麗等群酋長並遣子弟入學，鼓笥踵堂者，凡八千餘人。紆侈袂，曳方履，訚訚秩秩，雖三代之盛，所未聞也。帝又讎正《五經》繆闕，頒天下示學者，與諸儒稡章句為義疏，俾久其傳。因詔前代通儒梁皇偘、褚仲都、周熊安生、沈重、陳沈文阿、周弘正、張譏、隋何妥、劉炫等子孫，並加引擢。二十一年，詔「左丘明、卜子夏、公羊高、穀梁赤、伏勝、高堂生、戴聖、毛萇、孔安國、劉向、鄭眾、杜子春、馬融、盧植、鄭玄、服虔、何休、王肅、王弼、杜預、範寧二十一人，用其書，行其道，宜有以褒大之，自今並配享孔子廟廷」。於是唐三百年之盛，稱貞觀，寧不其然。



 高宗尚吏事，武後矜權變，至諸王駙馬，皆得領祭酒。初，孔穎達等始署官，發《五經》題與諸生酬問；及是，惟判祥瑞案三牒即罷。



 玄宗詔群臣及府郡舉通經士，而褚無量、馬懷素等勸講禁中，天子尊禮，不敢盡臣之。置集賢院部分典籍、乾元殿博匯群書至六萬卷，經籍大備，又稱開元焉。祿山之禍，兩京所藏，一為炎埃，官啇私楮，喪脫幾盡，章甫之徒，劫為縵胡。於是嗣帝區區救亂未之得，安暇語貞觀、開元事哉？自楊綰、鄭餘慶、鄭覃等以大儒輔政，議優學科，先經誼，黜進士，後文辭，亦弗能克也。文宗定《五經》，鑱之石，張參等是正訛文，寥寥一二可紀。由是觀之，始未嘗不成于艱難，而後敗於易也。



 嘗論之，武為救世砭劑，文其膏粱歟！亂已定，必以文治之。否者，是病損而進砭劑，其傷多矣！然則武得之，武治之，不免霸且盜，聖人反是而王。故曰武創業，文守成，百世不易之道也。若乃舉天下一之於仁義，莫若儒。儒待其人，乃能光明厥功，宰相大臣是已。至專誦習傳授、無它大事業者，則次為《儒學篇》。



 徐曠，字文遠，以字行。南齊司空孝嗣五世孫。父徹，梁秘書郎，尚元帝女安昌公主。江陵陷，俘以西，客偃師，貧不能自給。兄文林鬻書於肆，文遠日閱之，因博通《五經》，明《左氏春秋》。時耆儒沈重講太學，授業常千人，文遠從之質問，不數日辭去。或問其故，答曰：「先生所說，紙上語耳。若奧境，彼有所未見者，尚何觀？」重知其語，召與反復研辯，嗟嘆其能。性方正，舉動純重，竇威、楊玄感、李密、王世充皆從受學。



 隋開皇中，累遷太學博士，詔與漢王諒授經。會諒反，除名為民。大業初，禮部侍郎許善心薦文遠及包愷、褚徽、陸德明、魯達為學官，擢國子博士，愷等為太學博士。世稱《左氏》有文遠，《禮》有褚徽，《詩》有魯達，《易》有陸德明，皆一時冠云。文遠說經，遍舉先儒異論，分明是非，乃出新意以折衷，聽者忘勞。越王侗署國子祭酒。



 時洛陽饑，文遠自出城樵拾，為李密所得。密使文遠南向坐，備弟子禮拜之，文遠謝曰：「前日以先王之道授將軍，今將軍擁兵百萬，威振四海，猶能屈體老夫，此盛德也，安敢不盡？將軍若欲為伊、霍，繼絕扶傾，吾雖老，猶願盡力；如為莽、卓，乘危迫險，則僕耄矣，無能為也！」密頓首曰：「幸得位上公，思所以竭力，先征化及刷國恥，然後入見天子，請罪於有司，惟先生教之。」答曰：「將軍，名臣子，累世盡節，前陷玄感黨，迷未遠而復，今若終之以忠，天下之人所望於將軍者。」密頓首曰：「恭聞命。」俄而世充專制，密又問焉，對曰：「彼殘忍而意褊促，必速於亂，將軍非破之不可以朝。」密曰：「常謂先生儒者，不學軍旅，至籌大計，乃明略過人。」



 密敗，復入東都。世充給稍異等，而文遠見輒先拜。或問：「君踞見李密而下王公，何邪？」答曰：「密，君子，能受酈生之揖；世充，小人，無容故人義。相時而動可也。」世充僭號，以為國子博士。子士會奔長安，世充怒，絕其稟，文遠餓幾死，數矣。身出樵，為羅士信所獲，送京師，仍為國子博士。



 高祖幸國學觀釋奠，文遠發《春秋》題，論難鋒生，隨方占對，莫能屈。帝異之，封東莞縣男。卒，年七十四。



 孫有功，自有傳。



 陸元朗，字德明，以字行，蘇州吳人。善名理言，受學於周弘正。陳太建中，後主為太子，集名儒入講承光殿，德明始冠，與下坐。國子祭酒徐孝克敷經，倚貴縱辯，眾多下之，獨德明申答，屢奪其說，舉坐咨賞。解褐始興國左常侍。陳亡，歸鄉閈。



 隋煬帝擢秘書學士。大業間，廣召經明士，四方踵至。於是德明與魯達、孔褒共會門下省相酬難，莫能詘。遷國子助教。越王侗署為司業，入殿中授經。王世充僭號，封子玄恕為漢王，以德明為師，即其廬行束脩禮。德明恥之，服巴豆劑，殭偃東壁下。玄恕入拜床垂，德明對之遺利，不復開口，遂移病成皋。



 世充平，秦王闢為文學館學士，以經授中山王承乾，補太學博士。高祖已釋奠，召博士徐文遠、浮屠慧乘、道士劉進喜各講經，德明隨方立義，遍析其要。帝大喜曰：「三人者誠辯，然德明一舉輒蔽，可謂賢矣！」賜帛五十匹，遷國子博士，封吳縣男。卒。



 論撰甚多，傳於世。後太宗閱其書，嘉德明博辯，以布帛二百段賜其家。



 子敦信，麟德中，繇左侍極檢校右相，累封嘉興縣子，以老疾致仕，終大司成。



 曹憲，揚州江都人。仕隋為秘書學士，聚徒教授凡數百人，公卿多從之游。於小學家尤邃，自漢杜林、衛宏以後，古文亡絕，至憲復興。煬帝令與諸儒撰《桂苑珠叢》，規正文字。又注《廣雅》，學者推其該，藏於秘書。



 貞觀中，揚州長史李襲譽薦之，以弘文館學士召，不至，即家拜朝散大夫，當世榮之。太宗嘗讀書，有奇難字，輒遣使者問憲，憲具為音注，援驗詳復，帝咨尚之。卒，年百餘歲。



 憲始以梁昭明太子《文選》授諸生，而同郡魏模、公孫羅、江夏李善相繼傳授，於是其學大興。句容許淹者，自浮屠還為儒，多識廣聞，精故訓，與羅等並名家。羅官沛王府參軍事、無錫丞。模，武后時為左拾遺，子景倩亦世其學，以拾遺召，後歷度支員外郎。善，見子邕傳。



 顏師古，字籀，其先瑯邪臨沂人。祖之推，自高齊入周，終隋黃門郎，遂居關中，為京兆萬年人。父思魯，以儒學顯。武德初，為秦王府記室參軍事。



 師古少博覽，精故訓學，善屬文。仁壽中，李綱薦之，授安養尉。尚書左僕射楊素見其年弱，謂曰：「安養，劇縣。子何以治之？」師古曰：「割雞未用牛刀。」素驚其言大，後果以乾治聞。時薛道衡為襄州總管，與之推舊，佳其才，每作文章，令指摘疵短。俄失職，歸長安，不得調，窶甚，資教授為生。



 高祖入關，謁見長春宮，授朝散大夫，拜燉煌公府文學，累遷中書舍人，專典機密。師古性敏給，明練治體。方軍國務多，詔令一出其手，冊奏之工，當時未有及者。太宗即位，拜中書侍郎，封瑯邪縣男，以母喪解。服除，還官。歲餘，坐公事免。



 帝嘗嘆《五經》去聖遠，傳習浸訛，詔師古於秘書省考定，多所厘正。既成，悉詔諸儒議，於是各執所習，共非詰師古。師古輒引晉、宋舊文，隨方曉答，誼據該明，出其悟表，人人嘆服。尋加通直郎、散騎常侍。帝因頒所定書於天下，學者賴之。



 俄拜秘書少監，專刊正事，古篇奇字世所惑者，討析申熟，必暢本源。然多引後生與讎校，抑素流，先貴勢，雖商賈富室子，亦竄選中，由是素議薄之，斥為郴州刺史。未行，帝惜其才，讓曰：「卿之學，信可稱者，而事親居官，朕無聞焉。今日之行，自誰取之？念卿曩經任使，朕不忍棄，後宜自戒。」師古謝罪，復留為故官。



 師古性簡峭，視輩行傲然，罕所推接。既負其才，早見驅策，意望甚高。及是頻被譴，仕益不進，罔然喪沮，乃闔門謝賓客，巾褐裙帔，放情蕭散，為林墟之適。多藏古圖畫、器物、書帖，亦性所篤愛。與撰《五禮》成，進爵為子。又為太子承乾注班固《漢書》上之，賜物二百段、良馬一，時人謂杜征南、顏秘書為左丘明、班孟堅忠臣。



 帝將有事泰山，詔公卿博士雜定其儀，而論者爭為異端。師古奏：「臣撰定《封禪儀注書》在十一年，於時諸儒謂為適中。」於是以付有司，多從其說。遷秘書監、弘文館學士。十九年，從征遼，道病卒，年六十五，謚曰戴。



 其所注《漢書》、《急就章》大顯於時。永徽三年，子揚廷為符璽郎，表上師古所撰《匡謬正俗》八篇。



 初，思魯與妻不相宜，師古苦諫，父不聽，情有所隔，故帝及之。



 師古弟相時，字睿，亦以學聞。為天策府參軍事。貞觀中，累遷諫議大夫，有爭臣風。轉禮部侍郎。羸瘠多病。」師古死，不勝哀而卒。



 師古叔游秦，武德初，累遷廉州刺史，封臨沂縣男。時劉黑闥初平，人多強暴，比游秦至，禮讓大行，邑里歌之，高祖下璽書獎勞。終鄆州刺史。撰《漢書決疑》，師古多資取其義。



 孔穎達，字仲達，冀州衡水人。八歲就學，誦記日千餘言，暗記《三禮義宗》。及長，明服氏《春秋傳》、鄭氏《尚書》、《詩》、《禮記》、王氏《易》，善屬文，通步歷。嘗造同郡劉焯，焯名重海內，初不之禮，及請質所疑，遂大畏服。



 隋大業初，舉明經高第，授河內郡博士。煬帝召天下儒官集東都，詔國子秘書學士與論議，穎達為冠，又年最少，老師宿儒恥出其下，陰遣客刺之，匿楊玄感家得免。補太學助教。隋亂，避地虎牢。



 太宗平洛，授文學館學士，遷國子博士。貞觀初，封曲阜縣男，轉給事中。時帝新即位，穎達數以忠言進。帝問：「孔子稱『以能問於不能，以多問於寡，有若無，實若虛』，何謂也？」對曰：「此聖人教人謙耳。己雖能，仍就不能之人以咨所未能；己雖多，仍就寡少之人更資其多。內有道，外若無；中雖實，容若虛。非特匹夫，君德亦然。故《易》稱『蒙以養正』，『明夷以蒞眾』。若其據尊極之位，炫聰耀明，恃才以肆，則上下不通，君臣道乖。自古滅亡，莫不由此。」帝稱善。除國子司業，歲餘，以太子右庶子兼司業。與諸儒議歷及明堂事，多從其說。以論撰勞，加散騎常侍，爵為子。



 皇太子令穎達撰《孝經章句》，因文以盡箴諷。帝知數爭太子失，賜黃金一斤、絹百匹。久之，拜祭酒，侍講東宮。帝幸太學觀釋菜，命穎達講經，畢，上《釋奠頌》，有詔褒美。後太子稍不法，穎達爭不已，乳夫人曰：「太子既長，不宜數面折之。」對曰：「蒙國厚恩，雖死不恨。」剴切愈至。後致仕，卒，陪葬昭陵，贈太常卿，謚曰憲。



 初，穎達與顏師古、司馬才章、王恭、王琰受詔撰《五經》義訓凡百餘篇，號《義贊》，詔改為《正義》云。雖包貫異家為詳博，然其中不能無謬冗，博士馬嘉運駁正其失，至相譏詆。有詔更令裁定，功未就。永徽二年，詔中書門下與國子三館博士、弘文館學士考正之，於是尚書左僕射於志寧、右僕射張行成、侍中高季輔就加增損，書始布下。



 穎達子志，終司業。志子惠元，力學寡言，又為司業，擢累太子諭德。三世司業，時人美之。



 王恭者，滑州白馬人。少篤學，教授鄉閭，弟子數百人。貞觀初，召拜太學博士，講《三禮》，別為《義證》，甚精博。蓋文懿、文達皆當時大儒，每講遍舉先儒義，而必暢恭所說。



 馬嘉運，魏州繁水人。少為沙門，還治儒學，長論議。貞觀初，累除越王東閣祭酒。退隱白鹿山，諸方來授業至千人。十一年，召拜太學博士、弘文館學士。以孔穎達《正義》繁釀，故掎摭其疵，當世諸儒服其精。高宗為太子，引為崇賢館學士，數與洗馬秦侍講宮中，終國子博士。



 歐陽詢，字信本，潭州臨湘人。父紇，陳廣州刺史，以謀反誅。詢當從坐，匿而免。江總以故人子，私養之。貌寢侻，敏悟絕人。總教以書記，每讀輒數行同盡，遂博貫經史。仕隋，為太常博士。高祖微時，數與游，既即位，累擢給事中。



 詢初仿王羲之書，後險勁過之，因自名其體。尺牘所傳，人以為法。高麗嘗遣使求之，帝嘆曰：「彼觀其書，固謂形貌魁梧邪？」嘗行見索靖所書碑，觀之，去數步復返，及疲，乃布坐，至宿其傍，三日乃得去。其所嗜類此。貞觀初，歷太子率更令、弘文館學士，封渤海男。卒，年八十五。



 子通，儀鳳中累遷中書舍人。居母喪，詔奪哀。每入朝，徒跣及門。夜直，藉槁以寢。非公事不語，還家輒號慟。年饑，未克葬，居廬四年，不釋服。冬月，家人以氈絮潛置席下，通覺，即徹去。遷累殿中監，封渤海子。天授初，轉司禮卿，判納言事。輔政月餘，會鳳閣舍人張嘉福請以武承嗣為太子，通與岑長倩等固執，忤諸武意。及長倩下獄，坐大逆死，來俊臣並引通同謀，通雖被慘毒無異詞，俊臣代占，誅之。神龍初，追復官爵。



 通蚤孤，母徐教以父書，懼其墮，嘗遺錢使市父遺跡，通乃刻意臨仿以求售，數年，書亞於詢，父子齊名，號「大小歐陽體」。褚遂良亦以書自名，嘗問虞世南曰：「吾書何如智永？」答曰：「吾聞彼一字直五萬，君豈得此？」曰：「孰與詢？」曰：「吾聞詢不擇紙筆，皆得如志，君豈得此？」遂良曰：「然則何如？」世南曰：「君若手和筆調，固可貴尚。」遂良大喜。通晚自矜重，以貍毛為筆，覆以兔毫，管皆象犀，非是未嘗書。



 硃子奢，蘇州吳人，從鄉人顧彪授《左氏春秋》，善文辭。隋大業中，為直秘書學士。天下亂，辭疾還鄉里。後從杜伏威入朝，授國子助教。



 太宗貞觀初，高麗、百濟同伐新羅，連年兵不解。新羅告急，帝假子奢員外散騎侍郎，持節諭旨，平三國之憾。子奢有儀觀，夷人尊畏之。二國上書謝罪，贈遺甚厚。初，子奢行，帝戒曰：「海夷重學，卿為講大誼，然勿入其幣，還當以中書舍人處卿。」子奢唯唯。至其國，為發《春秋》題，納其美女。帝責違旨，而猶愛其才，以散官直國子學，累轉諫議大夫、弘文館學士。



 始，武德時，太廟享止四室，高祖崩，將祔主於廟，帝詔有司詳議。子奢建言：「漢丞相韋玄成奏立五廟，劉歆議當七，鄭玄本玄成，王肅宗歆，於是歷代廟議不能一。且天子七廟，諸侯五，降殺以兩，禮之正也。若天子與子、男同，則間無容等，非德厚游廣、德薄游狹之義。臣請依古為七廟。若親盡，則以王業所基為太祖，虛太祖室以俟無疆，迭遷乃處之。」於是尚書共奏：「自《春秋》以來，言天子七廟，諸侯五，大夫三，士二。推親親，顯尊尊，為不可易之法，請建親廟六。」詔可。乃祔弘農府君、高祖神主為六室。及帝崩，禮部尚書許敬宗議：「弘農府君廟應毀。按玄成說，毀廟主當瘞，且四海常所宗享矣，舉而瘞之，非神理所愜。晉範宣議別廟以奉毀廟之主，或言當藏天府。天府，瑞異所舍也。《禮》去祧有壇有墠，臣皆所未安。唐家宗廟，共殿異室，以右為首。若奉遷主納右夾室，而得尊處，祈之禱之未絕也。」有詔如敬宗議。然言七廟者，本之子奢。



 帝嘗詔：「起居紀錄臧否，朕欲見之以知得失，若何？」子奢曰：「陛下所舉無過事，雖見無嫌，然以此開後世史官之禍，可懼也。史官全身畏死，則悠悠千載，尚有聞乎？」



 池陽令崔文康坐事，櫟陽尉魏禮臣劾治，獄成，御史言其枉。禮臣訴御史阿黨，乞下有司雜訊，不如所言請死。鞫報禮臣不實，詔如請。子奢曰：「在律，上書不實有定罪，今抵以死，死者不可復生，雖欲自新弗可得。且天下惟知上書獲罪，欲自言者，皆懼而不敢申矣。」詔可。



 子奢為人樂易，能劇談，以經誼緣飾。每侍宴，帝令論難群臣，恩禮甚篤。卒於官。



 張士衡，瀛州樂壽人。父文慶，北齊國子助教。士衡九歲居母喪，哀慕過禮。博士劉軌思見之，為泣下，奇其操，謂文慶曰：「古不親教子，吾為君成就之。」乃授以《詩》、《禮》。又從熊安生、劉焯等受經，貫知大義。仕隋為餘杭令，以老還家。



 大業兵起，諸儒廢學。唐興，士衡復講教鄉里。幽州都督燕王靈夔以禮邀聘，北面事之。太子承乾慕風迎致，謁太宗洛陽宮，帝賜食，擢朝散大夫、崇賢館學士。



 太子以士衡齊人也，問高氏何以亡？士衡曰：「高阿那瑰之兇險，駱提婆之佞，韓長鸞之虐，皆奴隸才，是信是使，忠良外誅，骨肉內離，剝喪黎元，故周師臨郊，人莫為之用，此所以亡。」復問：「事佛營福，其應奈何？」對曰：「事佛在清靜仁恕爾，如貪婪驕虐，雖傾財事之，無損於禍。且善惡必報，若影赴形，聖人言之備矣。為君仁，為臣忠，為子孝，則福祚永；反是而殃禍至矣！」時太子以過失聞，士衡因是規之，然不能用也。太子廢，給傳罷歸鄉里，卒。



 士衡以《禮》教諸生，當時顯者：永平賈公彥、趙李玄植。



 公彥終太學博士，撰次章句甚多。子大隱，儀鳳中，為太常博士。會太常仲春告瑞太廟，高宗問禮官：「何世而然？」大隱對曰：「古者祭以首時，薦以仲月。近世元日奏瑞，則二月告廟。告者必有薦，本於始不得其時焉。」遷累中書舍人。垂拱中，博士周悰請武氏廟為七室，唐廟為五，下比諸侯。大隱奏言：「秦、漢母後稱制，未有戾古越禮者。悰損國廟數，悖大義，不可以訓。」武后不獲已，偽聽之。時皆服大隱沈正不詭從，有大臣體。終禮部侍郎。



 公彥傳業玄植，玄植又受《左氏春秋》於王德韶，受《詩》於齊威，該覽百家記書。貞觀間，為弘文館直學士。高宗時，數召見，與方士、浮屠講說。玄植以帝暗弱，頗箴切其短，帝禮之，不寤。坐事遷巴令，卒。



 張後胤，字嗣宗，蘇州昆山人。祖僧紹，梁零陵太守。父沖，陳國子博士，入隋為漢王諒並州博士。



 後胤甫冠，以學行禪其家。高祖鎮太原，引為客，以經授秦王。義寧初，為齊王文學，封新野縣公。武德中，擢員外散騎侍郎，賜宅一區。



 太宗即位，進燕王諮議，從王入朝，召見。初，帝在太原，嘗問：「隋運將終，得天下者何姓？」答曰：「公家德業，天下系心，若順天而動，自河以北，指捴可定。然後長驅關右，帝業可成。」至是自陳所言，帝曰：「是事未始忘之。」乃賜燕月池。帝從容曰：「今日弟子何如？」後胤曰：「昔孔子門人三千，達者無子男之位。臣翼贊一人，乃王天下，計臣之功，過於先聖。」帝為之笑，令群臣以《春秋》酬難。帝曰：「朕昔受大誼於君，今尚記之。」後胤頓首謝曰：「陛下乃生知，臣叨天功為己力，罪也。」帝大悅，遷燕王府司馬。出為睦州刺史，乞骸骨，帝見其強力，問欲何官，因陳謝不敢。帝曰：「朕從卿受經，卿從朕求官，何所疑？」後胤頓首，願得國子祭酒，授之。遷散騎常侍。永徽中致仕，加金紫光祿大夫，朝朔望，祿賜防閣如舊。卒，年八十三，贈禮部尚書，謚曰康，陪葬昭陵。



 孫齊丘，歷監察御史、朔方節度使，終東都留守，謚曰貞獻。子鎰，別有傳。



 蓋文達，冀州信都人。博涉前載，尤明《春秋》三家。刺史竇抗集諸生講論，於是，劉焯、劉軌思、孔穎達並以耆儒開門授業，是日悉至，而文達依經辯舉，皆諸儒意所未叩，一坐厭嘆。抗奇之，問：「安所從學？」焯曰：「若人岐嶷，出自天然，以多問寡，則焯為之師。」抗曰：「冰生於水而寒於水，其謂此邪？」



 武德中，授國子助教，為秦王文學館直學士。貞觀初，擢諫議大夫、兼弘文館學士，為蜀王師。王有罪，文達免官。拜崇賢館學士，卒。



 宗人文懿，亦以儒學稱，當時號「二蓋」。高祖於秘書省置學以教王公子，文懿為國子助教。既升席，公卿更相質問，文懿譬曉密微，遠近宗仰。終國子博士。



 谷那律，魏州昌樂人。貞觀中，累遷國子博士。淹識群書，褚遂良嘗稱為「《九經》庫」。遷諫議大夫，兼弘文館學士。從太宗出獵，遇雨沾漬，因問曰：「油衣若為而無漏邪？」那律曰：「以瓦為之，當不漏。」帝悅其直，賜帛二百段，卒。



 孫倚相，仕為秘書省正字，讎覆圖書，多所刊定。子崇義，天寶末為幽州大將，以雄敢聞。歷左金吾衛大將軍，遂客薊門。生子從政，略涉儒學，有風操。事李寶臣，歷定州刺史，封清江郡王。寶臣及張孝忠妻，其女兄弟也。



 寶臣初倚任，晚稍疏忌，從政乃闔門謝交游不事。及惟岳知節度，與田悅謀拒天子命，從政諫曰：「上神斷，絀諸侯，欲致太平。爾考與燕有切骨恨，天子致討，命帥莫先於燕。誅怨復仇，必盡力後已。前日而考誅大將百餘，子弟存者常不平，乘危相覆，誰不能爾？昔魏有洺、相之圍，王師四集，身投零陵，仰天垂泣，不知所出。賴爾考保佑，頓兵不進，而先帝寬厚，僅獲赦貸。不然，田氏尚有種乎？今悅兇獪，孰與承嗣？爾又幼富貴，不出戶庭，便欲旅拒？且人心難知，天道難欺，軍中諸將乘危投隙，自古豈少哉！今圖久安計，莫若令而兄惟誠攝留後，爾速入宿衛，則福祿可保矣。」不納。從政塞門移疾不出，惟岳所信王他奴等疑其怨望，日伺之。從政懼，乃吐血，即仰藥，五日死。曰：「吾不恨死，而痛渠覆宗矣！」後惟岳被殺於王武俊，如其揣云。



 蕭德言，字文行，陳吏部郎引子也，系出蘭陵。明《左氏春秋》。甫冠，以國子生為岳陽王賓客。陳亡，徙關中。詭浮屠服亡歸江南，州縣部送京師。仁壽中，授校書郎。貞觀時，歷著作郎、弘文館學士。



 太宗欲知前世得失，詔魏徵、虞世南、褚亮及德言裒次經史百氏帝王所以興衰者上之，帝愛其書博而要，曰：「使我稽古臨事不惑者，公等力也！」賚賜尤渥。



 德言晚節學愈苦，每開經，輒祓濯束帶危坐，妻子諫曰：「老人何終日自苦？」答曰：「對先聖之言，何復憚勞？」詔以經授晉王。時許叔牙為侍讀，同勸講。王為太子，德言又兼侍讀，而叔牙亦兼弘文館學士。德言請致仕，太宗不許，下詔敦勉。封武陽縣侯，進秘書少監，久乃得謝。



 高宗立，拜銀青光祿大夫，全給其祿，遣通事舍人即家致問。乘輿至肅章門引見，禮遇隆重。由是晉府及東宮舊臣子孫，並增秩賜金。卒，年九十七，贈太常卿，謚曰博。



 叔牙，字延基，句容人。貞觀時，遷晉王府參軍事、弘文館直學士。於《詩》、《禮》尤邃，獻《詩纂義》十篇，太子寫付司經。御史大夫高智周見之曰：「欲明《詩》者，宜先讀此。」



 子子儒，字文舉。高宗時為奉常博士。初，太尉長孫無忌等議：「祠令及禮用鄭玄六天說，圓丘祀昊天上帝，南郊太微感帝，明堂太微五帝。直據緯為說，不指蒼旻為天，而以昊天帝當北辰耀魄寶，郊、明堂當太微五帝。唐家祀圓丘，太史所上圖，昊天上帝外自有北辰。令李淳風曰：『昊天上帝位於壇，北辰、斗列第二垓。』與緯書駁異。司馬遷《天官書》，太微宮五精之神，五星所奉，有人主象，故名曰帝，猶房、心有天王象，安得盡為天乎？日月麗於天，草木麗於地，以日月為天，草木為地，昧者不信也。《周官》『兆五帝四郊』，又有『祀五帝』，皆不言天，知太微之神，非天也。《經》稱『郊祀后稷』，王肅以郊、圓丘為一，玄析而二之，曰圓丘，曰郊，非聖人意。今祠令固守玄說，與著式相違，宜有刊正。且《經》『嚴父莫大於配天』，『宗祀文王於明堂，以配上帝』。明堂之祀，天也，星不足配之矣。《月令》『孟春祈谷上帝』，《春秋》『啟蟄而郊，郊而後耕』，故郊後稷以祈農，《詩》『春夏祈穀於上帝』，皆祭天也。著之感帝，尤為不稽。請四郊迎氣祀太微五帝，郊、明堂罷六天說，止祀昊天。方丘既祭地，又祭神州北郊，皆不載經，請止一祠。」詔曰：「可。」



 乾封初，帝已封禪，復詔祀感帝、神州，以正月祭北郊。司禮少常伯郝處俊等奏言：「顯慶定禮，廢感帝祀而祈穀昊天，以高祖配。舊祀感帝、神州，以元皇帝配。今改祈穀為祀感帝，又祀神州，還以高祖配，何升降紛紛焉？虞氏禘黃帝，郊嚳；夏禘黃帝，郊鯀；殷禘嚳，郊冥；周禘嚳，郊稷。玄謂禘者，祭天圓丘；郊者，祭上帝南郊。崔靈恩說夏正郊天，王者各祭所出帝，所謂『王者禘祖之所自出，以其祖配之』。則禘遠祖，郊始祖也。今禘、郊同祖，禮無所歸。神州本祭十月，以方陰用事也。玄說三王之郊，一用夏正。靈恩謂祭神州北郊，以正月。諸儒所言，猥互不明。臣願會奉常、司成、博士普議。」於是，子儒與博士陸遵楷、張統師、權無二等共白：「北郊月不經見，漢光武正月建北郊，咸和中議北郊以正月，武德以來用十月，請循武德詔書。」明年，詔圓方二丘、明堂、感帝、神州宜奉高祖、太宗配，仍祭昊天上帝及五天帝於明堂。



 子儒，長壽中，歷天官侍郎、弘文館學士，封潁川縣男。以選事委令史句直，日偃臥不下筆，時人語曰「句直平配」。既而補授失序，傳為口實。



 德言曾孫至忠，自有傳。



 敬播，蒲州河東人。貞觀初，擢進士第。時顏師古、孔穎達撰次《隋史》，詔播詣秘書內省參纂。再遷著作佐郎，兼修國史。從太宗伐高麗，而帝名所戰山為駐蹕，播謂人曰：「鑾輿不復東矣，山所以名，蓋天意也！」其後果然。遷太子司議郎。時初置是官，尤清近，中書令馬周嘆曰：「恨資品妄高，不得歷此職！」又與令狐德棻等撰《晉書》，大抵凡例皆播所發也。



 有司建言：「謀反大逆，惟父子坐死，不及兄弟，請更議。」詔群臣大議，播曰：「兄弟雖孔懷之重，然比於父子則輕，故生有異室，死有別宗。今高官重爵，本廕唯逮子孫，而不及昆季，烏得榮隔其廕，而罪均其罰？」詔從播議。



 永徽後，仕益貴，歷諫議大夫、給事中。始，播與許敬宗撰《高祖實錄》，興創業，盡貞觀十四年。至是，又撰《太宗實錄》，訖二十三年。坐事出為越州長史，徙安州，卒。



 房玄齡嘗稱播：「陳壽之流乎！」玄齡患顏師古注《漢書》文繁，令掇其要為四十篇。是時《漢書》學大興，其章章者若劉伯莊、秦景通兄弟、劉訥言，皆名家。



 伯莊者，彭城人，為弘文館學士，遷國子博士，與許敬宗等論撰甚多，終崇賢館學士。自所著書亦百餘篇。



 子之宏，世其學。武后時，以著作郎兼修國史，終相王府司馬。睿宗立，贈秘書監。



 景通者，晉陵人。與弟俱有名，皆精《漢書》，號「大秦君」、「小秦君」。當時治《漢書》，非其授者，以為無法云。景通仕至太子洗馬、兼崇賢館學士。後復踐其官及職。



 訥言，乾封中歷都水監主簿，以《漢書》授沛王。王為太子，擢訥言洗馬兼侍讀。嘗集俳諧十五篇，為太子歡。太子廢，高宗見，怒，除名為民。復坐事流死振州。



 羅道琮，蒲州虞鄉人。慷慨尚節義。貞觀末，上書忤旨，徙嶺表。有同斥者死荊、襄間，臨終泣曰：「人生有死，獨委骨異壤邪？」道琮曰：「吾若還，終不使君獨留此。」瘞路左去。歲餘，遇赦歸，方霖潦積水，失其殯處，道琮慟諸野，波中忽若湓沸者。道琮曰：「若尸在，可再沸。」祝已，水復湧，乃得尸，負之還鄉。尋擢明經，仕至太學博士，為時名儒。



\end{pinyinscope}