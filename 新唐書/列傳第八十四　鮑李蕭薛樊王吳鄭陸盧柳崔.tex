\article{列傳第八十四　鮑李蕭薛樊王吳鄭陸盧柳崔}

\begin{pinyinscope}

 鮑防，字子慎，襄州襄陽人。少孤窶，強志於學，善辭章。及進士第月。未完稿。編入《列寧全集》第30卷。本文闡述從資本主，歷署節度府僚屬。入為職方員外郎。薛兼訓帥太原，被病，代宗授防少尹、節度行軍司馬，召見，慰遣之。俄知留後，兼太原尹、節度使。人樂其治，詔圖形別殿。入為御史大夫，歷福建、江西觀察使，召拜左散騎常侍。從德宗奉天，進禮部侍郎，封東海郡公。



 貞元元年，策賢良方正，得穆質、裴復、柳公綽、歸登、崔邠、韋純、魏弘簡、熊執易等，世美防知人。時比歲旱，策問陰陽祲沴，質對：「漢故事，免三公，卜式請烹弘羊。」指當時輔政者。右司郎中獨孤愐欲下質，防不許，曰：「使上聞所未聞，不亦善乎？」卒置質高第，帝見策嘉揖。



 初，防與知雜御史竇參遇，導騎不引避，參謫其僕。及為相，防尹京兆，迫使致仕，授工部尚書。防吒曰：「吾與蕭昕子齒，而同昕老，坐宰相餘忿邪！」不得志卒，年六十九，贈太子少保，謚曰宣。防於詩尤工，有所感發，以譏切世敝，當時稱之。與中書舍人謝良弼友善，時號「鮑謝」云。



 李自良，兗州泗水人。天寶亂，往從兗鄆節度使能元皓。以戰多，累授右衛率。從袁傪討賊袁晁，積閥至試殿中監，事浙東薛兼訓節度府。兼訓徙太原，又為牙將。鮑防代總節度事，會回紇入寇，防遣大將焦伯瑜等擊之。自良曰：「寇遠來，難與爭鋒。請築二壘搤歸路，堅壁勿出，求戰不許，師老而墮，其勢易乘。」防不聽。伯瑜戰百井，大敗。由是知名。



 馬燧代防，表為軍候。自良為人勤且有謀，燧倚信之。從討田悅還，攻李懷光河中，數履鋒陷陣，功在諸將右。貞元三年，燧來朝，德宗罷燧兵，以自良代之。自良以事燧久，不敢當，議者多其讓，乃授右龍武大將軍。入謝，帝終以河東近胡，謂曰：「卿於進退寧不有禮？然守北門無易卿者，勉為朕行。」乃以檢校工部尚書充河東節度使。居治九年，舉不愆法，簡儉易循，民不知有軍，上下諧附。卒於官，贈尚書左僕射。



 蕭昕，字中明，梁鄱陽王恢七世孫，世居河南。再中博學宏辭科，調壽安尉，累遷左補闕。哥舒翰為副元帥拒安祿山，闢掌書記，翰敗，儳道走蜀。肅宗立，奉誥冊見行在。歷中書舍人、禮部侍郎。代宗狩陜，昕由武關從帝，擢國子祭酒。建請崇太學以樹教本，帝寤其言，詔群臣有籍於朝及神策六軍子弟隸業者，聽補生員。



 大歷中，持節吊回紇。回紇恃功，廷讓昕曰：「乃中國亂，非我無以平，奈何市馬不時歸我直？」眾失色。昕徐曰：「國家龕定寇難，功雖絲毫不遺賞，況鄰國乎？僕固懷恩，我之叛臣，爾與連禍，又引吐蕃暴我郊甸。天舍其衷，吐蕃敗北，回紇悔懼，叩顙乞和。非天子恤舊功，則只馬不得出塞下，孰為失信者？」回紇大慚，因厚禮昕，遣使者約和。轉工部尚書，封晉陵侯。德宗出奉天，昕年八十餘，步出城。賊求之急，獨竄山谷間，僅至奉天。遷太子少傅，爵郡公，兼禮部尚書，知貢舉。久之，以太子少師致仕。卒，年九十三，贈揚州大都督，謚曰懿。



 昕始薦張鎬、來瑱，在禮部擢杜黃裳、高郢、裴垍。其後鎬興布衣，不數年位將相，瑱為將有威名，黃裳等繼輔政，並為名宰云。



 薛播，河中寶鼎人。曾祖文思，官中書舍人。播早孤，伯母林通經史，善屬文，躬授經諸子及播兄弟，故開元、天寶間，播兄弟七人皆擢進士第，為衣冠光韙。累授殿中侍御史，遷武功、萬年令。溫敏而裕，與人交有常，李棲筠、常袞、崔祐甫並器之。祐甫輔政，拜中書舍人，出為汝州刺史。坐小累，貶泉州，再遷至河南尹。以禮部侍郎卒，贈本曹尚書。



 子公達，擢進士第。佐鳳翔軍。會帥不文，嘗集射，設的高數十尺，令曰：「中者酬錦與金。」一軍莫能中。公達執弓矢揖曰：「請為公歡。」射三發連中，眾大呼笑。帥不喜，乃自免去。復佐河陽軍。以國子助教居東都卒。



 樊澤，字安時，河中人。少孤，依外家客河朔。相衛節度使薛嵩表為堯山令。舉賢良方正，次潼關，雨淖，困不能前。有熊執易者，同舍逆旅，哀之，輟所乘馬，傾褚以濟，自罷所舉。是歲，澤上第，楊炎善之，擢左補闕。



 澤有武力，喜兵法，議者謂有將帥器。嘗召對延英，德宗嘆其論兵「與我意合」。累遷山南東道司馬，就拜節度使。每射獵，諸將憚其材武。數與李希烈確，禽票將張嘉瑜、杜文朝、梁悛之等，賊氣沮縮，遂取唐、隋二州。貞元三年，為荊南節度使。會山南東道嗣曹王皋卒，軍亂，剽居人。以澤威惠著襄、漢間，復徙山南東道，加檢校尚書右僕射。十四年卒，年五十七，贈司空，謚曰成。訃至，帝為撤宴廢朝。



 子宗師，字紹述。始為國子主簿，元和三年，擢軍謀宏遠科，授著作佐郎。歷金部郎中、綿州刺史。徙絳州，治有跡。進諫議大夫，未拜卒。始，宗師家饒於財，悉散施姻舊賓客，妻子告不給，宗師笑不答。然力學多通解，著《春秋傳》、《魁紀公》、《樊子》凡百餘篇，別集尚多。韓愈稱宗師論議平正有經據，嘗薦其材云。



 王緯，字文卿，並州太原人。父之咸，為長安尉，與弟之賁、之奐皆有文。緯舉明經，以書判入等，歷長安尉。大歷中，與李泌俱為路嗣恭江西觀察判官。泌見惡於元載，嗣恭希意欲殺之，緯護解，僅免。泌執政，奏於己有私恩，德宗許為泌報，故進緯給事中。浙西觀察使缺，泌擬緯，帝曰：「是朕為君報德者乎？黃門要地，獨不留議事耶？」對曰：「浙西賦入尤劇，緯清而忠，能惠養民，故請遣之。」制可。初，州縣有韓滉時罰錢未入者十八萬緡，府史請裒為進奉，緯上疏願蠲以紓民，詔聽之。貞元十年，加御史大夫兼諸道鹽鐵轉運使。裴延齡以諸道負錢四百萬緡獻為羨錢，以圖寵，緯奏「此諸州經費」，大忤延齡意，改檢校工部尚書。卒，年七十一，贈太子少保。



 緯居官以清白稱，然好用刻深吏督察其下，條約苛碎，人不聊云。



 吳湊，章敬皇后弟也。由布衣與兄漵一日賜官封皆等，而湊畏太盛，乞解太子詹事，換檢校賓客兼家令。進累左金吾衛大將軍。



 湊才敏銳，而謙畏自將，帝數顧訪，尤見委信。是時，令狐彰、田神功等繼沒，其下乘喪挾兵，輒偃蹇搖亂。湊持節至汴、滑，委悉慰說，裁所欲為奏，各盡其情，亦度朝廷可行者，故軍中驩附。帝才其為，重之。元載當國久，愎狀日肆，帝陰欲誅，未發也，顧左右無可與計，即召湊圖之。俄而收載賜死。於是王縉、楊炎、王昂、韓會、包佶等皆當坐，湊建言：「法有首從，從不應死，一用極刑，虧德傷仁。」縉等繇是得減死。丁后母喪解職。既除，拜右衛將軍。



 德宗初，出為福建觀察使，政勤清，美譽四騰。與宰相竇參有憾，參數加短毀，又言湊風痺不良趨走，帝召還，驗其疾，非是，繇是不直參。擢湊陜虢觀察使，代李翼。翼，參黨也。宣武劉玄佐死，以湊檢校兵部尚書領節度使馳代。未至，汴軍亂，立玄佐子士寧。帝欲遣兵內湊，而參請授士寧以沮湊，還為右金吾衛大將軍。



 貞元十四年夏，大旱，穀貴，人流亡，帝以過京兆尹韓皋，罷之。即召湊代皋，已謝，督視事，明日詔乃下。湊為人強力劬儉，瞿瞿未嘗擾民，上下愛向。京師苦宮市強估取物，而有司附媚中官，率阿從無敢爭。湊見便殿，因言：「中人所市，不便宵民，徒紛紛流議。宮中所須，責臣可辦。若不欲外吏與聞禁中事，宜料中官高年謹信者為宮市令，平賈和售，以息眾喧。」又言：「掌閑、彍騎、飛龍、內園、芙蓉園、禁兵諸司雜供役手，資課太繁，宜有蠲省。」帝輒順可。初，府中易湊貴戚子，不便簿領，每有疑獄，時其將出，則遮湊取決，幸倉卒得容欺。湊叩鞍一視，凡指擿，盡中其弊，初無留思，眾畏服，不意湊精裁遣如此。僚史非大過不榜責，召至廷，詰服原去，其下傳相訓勖，舉無稽事。



 文敬太子、義章公主仍薨，帝悼念，厚葬之，車土治墳，農事廢。湊候帝間徐言，極爭不避。或勸論事宜簡約，不爾，為上厭苦。湊曰：「上明睿，憂勞四海，不以愛所鐘而疲民以逞也。顧左右鉗噤自安耳，若反復啟寤，幸一聽之，則民受賜為不少。撟舌阿旨固善，有如窮民上訴，叵云罪何？」以能進兼兵部尚書。



 及屬病，門不內醫巫，不嘗藥，家人泣請。對曰：「吾以庸謹起田畝，位三品，顯仕四十年，年七十，尚何求？自古外戚令終者可數，吾得以天年歸侍先人地下，足矣！」帝知之，詔侍醫敦進湯劑，不獲已，一飲之。卒，年七十一，贈尚書右僕射，謚曰成。



 先是，街樾稀殘，有司蒔榆其空，湊曰：「榆非人所廕玩。」悉易以槐，及槐成而湊已亡，行人指樹懷之。唐興，後族退居奉朝請者，猶以事失職，而湊任中外，未嘗以罪過罷，為世外戚表云。



 漵子士矩。士矩文學蚤就，喜與豪英游，故人人助為談說。開成初，為江西觀察使，饗宴侈縱，一日費凡十數萬。初至，庫錢二十七萬緡，晚年才九萬，軍用單匱，無所仰。事聞，中外共申解，得以親議，文宗弗窮治也，貶蔡州別駕。諫官執處其罪，不納。於是御史中丞狄兼謨建言：「陛下擢任士矩，非私也；士矩負陛下而治之，亦非私也。請遣御史至江西即訊，使杜江淮它鎮循習意。」帝聽，乃流端州。



 鄭權，汴州開封人。擢進士第，佐涇原節度劉昌府。昌被病入朝，度其軍必亂，以權寬厚容眾，檄主後務。昌去，軍果亂，權挺身冒刃，明諭逆順，殺首亂者，一軍畏伏。德宗方厭兵，籓屯校佐得士心者，皆就命之，權自試參軍拜行軍司馬。擢累河南尹，進拜山南東道節度使，徙領德棣滄景軍。時討李師道，權身將兵出屯，奏置歸化縣，綏納降附。滄州刺史李宗奭數違命，權劾奏，詔追之，宗奭以州兵留己自解。憲宗更以烏重胤代權，滄人懼，共逐宗奭還京師，有詔斬以徇，徙權節度邠寧。或訟宗奭為權所誣，左遷原王傅。改右金吾衛大將軍。



 穆宗立，以左散騎常侍持節為回鶻告哀使，以足疾辭，不許，肩舁就道。權識詣魁然，有閎辯。與可汗爭曲直，持議明壯，虜禮異之。使還，三遷工部尚書。用度豪侈，乃結權幸求鎮守，於是檢校尚書右僕射、嶺南節度使。多裒貲珍，使吏輸送，凡帝左右助力者皆有納焉，人笑之。卒於官。



 陸亙，字景山，蘇州吳人。元和三年，策制科中第，補萬年丞。再遷太常博士。禮史孟真練容典，博士降色訪逮，史倚以倨橫。會將冊皇太子，草儀，真參議偃蹇，亙榜逐之，胥曹失色。遷累戶部郎中、太常少卿。歷兗蔡虢蘇四州刺史、浙東觀察使，徙宣歙。太和八年卒，年七十一，贈禮部尚書。



 亙文明嚴重，所到以善政稱。初為兗州，對延英，具陳：「節度分兵屯屬州，刺史不能制，故易亂。」帝因詔屯士得隸刺史。溫州瀕海，經賊亂，奪官吏半祿代民租，後相沿，更以為奸，亙還官全稟，繩贓罪，吏畏而賴之。



 盧坦，字保衡，河南洛陽人。仕為河南尉。時杜黃裳為尹，召坦立堂下，曰：「某家子與惡人游，破產，盍察之？」坦曰：「凡居官廉，雖大臣無厚畜，其能積財者必剝下以致之。如子孫善守，是天富不道之家，不若恣其不道，以歸於人。」黃裳驚其言，自是遇加厚。



 李復為鄭滑節度使，表為判官。監軍薛盈珍數干政，坦每據理拒之。有善笛者，大將等悅之，詣復請為重職。坦笑曰：「大將久在軍，積勞亟遷，乃及右職。奈何自薄，欲與吹笛少年同列邪？」諸將慚，遽出就坦謝。復病甚，盈珍以甲士五百內牙中，封府庫，舉軍大恐。坦勸止之，軍乃安。復卒，詔姚南仲代之。盈珍以南仲本書生，易之，曰：「是將材邪？」坦私謂人曰：「姚大夫外柔中剛，監軍若侵之，必不受。我留，恐及禍。」乃從復喪歸東都，為壽安令。盈珍果與南仲不相中，幕府多黜死者。



 河南賦限已窮，縣人訴機織未就，坦詣府請申十日。不聽。坦諭縣人第輸，勿顧限，違之不過罰令俸爾。由是知名。累為刑部郎中，兼侍御史知雜事。赤縣尉為臺所按，京兆尹密救之，帝遣中人就釋。坦白中丞，請中覆，中人走以聞，帝曰：「吾固宜先命有司。」遂下詔，乃釋。數月遷中丞。



 初，諸道長吏罷還者，取本道錢為進奉，帝因赦令一切禁止，而山南節度使柳晟、浙西觀察使閻濟美格詔輸獻，坦劾奏，晟、濟美白衣待罪。帝諭坦曰：「二人所獻皆家財，朕已許原，不可失信。」坦曰：「所以布大信者，赦令也。今二臣違詔，陛下奈何以小信失大信乎！」帝曰：「朕既受之，奈何？」坦曰：「出歸有司，以明陛下之德。」帝納之。李錡誅，有司將毀其祖墓，坦上疏諫止。裴均為僕射，將居諫議、常侍上，坦引故事及姚南仲舊比。均曰：「南仲何人？」曰：「守正而不交權幸者。」均怒，遂罷為左庶子。



 數月，拜宣歙池觀察使。初，劉闢婿蘇強坐誅。強兄弘，宦晉州，自免去，人莫敢用者。坦奏「弘有才行，其弟從闢時，距三千里，宜不通謀，今坐廢，非用人意」，因請署判官，帝曰：「使強不誅，尚錄其材，況彼兄耶？」時江淮旱，穀踴貴，或請抑其價。坦曰：「所部地狹，穀來他州，若直賤，穀不至矣，不如任之。」既而商以米坌至，乃多貸兵食出諸市，估遂平。



 再遷戶部侍郎，判度支。或告泗州刺史薛謇為代北水運時，畜異馬，不以獻，事下度支。坦遣吏驗，未反，帝遲之，更遣中人劉泰昕往。坦曰：「事付有司，而又遣宦官，豈有司不足信乎？」三奏，帝乃止。表韓重華為代北水運使，開廢田，列壁二十，益兵三千人，歲收粟二十萬石。



 河毀西受降城，宰相李吉甫議徙天德。坦以為：「城當磧口，得制北狄之要，美水豐草，邊鄣所利。若避河流，不過退徙數里，奈何徇一時省費，墮萬世策邪？天德故城，地壤墝瘠，北倚山，去河遠，烽候無所統接，虜騎唐突，勢不容知，是無故而蹙地二百里，故曰非便。」城使周懷義亦以為言。吉甫不悅，出坦為東川節度。後數月，懷義憂死，燕重旰代之，遂徙天德。師人怨，殺重旰，覆其家。



 初，坦與宰相李絳議多協，絳藉為己助，及坦出半歲而絳罷。治東川，盡蠲山澤鹽井榷率之籍。吳少誠之誅，詔以兵二千屯安州，坦每朔望使人問其父母妻子，視疾病醫藥，故士皆感慰，無逃還者。惟請收軍吏閏月糧助行營，為人所非。元和十二年卒，年六十九，贈禮部尚書。



 舊制，官、階、勛俱三品始聽立戟，後雖轉四品官，非貶削者戟不奪。坦為戶部侍郎時，階朝議大夫，勛護軍，以嘗任宣州刺史三品，請立戟，許之。時鄭餘慶淹練舊章，以為非是。為憲司劾正，詔罰一月俸，奪戟。自貞元以來，立戟十八家不應令，並追正之。



 閻濟美者，第進士，有長者名。貞元末，繇婺州刺史為福建觀察使，徙浙西。為治簡易，居鎮未嘗增常賦。罷浙西也，方在道，見詔而貢獻無所還，故帝為言之。尋出華州刺史，入為秘書監，以工部尚書致仕。卒，謚曰溫。



 柳晟，河中解人。六世祖敏，仕後周為太子太保。父潭，尚和政公主，官太僕卿。晟年十二，居父喪，為身孝。代宗養宮中，使與太子諸王受學於吳大瓘並子通玄，率十日輒上所學。既長，詔大瓘等即家教授。拜檢校太常卿。



 德宗立，晟親信用事。硃泚反，從帝至奉天，自請入京師說賊黨以攜沮之，帝壯其志，得遣。泚將右將軍郭常、左將軍張光晟皆晟雅故，晟出密詔，陳禍福逆順，常奉詔受命，約自拔歸。要籍硃既昌告其謀，泚捕系晟及常外獄，晟夜半坎垣毀械而亡，斷發為浮屠，間歸奉天，帝見，為流涕。乘輿還京師，擢原王府長史。吳通玄得罪，晟上書理其辜，其弟止曰：「天子方怒，無詒悔！」不聽。凡三上書，帝意解，通玄得減死。



 晟累遷將作少監，以護作崇陵，封河東縣子，授山南西道節度使。府兵討劉闢還，未扣城，復詔戍梓州，軍曹怒，脅監軍謀變。晟聞，疾驅入勞士卒，既而問曰：「若等何為成功？」曰：「誅驕不受命者。」晟曰：「若知劉闢得罪天子而誅之，奈何復欲使後人誅若等耶？」士皆免胄拜，從所徙。入為將作監。使回鶻，奉冊立可汗，逆謂曰：「屬聞可汗無禮自大，去信自疆。夫禮信不能為，何足奉中國乎？」可汗諸貴人愕然駭，皆跪伏成禮。還為左金吾衛大將軍，爵為公。卒，年六十九，詔從官臨吊，贈太子少保。



 晟敏於辯，下士樂施。唯自興元入朝，貢獻不如詔，為御史中丞盧坦所劾，憲宗以其賢，置弗暴雲。



 崔戎，字可大，玄韋從孫也。舉明經，補太子校書郎。判入等，調藍田主簿。闢淮南李庸阜府。衛次公代庸阜，憲宗稱戎才，故次公倚成於職。裴度節度太原，署參謀。時王承宗以鎮叛，度請戎往諭，承宗至泣下，乃聽命。入為殿中侍御史，擢累諫議大夫。



 雲南蠻亂成都，詔戎持節劍南為宣撫使。奏罷稅外姜芋錢；當賦錢者率三之，以其一準繒布，優其估以與民；綏招流亡。凡廢若置，公私莫不便之。還拜給事中。出為華州刺史。吏以故事置錢萬緡為刺史私用，戎不取。及去，召吏曰：「籍所置錢享軍，吾重矯激以誇後人也。」徙兗海沂密觀察使，民擁留於道不得行，乃休傳舍，民至抱持取其靴。時詔使尚在，民泣詣使，請白天子丐戎還，使許諾。戎恚責其下，眾曰：「留公而天子怒，不過斬吾二三老人，則公不去矣。」戎夜單騎亡去，民追不及乃止。至兗州，鉏滅奸吏十餘輩，民大喜。歲餘卒，年五十五，贈禮部尚書。



 子雍，字順中，由起居郎出為和州刺史。龐勛以兵劫烏江，雍不能抗，遣人持牛酒勞之，密表其狀。民不知，訴諸朝，宰相路巖素不平，因是傅其罪，賜死宣州。



\end{pinyinscope}