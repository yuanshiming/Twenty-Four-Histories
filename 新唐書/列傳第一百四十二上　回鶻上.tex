\article{列傳第一百四十二上　回鶻上}

\begin{pinyinscope}

 回紇，其先匈奴也，俗多乘高輪車，元魏時亦號高車部，或曰敕勒，訛為鐵勒。其部落曰袁紇、薛延陀、契苾羽、都播、骨利幹、多覽葛、僕骨、拔野古、同羅、渾、思結、斛薛、奚結、阿跌、白霫，凡十有五種，皆散處磧北。



 袁紇者，亦曰烏護，曰烏紇，至隋曰韋紇。其人驍強，初無酋長，逐水草轉徙，善騎射，喜盜鈔，臣於突厥，突厥資其財力雄北荒。大業中，處羅可汗攻脅鐵勒部，裒責其財，既又恐其怨，則集渠豪數百悉坑之，韋紇乃並僕骨、同羅、拔野古叛去，自為俟斤，稱回紇。



 回紇姓藥羅葛氏，居薛延陀北娑陵水上，距京師七千里。眾十萬，勝兵半之。地磧鹵，畜多大足羊。有時健俟斤者，眾始推為君長。子曰菩薩，材勇有謀，嗜獵射，戰必身先，所向輒摧破，故下皆畏附，為時健所逐。時健死，部人賢菩薩，立之。母曰烏羅渾，性嚴明，能決平部事。回紇繇是浸盛。與薛延陀共攻突厥北邊，頡利遣欲谷設領騎十萬討之，菩薩身將五千騎破之馬鬣山，追北至天山，大俘其部人，聲震北方。繇是附薛延陀，相脣齒，號活頡利發，樹牙獨樂水上。



 貞觀三年，始來朝，獻方物。突厥已亡，惟回紇與薛延陀為最雄強。菩薩死，其酋胡祿俟利發吐迷度與諸部攻薛延陀，殘之，並有其地，遂南逾賀蘭山，境諸河。遣使者獻款，太宗為幸靈州，次涇陽，受其功。於是鐵勒十一部皆來言：「延陀不事大國，以自取亡，其下麕駭鳥散，不知所之。今各有分地，願歸命天子，請置唐官。」有詔張飲高會，引見渠長等，以唐官官之，凡數千人。



 明年復入朝。乃以回紇部為瀚海，多覽葛部為燕然，僕骨部為金微，拔野古部為幽陵，同羅部為龜林，思結部為盧山，皆號都督府；以渾為皋蘭州，斛薛為高闕州，阿跌為雞田州，契苾羽為榆溪州，奚結為雞鹿州，思結別部為𧾷帶林州，白霫為窴顏州；其西北結骨部為堅昆府，北骨利乾為玄闕州，東北俱羅勃為燭龍州；皆以酋領為都督、刺史、長史、司馬，即故單于臺置燕然都護府統之，六都督、七州皆隸屬，以李素立為燕然都護。其都督、刺史給玄金魚符，黃金為文，天子方招寵遠夷，作絳黃瑞錦文袍、寶刀、珍器賜之。帝坐秘殿，陳十部樂，殿前設高坫，置硃提瓶其上，潛泉浮酒，自左閣通坫趾注之瓶，轉受百斛鐐盎，回紇數千人飲畢，尚不能半。又詔文武五品官以上祖飲尚書省中。渠領共言：「生荒陋地，歸身聖化，天至尊賜官爵，與為百姓，依唐若父母然。請於回紇、突厥部治大塗，號『參天至尊道』，世為唐臣。」乃詔磧南鷿弟鳥泉之陽置過郵六十八所，具群馬、湩、肉待使客，歲內貂皮為賦。乃拜吐迷度為懷化大將軍、瀚海都督；然私自號可汗，署官吏，壹似突厥，有外宰相六、內宰相三，又有都督、將軍、司馬之號。帝更詔時健俟斤它部為祁連州，隸靈州都督，白霫它部為居延州。



 吐迷度兄子烏紇烝吐迷度之妻，遂與俱陸莫賀達干俱羅勃謀亂而歸車鼻可汗，二人者皆車鼻婿，故烏紇領騎夜劫吐迷度殺之。燕然副都護元禮臣遣使紿烏紇，許白為都督，烏紇不疑，即往謝，因斬以徇。帝恐諸部攜解，命兵部尚書崔敦禮持節臨撫，贈吐迷度左衛大將軍，賻祭備厚，擢其子婆閏左驍衛大將軍，襲父所領。俱羅勃既入朝，帝不遣。阿史那賀魯之盜北庭，婆閏以騎五萬助契苾何力等破賀魯，收北庭；又從伊麗道行軍總管任雅相等再破賀魯金牙山，遷右衛大將軍，從討高麗有功。



 婆閏死，子比慄嗣。龍朔中，以燕然都護府領回紇，更號瀚海都護府，以磧為限，大抵北諸蕃悉隸之。比慄死，子獨解支嗣。武后時，突厥默啜方強，取鐵勒故地，故回紇與契苾、思結、渾三部度磧，徙甘、涼間，然唐常取其壯騎佐赤水軍云。獨解支死，子伏帝匐立。明年，助唐攻殺默啜，於是別部移健頡利發與同羅、霫等皆來，詔置其部於大武軍北。伏帝匐死，子承宗立，涼州都督王君〓誣暴其罪，流死瀼州。當此時，回紇稍不循，族子瀚海府司馬護輸乘眾怨，共殺君〓，梗絕安西諸國朝貢道。久之，奔突厥，死。



 子骨力裴羅立。會突厥亂，天寶初，裴羅與葛邏祿自稱左右葉護，助拔悉蜜擊走烏蘇可汗。後三年，襲破拔悉蜜，斬頡跌伊施可汗，遣使上狀，自稱骨咄祿毘伽闕可汗，天子以為奉義王，南居突厥故地，徙牙烏德鞬山、昆河之間，南距西城千七百里，西城，漢高闕塞也，北盡磧口三百里，悉有九姓地。九姓者，曰藥羅葛，曰胡咄葛，曰啒羅勿，曰貊歌息訖，曰阿勿嘀，曰葛薩，曰斛嗢素，曰藥勿葛，曰奚牙勿。藥羅葛，回紇姓也，與僕骨、渾、拔、野古、同羅、思結、契苾六種相等夷，不列於數，後破有拔悉蜜、葛邏祿，總十一姓，並置都督，號十一部落。自是，戰常以二客部為先鋒。有詔拜為骨咄祿毘伽闕懷仁可汗，前殿列仗，中書令內案授冊使者，使者出門升輅，至皇城門，降乘馬，幡節導以行。凡冊可汗，率用此禮。明年，裴羅又攻殺突厥白眉可汗，遣頓啜羅達干來上功，拜裴羅左驍衛員外大將軍，斥地愈廣，東極室韋，西金山，南控大漠，盡得古匈奴地。裴羅死，子磨延啜立，號葛勒可汗，剽悍善用兵，歲遣使者入朝。



 肅宗即位，使者來請助討祿山，帝詔燉煌郡王承寀與約，而令僕固懷恩送王，因召其兵。可汗喜，以可敦妹為女，妻承寀，遣渠領來請和親，帝欲固其心，即封虜女為毘伽公主。於是可汗自將，與朔方節度使郭子儀合討同羅諸蕃，破之河上。與子儀會呼延谷，可汗恃其強，陳兵引子儀拜狼纛而後見。帝駐彭原，使者葛羅支見，恥班下，帝不欲使鞅鞅，引升殿，慰而遣。俄以大將軍多攬等造朝，及太子葉護身將四千騎來，惟所命。帝因冊毘伽公主為王妃，擢承寀宗正卿；可汗亦封承寀為葉護，給四節，令與其葉護共將。帝命廣平王見葉護，約為昆弟，葉護大喜，使首領達干等先到扶風見子儀，子儀犒飲三日。葉護辭曰：「國多難，我助討逆，何敢食！」固命，乃留。既行，日賜牛四十角、羊八百蹄、米四十斛。



 香積之戰，陣澧上，賊詭伏騎於王師左，將襲我，僕固懷恩麾回紇馳之，盡翦其伏，乃出賊背，與鎮西、北庭節度使李嗣業夾之，賊大敗，進收長安。懷恩率回紇、南蠻、大食眾繚都而南，壁滻東，進次陜西，戰新店。初，回紇至曲沃，葉護使將軍鼻施吐撥裴羅旁南山東出，搜賊伏谷中，殲之，營山陰。子儀等與賊戰，傾軍逐北，亂而卻，回紇望見，即逾西嶺，曳旗趨賊，出其後，賊反顧，遂大潰，追奔數十里，人馬相騰蹂，死者不可計，收仗械如丘。嚴莊挾安慶緒棄東京北度河，回紇大掠東都三日，奸人導之，府庫窮殫，廣平王欲止不可，而耆老以繒錦萬匹賂回紇，止不剽。葉護還京師，帝遣群臣勞之長樂，帝坐前殿，召葉護升階，席酋領於下，宴且勞之，人人賜錦繡繒器。葉護頓首言：「留兵沙苑，臣歸料馬，以收範陽，訖除殘盜。」帝曰：「為朕竭義勇，成大事，卿等力也。」詔進司空，爵忠義王，歲給絹二萬匹，使至朔方軍受賜。



 乾元元年，回紇使者多彥阿波與黑衣大食酋閣之等俱朝，爭長，有司使異門並進。又使請昏，許之。帝以幼女寧國公主下嫁，即冊磨延啜為英武威遠毘伽可汗，詔漢中郡王瑀攝御史大夫為冊命使，以宗子右司郎中巽兼御史中丞為禮會使，並以副瑀，尚書右僕射裴冕送諸境。帝餞公主，因幸咸陽，數尉勉，主泣曰：「國方多事，死不恨。」瑀至虜，而可汗胡帽赭袍坐帳中，儀衛光嚴，引瑀立帳外，問曰：「王，天可汗何屬？」瑀曰：「從昆弟也。」時中人雷靈俊立瑀上，又問：「立王上者為誰？」瑀曰：「中人也。」可汗曰：「中人奴爾，顧立郎上乎？」靈俊趨下。於是引瑀入，瑀不拜，可汗曰：「見國君，禮無不拜。」瑀曰：「天子顧可汗有功，以愛女結好。比中國與夷狄婚，皆宗室子。今寧國乃帝玉女，有德容，萬里來降，可汗天子婿，當以禮見，安踞受詔邪？」可汗慚，乃起奉詔，拜受冊。翌日，尊主為可敦。瑀所齎賜物，可汗盡與其牙下酋領。瑀還，獻馬五百匹、貂裘、白氈等。乃使王子骨啜特勒、宰相帝德等率騎三千助討賊，帝因命僕固懷恩總之。又遣大首領蓋將軍與三女子謝婚，並告破堅昆功。明年，骨啜與九節度戰相州，王師潰，帝德等奔京師，帝厚賜尉其意，乃還。俄而可汗死，國人欲以公主殉，主曰：「中國人婿死，朝夕臨，喪期三年，此終禮也。回紇萬里結昏，本慕中國，吾不可以殉。」乃止，然剺面哭，亦從其俗云。後以無子，得還。



 始葉護太子前得罪死，故次子移地健立，號牟羽可汗，其妻，僕固懷恩女也。始可汗為少子請昏，帝以妻之，至是為可敦。明年，使大臣俱錄莫賀達干等入朝，並問公主起居，使人通謁於延英殿。



 代宗即位，以史朝義未滅，復遣中人劉清潭往結好，且發其兵。比使者至，回紇已為朝義所訹，曰：「唐薦有喪，國無主，且亂，請回紇入收府庫，其富不貲。」可汗即引兵南，寶應元年八月也。清潭齎詔至其帳，可汗曰：「人言唐已亡，安得有使邪？」清潭為言：「先帝雖棄天下，廣平王已即天子位，其仁聖英武類先帝，故與葉護收二京、破安慶緒者，是與可汗素厚，且唐歲給回紇繒絹，豈忘之邪？」是時，回紇已逾三城，見州縣榛萊，烽障無守，有輕唐色。乃遣使北收單于府兵、倉庫，數以語凌靳清潭。清潭密白帝：「回紇兵十萬向塞。」朝廷震驚，遣殿中監藥子昂迎勞，且視軍，遇於太原，密識其兵裁四千，孺弱萬餘，馬四萬，與可敦偕來。帝令懷恩與回紇會。因遣使上書，請助天子討賊。回紇欲入蒲關，徑沙苑而東，子昂說曰：「自寇亂來，州縣殘虛，供億無所資，且賊在東京，若入井陘，以取邢、洺、衛、懷，收賊財帑，乃鼓而南，上策也。」不聽。子昂曰：「然則趨懷太行道，南據河陽，扼賊喉衿。」又不聽。曰：「食太原倉粟，右次陜，與澤潞、河南、懷鄭兵合。」回紇從之。



 詔以雍王為天下兵馬元帥，進子昂兼御史中丞，與右羽林衛將軍魏琚為左右廂兵馬使，中書舍人韋少華為元帥判官，御史中丞李進為行軍司馬，東會回紇。敕元帥為諸軍先鋒，與諸節度會陜州。時可汗壁陜州北，王往見之，可汗責王不蹈舞。子昂辭曰：「王，嫡皇孫，二宮在殯，禮不可以蹈舞。」回紇廷詰曰：「可汗為唐天子弟，於王，叔父行也，容有不蹈舞乎？」子昂固拒，即言：「元帥，唐太子也，將君中國，而可舞蹈見可汗哉？」回紇君臣度不能屈，即引子昂、進、少華、琚搒之百，少華、琚一夕死，王還營。官軍以王見辱，將合誅回紇，王以賊未滅止之。



 於是，懷恩與虜左殺為先驅。朝義使反間，左殺執以獻，與諸將同擊賊，戰橫水，走之，進收東都。可汗使拔賀那賀天子，獻朝義旗物。雍王還靈寶，可汗屯河陽，留三月，屯旁人困於剽辱。僕固瑒率回紇兵與朝義挐戰，蹀血二千里，梟其首，河北悉平。懷恩道相州西山崞口還屯，可汗出澤、潞，與懷恩會，道太原去。



 初，回紇至東京，放兵攘剽，人皆遁保聖善、白馬二祠浮屠避之，回紇怒，火浮屠，殺萬餘人，及是益橫，詬折官吏，至以兵夜斫含光門，入鴻臚寺。方其時，陜州節度使郭英乂留守東都，與魚朝恩及朔方軍驕肆，因回紇為暴，亦掠汝、鄭間，鄉不完廬，皆蔽紙為裳，虐於賊矣。



 帝念少華等死，故贈少華左散騎常侍，琚揚州大都督，賜一子六品官。於是冊可汗曰頡咄登裏骨啜蜜施合俱錄英義建功毘伽可汗，可敦曰娑墨光親麗華毘伽可敦，以左散騎常侍王翊使，即其牙命之，自可汗至宰相共賜實封二萬戶。又以左殺為雄朔王，右殺寧朔王，胡祿都督金河王，拔鑒將軍靜漠王，十都督皆國公。



 永泰初，懷恩反，誘回紇、吐蕃入寇。俄而懷恩死，二虜爭長，回紇首領潛詣涇陽見郭子儀，請改事。子儀率麾下叩回紇營。回紇曰：「願見令公。」子儀出旗門，回紇曰：「請釋甲。」子儀易服。酋長相顧曰：「真是公矣！」時李光進、路嗣恭介馬在側，子儀示酋長曰：「此渭北節度使某，朔方軍糧使某。」酋長下馬拜，子儀亦下見之。虜數百環視，子儀麾下亦至，子儀麾左右使卻，且命酒與飲，遺以纏頭彩三千，召可汗弟合胡祿等持手，因讓曰：「上念回紇功，報爾固厚，何負而來？今即與汝戰，何遽降也？我將獨入爾營，雖殺我，吾將士能擊汝。」酋長讋服曰：「懷恩詭我曰『唐天子南走，公見廢』，是以來。今天可汗在，公無恙，吾等願還擊吐蕃以報厚恩。然懷恩子，可敦弟也，願赦死。」於是子儀持酒，胡祿請盟而飲，子儀曰：「唐天子萬歲，回紇可汗亦萬歲，二國將相如之。有如負約，身死行陣，家屠戮。」方時，虜宰相磨咄莫賀達干、頓莫賀達干等聞言皆奪氣，酒至其所，輒曰：「無易公誓。」始，虜有二巫，言「此行必不戰，當見大人而還」；及是相顧笑曰：「巫不吾紿也。」



 朔方先鋒兵馬使白元光合回紇兵於靈臺，會雪雰嚴晦，吐蕃閉營撤備，乃縱擊之，斬首五萬級，生禽萬人，獲馬、橐它、牛、羊，收所俘唐戶五千。僕固名臣降，合胡祿都督等二百人皆來朝，賜與不可計。子儀以名臣見。名臣，懷恩兄子，銳將也。



 大歷三年，光親可敦卒，帝遣右散騎常侍蕭昕持節吊祠。明年，以懷恩幼女為崇徽公主繼室，兵部侍郎李涵持節冊拜可敦，賜繒彩二萬。是時，財用屈，稅公卿騾、橐它給行，宰相餞中渭橋。



 回紇之留京師者，曹輩掠女子於市，引騎犯含光門，皇城皆闔，詔劉清潭慰止。復出暴市物，奪長安令邵說馬，有司不敢何詰。自乾元後，益負功，每納一馬，取直四十縑，歲以數萬求售，使者相躡，留舍鴻臚，駘弱不可用，帝厚賜欲以愧之，不知也。復以萬馬來，帝不忍重煩民，為償六千。十年，回紇殺人橫道，京兆尹黎幹捕之，詔貸勿劾。又刺人東市，縛送萬年獄，首領劫取囚，殘獄吏去，都人厭苦。



 十三年，回紇襲振武，攻東陘，入寇太原。河東節度使鮑防與戰陽曲，防敗績，殘殺萬人。代州都督張光晟又戰羊虎谷，破之，虜乃去。



 德宗立，使中人告喪，且脩好。時九姓胡勸可汗入寇，可汗欲悉師向塞，見使者不為禮。宰相頓莫賀達干曰：「唐，大國，無負於我。前日入太原，取羊馬數萬，比及國，亡耗略盡。今舉國遠鬥，有如不捷，將安歸？」可汗不聽，頓莫賀怒，因擊殺之，並屠其支黨及九姓胡幾二千人，即自立為合骨咄祿毘伽可汗，使長建達干從使者入朝。建中元年，詔京兆少尹源休持節冊頓莫賀為武義成功可汗。



 始回紇至中國，常參以九姓胡，往往留京師，至千人，居貲殖產甚厚。會酋長突董、翳蜜施、大小梅錄等還國，裝橐系道，留振武三月，供擬珍豐，費不貲。軍使張光晟陰伺之，皆盛女子以橐，光晟使驛吏刺以長錐，然後知之。已而聞頓莫賀新立，多殺九姓胡人，懼不敢歸，往往亡去，突董察視嚴亟。群胡獻計於光晟，請悉斬回紇，光晟許之，即上言：「回紇非素強，助之者九胡爾。今其國亂，兵方相加，而虜利則往，財則合，無財與利，一亂不振。不以此時乘之，復歸人與幣，是謂借賊兵，資盜糧也。」乃使裨校陽不禮，突董果怒，鞭之。光晟因勒兵盡殺回紇群胡，收橐它、馬數千，繒錦十萬，且告曰：「回紇抶大將，謀取振武，謹先誅之。」部送女子還長安。帝召光晟還，以彭令方代之，遣中人與回紇使聿達干往言其端，因欲與虜絕。敕源休俟命太原。明年，乃行，因歸突董等四喪。突董，可汗諸父也。源休至，可汗令大臣具車馬出迎，其大相頡乾迦斯踞坐責休等殺突董事，休言：「彼自與張光晟鬥死，非天子命。」又曰：「使者皆負死罪，唐不自戮，何假手於我邪？」良久罷去，休等幾死。留五旬，卒不見可汗。可汗傳謂休曰：「國人皆欲爾死，我獨不然。突董等已亡，今又殺爾，猶以血濯血，徒益污。吾以水濯血，不亦善乎？為我言有司，所負馬直一百八十萬，可速償我。」遣散支將軍康赤心等隨休來朝。帝隱忍，賜以金繒。



 後三年，使使者獻方物，請和親。帝蓄前恚未平，謂宰相李泌曰：「和親待子孫圖之，朕不能已。」泌曰：「陛下豈以陜州故憾乎？」帝曰：「然。朕方天下多難，未能報，且毋議和。」泌曰：「辱少華等乃牟羽可汗也，知陛下即位必償怨，乃謀先苦邊，然兵未出，為今可汗所殺矣。今可汗初立，遣使來告，垂發不翦，待天子命。而張光晟殺突董等。雖幽止使人，然卒完歸，則為無罪矣。」帝曰：「卿言則然，顧朕不可負少華等，奈何？」泌曰：「臣謂陛下不負少華，少華負陛下。且北虜君長身赴難，陛下在籓，春秋未壯，而輕度河入其營，所謂冒豺虎之場也。為少華等計，當先定會見禮，臣猶危之，奈何孑然赴哉？臣昔為先帝行軍司馬，方葉護來，先帝祗使宴於府。及議征討，則不見也。葉護邀臣至營，帝不許，使好謂曰：『主當勞客，客返勞主邪？』東收京師，約曰：『土地、人眾歸我，玉帛、子女予回紇。』戰勝，葉護欲大掠，代宗下馬拜之，回紇乃東向洛。臣猶恨以元帥拜葉護於馬前，為左右過，然先帝曰：『王仁孝，足辦朕事。』下詔尉勉。葉護乃牟羽諸父也，牟羽之來，陛下以元子不拜於帳下，而可汗不敢少有失於陛下，則陛下未嘗屈矣。先帝拜葉護，全京城，陛下乃不拜可汗，固伸威於虜，何恨焉？然計香積、陜州事，以屈己為是乎？伸威為是乎？藉令少華等以陛下見可汗，閉壁五日，與陛下張飲，天下豈不寒心哉？而天助威神，使豺狼馴服，牟羽母捧陛下以貂裘，叱左右促命騎，躬送出營。此少華等負陛下也。假令牟羽為有罪，則今可汗已殺之，立者乃牟羽從父兄，是為有功，渠可忘之邪？且回紇可汗銘石立國門曰：『唐使來，當使知我前後功』云。今請和，必舉部南望，陛下不之答，其怨必深。願聽昏而約用開元故事，如突厥可汗稱臣，使來者不過二百，市馬不過千，不以唐人出塞，亦無不可者。」帝曰：「善。」乃許降公主，回紇亦請如約。詔咸安公主下嫁，又詔使者合闕達干見公主於麟德殿，使中謁者齎公主畫圖賜可汗。



 明年，可汗遣宰相跌都督等眾千餘，並遣其妹骨咄祿毘伽公主率大酋之妻五十人逆主，且納聘。𧾷夾跌至振武，為室韋所鈔，戰死。有詔其下七百，皆聽入朝，舍鴻臚，帝御延喜門見使者。是時，可汗上書恭甚，言：「昔為兄弟，今婿，半子也。陛下若患西戎，子請以兵除之。」又請易回紇曰回鶻，言捷鷙猶鶻然。帝欲饗回鶻公主，問禮於李泌，對曰：「肅宗於敦煌王為從祖兄，回鶻妻以女，見帝於彭原，獨拜廷下，帝呼曰『婦』而不名『嫂』也。當艱虞時，方藉其用，猶以臣之，況今日乎？」於是引回鶻公主入銀臺門，長公主三人候諸內，譯史傳導，拜必答，揖與進。帝御秘殿，長公主先入侍，回鶻公主入，拜謁已，內司賓導至長公主所，又譯史傳問，乃與俱入。至宴所，賢妃降階俟，回鶻公主拜，賢妃答拜。又拜召已，由西階升，乃坐。有賜則降拜，非帝賜則避席拜，妃、公主皆答拜。訖歸，凡再饗。帝又盡建咸安公主官屬，視王府。以嗣滕王湛然為昏禮使，右僕射關播護送，且將冊書拜可汗為汩咄祿長壽天親毘伽可汗，公主為智惠端正長壽孝順可敦。



 貞元五年，可汗死，子多邏斯立，國人號「泮官特勒」，以鴻臚卿郭鋒持節冊拜愛登里邏汩沒蜜施俱錄毘伽忠貞可汗。



 初，安西、北庭自天寶末失關、隴，朝貢道隔。伊西北庭節度使李元忠、四鎮節度留後郭昕數遣使奉表，皆不至。貞元二年，元忠等所遣假道回鶻，乃得至長安。帝進元忠為北庭大都護，昕為安西大都護。自是，道雖通，而虜求取無涘。沙陀別部六千帳，與北庭相依，亦厭虜裒索，至三葛祿、白眼突厥素臣回鶻者尤怨苦，皆密附吐蕃，故吐蕃因沙陀共寇北庭，頡乾迦斯與戰，不勝，北庭陷。於是都護楊襲古引兵奔西州。回鶻以壯卒數萬召襲古，將還取北庭，為吐蕃所擊，大敗，士死太半，迦斯奔還。襲古挈餘眾將入西州，迦斯紿曰：「弟與我俱歸，當使公還唐。」襲古至帳，殺之。葛祿又取深圖川，回鶻大恐，稍南其部落以避之。



 是歲，可汗為少可敦葉公主所毒死，可敦亦僕固懷恩之孫，懷恩子為回鶻葉護，故女號葉公主云。可汗之弟乃自立。迦斯方攻吐蕃，其大臣率國人共殺篡者，以可汗幼子阿啜嗣。迦斯還，可汗等出勞，皆俯伏言廢立狀，惟大相生死之。悉發郭鋒所賜器幣餉迦斯。可汗拜且泣曰：「今幸得繼絕，仰食於父也。」迦斯以其柔屈，乃相持哭，遂臣事之，以器幣悉給將士，無所私，其國遂安。遣達北特勒梅錄將軍來告，且聽命。詔鴻臚少卿庾鋋冊阿啜為奉誠可汗。俄以律支達干來告少寧國公主之喪。主，榮王女也。始寧國下嫁，又以媵之。寧國後歸，因留回鶻中為可敦，號「少寧國」，歷配英武、英義二可汗。至天親可汗時，始居外。其配英義生二子，皆為天親所殺。是歲，回鶻擊吐蕃、葛祿於北庭，勝之，且獻俘。明年，使藥羅葛炅來朝，炅本唐人呂氏，為可汗養子，遂從可汗姓。帝以其用事，賜齎殊優，拜檢校尚書右僕射。



 十一年，可汗死，無子，國人立其相骨咄祿為可汗，以使者來，詔秘書監張薦持節冊拜愛滕里邏羽錄沒蜜施合胡祿毘伽懷信可汗。骨咄祿本𧾷夾跌氏，少孤，為大首領所養，辯敏材武，當天親時數主兵，諸酋尊畏。至是，以藥羅葛氏世有功，不敢自名其族，而盡取可汗子孫內之朝廷。



 永貞元年，可汗死，詔鴻臚少卿孫杲臨吊，冊所嗣為滕裏野合俱錄毘伽可汗。



 元和初，再朝獻，始以摩尼至。其法日晏食，飲水茹葷，屏湩酪，可汗常與共國者也。摩尼至京師，歲往來西市，商賈頗與囊橐為奸。三年，來告咸安公主喪。主歷四可汗，居回鶻凡二十一歲。無幾，可汗亦死，憲宗使宗正少卿李孝誠冊拜愛登里羅汨蜜施合毘伽保義可汗。閱三歲，使者再朝，遣伊難珠再請昏，未報。可汗以三千騎至鷿鵜泉，於是振武以兵屯黑山，治天德城備虜。禮部尚書李絳奏言：「回鶻盛強，北邊空虛，一為風塵，則弱卒非抗敵之夫，孤城為不守之地。儻陛下懷此，增甲兵，飭城壘，中夏長策，生人大幸也。臣觀今日處置，未得其要。夫邊憂有五，請歷言之：北狄貪沒，唯利是視，比進馬規直，再歲不至，豈厭繒帛利哉？殆欲風高馬肥，而肆侵軼。故外攘內備，必煩朝廷，一可憂；兵力未完，斥侯未明，戈甲未備，城池未固，飾天德則虜必疑，虛西城則磧道無倚，二可憂；夫城保要害，攻守險易，當謀之邊將，今乃規河塞之外，裁廟堂之上，虜猝犯塞，應接失便，三可憂；自脩好以來，山川形勝，兵戍滿虛，虜皆悉之，賊掠諸州，調發在旬朔外，其系累人畜在旦夕內，比王師至則虜已歸，寇能久留，役亦轉廣，四可憂；北狄西戎，素相攻討，故邊無虞，今回鶻不市馬，若與吐蕃結約解仇，則將臣閉壁憚戰，邊人拱手受禍，五可憂。又淮西吳少陽垂死，可乘其變，諸道興發，役且十倍。臣謂宜聽其婚，使守蕃禮，所謂三利也；和親則烽燧不驚，城堞可治，盛兵以畜力，積粟以固軍，一也；既無北顧憂，可南事淮右，申令於垂盡之寇，二也；北虜恃我戚，則西戎怨愈深，內不得寧，國家坐受其安，寇掠長息，三也。今舍三利，取五憂，甚非計。或曰降主費多，臣謂不然。我三分天下賦，以一事邊。今東南大縣賦歲二十萬緡，以一縣賦為婚貲，非損寡得大乎？今惜婚費不與，假如王師北征，兵非三萬、騎五千不能捍且馳也。又如保十全之勝，一歲輒罷，其饋餉供儗，豈止一縣賦哉？」帝不聽。



\end{pinyinscope}