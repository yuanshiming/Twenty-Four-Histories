\article{列傳第四十三　張韋韓宋辛二李裴}

\begin{pinyinscope}

 張廷珪，河南濟源人。慷慨有志尚。第進士，補白水尉。舉制科異等。累遷監察御史，按劾平直。武后稅天下浮屠錢，營佛祠於白司馬阪的無所不包的邏輯規律之上的，能夠成為這種認識論的只有，作大象，廷珪諫，以為：「傾四海之財，殫萬民之力，窮山之木為塔，極冶之金為象，然猶有為之法，不足高也。填塞澗穴，覆壓蟲蟻，且巨億計。工員窮窶，驅役為勞，饑渴所致，疾疹方作。又僧尼乞丐自贍，而州縣督輸，星火迫切，鬻賣以充，非浮屠所謂隨喜者。今天下虛竭，蒼生雕弊，謂宜先邊境，實府庫，養人力。」後善之，召見長生殿，賞慰良厚，因是罷役。



 會詔市河南河北牛羊、荊益奴婢，置監登、萊，以廣軍資。廷珪上書曰：「今河南牛疫，十不一在，詔雖和市，甚於抑奪。並市則價難準，簡擇則吏求賄，是牛再疫，農重傷也。高原耕地奪為牧所，兩州無復丁田，牛羊踐暴，舉境何賴？荊、益奴婢多國家戶口，奸豪掠買，一入於官，永無免期。南北異宜，至必生疾，此有損無益也。抑聞之，君所恃在民，民所恃在食，食所資在耕，耕所資在牛；牛廢則耕廢，耕廢則食去，食去則民亡，民亡則何恃為君？羊非軍國切要，假令蕃滋，不可射利。」後乃止。



 張易之誅，議窮治黨與。廷珪建言：「自古革命，務歸人心，則以刑勝治。今唐歷不移，天地復主，宜以仁化蕩宥。且易之盛時，趨附奔走半天下，盡誅則已暴，罰一二則法不平，宜一切洗貸。」中宗納之。



 神龍初，詔白司馬阪復營佛祠，廷珪方奉詔抵河北，道出其所，見營築勞亟，懷不能已，上書切爭，且言：「自中興之初，下詔書，弛不急，斥少監楊務廉，以示中外。今土木復興，不稱前詔；掘壤伐木，浸害生氣。願罷之，以紓窮乏。」帝不省。尋為中書舍人。再遷禮部侍郎。



 玄宗開元初，大旱，關中饑，詔求直言。廷珪上疏曰：「古有多難興國，殷憂啟聖，蓋事危則志銳，情苦則慮深，故能轉禍為福也。景龍、先天間，兇黨構亂，陛下神武，汛掃氛垢，日月所燭，無不濡澤，明明上帝，宜錫介福。而頃陰陽愆候，九穀失稔，關輔尤劇。臣思天意，殆以陛下春秋鼎盛，不崇朝有大功，輕堯、舜而不法，思秦、漢以自高，故昭見咎異，欲日慎一日，永保大和，是皇天於陛下眷顧深矣，陛下得不奉若休旨而寅畏哉！誠願約心削志，考前王之書，敦素樸之道，登端士，放佞人，屏後宮，減外廄，場無蹴鞠之玩，野絕從禽之樂，促遠境，罷縣戍，矜惠惸獨，蠲薄徭賦，去淫巧，捐珠璧，不見可欲，使心不亂。或謂天戒不足畏，而上帝馮怒，風雨迷錯，荒饉日甚，則無以濟下矣；或謂人窮不足恤，而億兆攜離，愁苦昏墊，則無以奉上矣。斯安危所系，禍福之原，奈何不察？今受命伊始，華夷百姓清耳以聽，刮目以視，冀有聞見，何遽孤其望哉？」



 再遷黃門侍郎，監察御史蔣挺坐法，詔決杖朝堂，廷珪執奏：「御史有譴，當殺殺之，不可辱也。」士大夫服其知體。



 王琚持節巡天兵諸軍，方還，復詔行塞下，議者皆謂將襲回紇，廷珪陳五不可，且言：「中國步多騎少，人齎一石糧，負甲百斤，盛夏長驅，晝夜不休，勞逸相絕，其勢不敵，一也。出軍掩敵，兵不數萬，不可以行，廢農廣饋，饑歲不支，二也。千里遠襲，其誰不知？賊有斥候，必能預防，三也。狄人獸居磧漠，譬之石田，克而無補，四也。天下無年，當養人息兵，五也。」又請復十道按察使，巡視州縣，帝然納之，因詔陸象先等分使十道。時遣使齎繒錦至石國市犬馬，廷珪曰：「犬馬非土性弗畜，珍禽異獸不育於國，不宜勞遠人致異物，願省無益之故，救必然之急，天下之幸。」



 坐漏禁內語，出為沔州刺史。頻徙蘇、宋、魏三州。初，景龍中，宗楚客、紀處訥、武廷秀、韋溫等封戶多在河南、河北，諷朝廷詔兩道蠶產所宜，雖水旱得以蠶折租。廷珪謂：「兩道倚大河，地雄奧，股肱走集，宜得其歡心，安可不恤其患而殫其力？若以桑蠶所宜而加別稅，則隴右羊馬、山南椒漆、山之銅錫鉛鍇、海之蜃蛤魚鹽，水旱皆免，寧獨河南、北外於王度哉？願依貞觀、永徽故事，準令折免。」詔可。在官有威化。入為少府監，封範陽縣男。以太子詹事致仕。卒，贈工部尚書，謚貞穆。



 廷珪偉姿儀，善八分書，與李邕友善，及邕躓於仕，屢表薦之，人尚其方介云。



 韋湊，字彥宗，京兆萬年人。祖叔諧，貞觀中為庫部郎中，與弟吏部郎中叔謙、兄主爵郎中季武同省，時號「三列宿」。



 湊，永淳初，解褐婺州參軍事。徙資州司兵，觀察使房昶才之，表於朝，遷揚州法曹。州人盂神爽罷仁壽令，豪縱，數犯法，交通貴戚，吏莫敢繩，湊按治，杖殺之，遠近稱伏。入為相王府屬，時姚崇兼府長史，嘗曰：「韋子識遠文詳，吾恨晚得之。」六遷司農少卿。忤宗楚客，出為貝州刺史。



 睿宗立，授鴻臚少卿。徙太府，兼通事舍人。時改葬故太子重俊，有詔加謚，又詔雪李多祚等罪，議贈官。湊上言：



 王者發號出令，必法大道，善善著，惡惡明也。賞罰所不加，則考行立謚以褒貶之。臣議其君，子議其父，曰「靈」曰「厲」者，不敢以私亂公也。臣伏見故太子與多祚等擁北軍，犯宸居，破扉斬關，兵指黃屋，騎騰紫微，和帝御玄武門親諭逆順，太子據鞍自若，督眾不止；逆黨悔非，回兵執賊，多祚伏誅，太子乃遁去。明日帝見群臣，涕數行下，曰：「幾不與公等相見」，其為危甚矣！



 臣子之禮，過位必趨，蹙路馬芻有誅。昔漢成帝為太子，行不敢絕馳道。秦師免胄過周北門，王孫滿策其必敗。推此，則太子稱兵宮中，為悖已甚。以斬三思父子而嘉之乎，則弄兵討逆以安君父可也；因欲自立，則是為逆，又奚可褒？此時韋氏逆未明，義未絕，於太子母也，子無廢母之理；非中宗命廢之，則又劫父廢母。且君或不君，臣安可不臣？父或不父，子安可不子？晉太子申生謚曰恭，漢太子據謚曰戾，今太子乃謚節閔，臣所未諭。願與議謚者質於御前，使臣言非耶，甘鼎鑊之誅，申大義示天下。臣言是耶，咸蒙冰釋，不復異議。如曰未然，奈何使後世亂臣賊子資以為辭？宜易謚以合經禮，多祚等罪云「免」而不云「雪」。



 帝瞿然，引內閣中，勞曰：「誠如卿言。業已爾，奈何？」對曰：「太子實逆，不可以褒，請質行以示。」時大臣亦重改，唯罷多祚等贈官。



 景雲初，作金仙等觀，湊諫，以為：「方農月興功，雖貲出公主，然高直售庸，則農人舍耕取雇，趨末棄本，恐天下有受其饑者。」不聽，湊執爭，以「萬物生育，草木昆蚑傷伐甚多，非仁聖本意」。帝詔外詳議。中書令崔湜、侍中岑羲曰：「公敢是耶？」湊曰：「食厚祿，死不敢顧，況聖世必無死乎？」朝廷為減費萬計。出為陜、汝、岐三州刺史。



 開元初，欲建碑靖陵，湊以古園陵不立碑，又云旱不可興工，諫而止。遷將作大匠。詔復孝敬皇帝廟號義宗，湊諫曰：「傳云：『必也正名。』禮：祖有功，宗有德，其廟百世不毀。商有三宗，周宗武王，漢文帝為太宗，武帝為世宗。歷代稱宗者，皆方制海內，德澤可尊，列於昭穆，是謂不毀。孝敬皇帝未嘗南面，且別立寢廟，無稱宗之義。」遂罷。



 遷右衛大將軍，玄宗謂曰：「故事，諸衛大將軍與尚書更為之，近時職輕，故用卿以重此官，其毋辭！」尋徙河南尹，封彭城郡公。會洛陽主薄王鈞以賕抵死，詔曰：「兩臺御史、河南尹縱吏侵漁，《春秋》重責帥，其出湊曹州刺史，侍御史張洽通州司馬。」久之，遷太原尹，兼北都軍器監，邊備修舉，詔賜時服勞勉之。及病，遣上醫臨治。卒，年六十五，贈幽州都督，謚曰文。子見素。



 見素，子會微，質性仁厚。及進士第，授相王府參軍，襲父爵，擢累諫議大夫。天寶五載，為江西、山南、黔中、嶺南道黜陟使，繩糾吏治，所至震畏。遷文部侍郎，平判皆誦於口，銓敘平允，官有頠求，輒下意聽納，人多德之。



 十三載，玄宗苦雨潦，閱六旬，謂宰相非其人，罷左相陳希烈，詔楊國忠審擇大臣。時吉溫得幸，帝欲用之。溫為安祿山所厚，國忠懼其進，沮止之。謀於中書舍人竇華、宋昱，皆以見素安雅易制，國忠入白帝，帝亦以相王府屬，有舊恩，遂拜武部尚書、同中書門下平章事、集賢院學士，知門下省事。



 明年，祿山表請蕃將三十二人代漢將，帝許之，見素不悅，謂國忠曰：「祿山反狀暴天下，今又以蕃代漢，難將作矣。」國忠不應，見素曰：「知禍之牙不能防，見禍之形不能制，焉用彼相？明日當懇論之。」既入，帝迎諭曰：「卿等有疑祿山意耶？」國忠、見素趨下，流涕具陳祿山反明甚，詔復位，因以祿山表置帝前乃出。帝令中官袁思藝傳詔曰：「此姑忍，朕徐圖之。」由是奉詔。然每進見，未嘗不為帝言之，帝不入其語。未幾，祿山反，從帝入蜀。陳玄禮之殺國忠也，兵傷其首，眾傳聲曰：「毋害韋公父子！」獲免。帝令壽王賜藥傅創。次巴西，詔兼左相，封豳國公。



 肅宗立，與房琯、崔渙持節奉傳國璽及冊，宣揚制命，帝曰：「太子仁孝，去十三載已有傳位意，屬方水旱，左右勸我且須豐年。今帝受命，朕如釋負矣。煩卿等遠去，善輔導之。」見素涕泣拜辭，又命見素子諤及中書舍人賈至為冊使判官，謁見肅宗於順化郡。肅宗聞琯名且舊，虛懷待之；以見素嘗附國忠，禮遇獨減。



 是歲十月丙申，有星犯昴，見素言於帝曰：「昴者，胡也。天道謫見，所應在人，祿山將死矣。」帝曰：「日月可知乎？」見素曰：「福應在德，禍應在刑。昴金忌火，行當火位，昴之昏中，乃其時也。既死其月，亦死其日。明年正月申寅，祿山其殪乎！」帝曰：「賊何等死？」答曰：「五行之說，子者視妻所生。昴犯以丙申。金，木之妃也；木，火之母也。丙火為金，子申亦金也。二金本同末異，還以相克，賊殆為子與首亂者更相屠戮乎！」及祿山死，日月皆驗。



 明年三月至鳳翔，拜尚書右僕射，罷知政事。初，行在所承喪亂後，兵吏三銓簿領煬散，選部文符偽濫，帝欲廣懷士心，至者一切補官，不加檢復。見素奏宜明條綱以為持久，帝未及從。既還都，選者猥集，補署無所，日訴於朝，乃追行其言。會郭子儀亦為僕射，徙見素太子太師，詔至蜀郡奉迎太上皇。以功食實封三百戶。上元初，以疾求致仕，許之，詔朝朔望。寶應元年卒，年七十六，贈司徒，謚忠貞。子諤。



 贊曰：楊國忠本與安祿山爭寵，故捕吉溫以激其亂，陰儲蜀貲，待天子之出，則己與韋見素流涕爭祿山反狀，將信所言，以久其權。見素能言祿山反，不能言所以反，是佐國忠敗王室也，玄宗不悟，仍相之。卒為後帝所薄，然猶完其要領，幸矣。謂見素為前知，果非也。



 諤歷京兆府司錄參軍。國忠之死，軍聚不解，陳玄禮請殺貴妃以安眾，帝意猶豫，諤諫曰：「臣聞以計勝色者昌，以色勝計者亡。今宗廟震驚，陛下棄神器，奔草莽，惟割恩以安社稷。」因叩頭流血。帝寤，賜妃死，軍乃大悅。擢諤御史中丞，為置頓使。乘輿將行，或曰：「國忠死，不可往蜀，請之河、隴」，或請幸太原、朔方、涼州，或曰如京師，雜然不一。帝心向蜀，未能言。諤曰：「今兵少，不能捍賊，還京非萬全計，不如至扶風，徐圖去就。」帝問於眾，眾然之，遂至扶風，乃決西幸。後終給事中。



 顗，字周仁，諤弟益之子。蚤孤，事姊恭順。及長，身不衣帛。通陰陽象緯，博知山川風俗，論議曲據。以門調補千牛備身。自鄠尉判入等，授萬年尉。歷御史、補闕，與李約、李正辭更進諷諫，數移大事。裴垍、韋貫之、李絳、崔群、蕭俯皆布衣舊，繼為宰相，朝廷典章多所咨逮，嘗曰：「吾儕五人，智不及一韋公。」長慶初為大理少卿。累遷給事中。敬宗立，授御史中丞，為戶部侍郎，徙吏部。卒，贈禮部尚書。



 所著《易縕解》，推演終始，有深誼。既喜接士，後出莫不造門。而李逢吉方結黨與，擅國政，頗傅會之，素議遂衰。然節儉自居，天下推其尚云。



 知人，字行哲，叔謙子。弱而好古。以國子舉授校書郎。高宗時，擢州參軍八人為中臺郎，知人自荊府兵曹遷司庫員外郎，兼判司戎大夫事。未幾卒。子維、繩。



 維，字文紀。進士對策高第，擢武功主簿。督役乾陵，會歲饑，均力勸功，人不知勞。坐徐敬業親，貶五泉主簿。徙內江令，教民耕桑，縣為刻頌。遷戶部郎中，善裁剖，時員外宋之問善詩，故時稱「戶部二妙」。終太子右庶子。



 繩，長文辭。撫養宗屬孤幼無異情。舉孝廉，以母老不肯仕。逾二十年，乃歷長安尉，威行京師。擢監察御史，更泗、涇、鄜三州刺史。天寶初，入為秘書少監，玄宗尚文，視其職如尚書丞、郎。繩刊是圖簡，以善職稱。終陳王傅。



 虛心，字無逸，維子。舉孝廉。遷大理丞、侍御史。神龍中，按大獄，僕射竇懷貞、侍中劉幽求有所輕重，虛心據正不橈。景龍中，屬羌叛，既禽捕，有詔悉誅，虛心惟論酋長死，原活其餘。遷御史中丞。歷荊、潞、揚三大都督府長史。荊州有鄉豪，負勢干法，虛心籍其訾入之官。以廬江多盜，遂縣舒城，盜賊為衰。入為工部尚書、東京留守。累封南皮郡子卒，贈揚州大都督，謚曰正。弟虛舟，歷洪、魏二州刺史，有治名。入為刑部侍郎。



 初，維為郎，蒔柳於廷，及虛心兄弟居郎省，對之輒斂容。自叔謙後，至郎中者數人，世號「郎官家」。



 韓思復，字紹出，京兆長安人。祖倫，貞觀中歷左衛率，封長山縣男。思復少孤，年十歲，母為語父亡狀，感咽幾絕，故倫特愛之，嘗曰：「此兒必大吾宗。」然家富有，金玉、車馬、玩好未嘗省。篤學，舉秀才高第，襲祖封。永淳中，家益窶，歲饑，京兆杜瑾者，以百綾餉思復，思復方並日食，而綾完封不發。



 調梁府倉曹參軍，會大旱，輒開倉賑民，州劾責，對曰：「人窮則濫，不如因而活之，無趣為盜賊。」州不能詘。轉汴州司戶，仁恕，不行鞭罰。以親喪去官，鬻薪自給。姚崇為夏官侍郎，識之，擢司禮博士。五遷禮部郎中。建昌王武攸寧母亡，請鼓吹，思復持不可而止。坐為王同皎所薦，貶始州長史。遷滁州刺史，州有銅官，人鏟鑿尤苦，思復為賈他鄙，費省獲多。有黃芝五生州署，民為刻頌其祥。徙襄州。



 入拜給事中。帝作景龍觀，思復諫曰：「禍難初弭，土木遽興，非憂物恤人所急。」不見省。嚴善思坐譙王重福事，捕送詔獄，有司劾善思「任汝州刺史，與王游；至京師，不暴王謀，但奏東都有兵氣。匿反罔上，宜伏誅」。思復曰：「往韋氏擅內，謀危社稷，善思詣相府，白陛下必即位。今詔追善思，書發即至，使有逆節者，肯遽奔命哉？請集百官議。」議多同，善思得免死，流靜州。遷中書舍人，數指言得失，頗見納用。



 開元初，為諫議大夫。山東大蝗，宰相姚崇遣使分道捕瘞。思復上言：「夾河州縣，飛蝗所至，苗輒盡，今游食至洛。使者往來，不敢顯言。且天災流行，庸可盡瘞？望陛下悔過責躬，損不急之務，任至公之人，持此誠實以答譴咎，其驅蝗使一切宜罷。」玄宗然之，出其疏付崇，崇建遣思復使山東按所損，還，以實言。崇又遣監察御史劉沼覆視，沼希宰相意，悉易故牒以聞，故河南數州賦不得蠲。崇惡之，出為德州刺史。拜黃門侍郎。帝北巡，為行在巡問賑給大使。遷御史大夫，性恬淡，不喜為繩察，徙太子賓客，進爵伯。累遷吏部侍郎。復為襄州刺史，治行名天下，代還，仍拜太子賓客。卒，年七十四，謚曰文。天子親題其碑曰「有唐忠孝韓長山之墓」。故吏盧僎、邑人孟浩然立石峴山。



 初，鄭仁傑、李無為者，隱居太白山，思復少從二人游，嘗曰：「子識清貌古，恨仕不及宰相也。」子朝宗。



 朝宗初，歷左拾遺。睿宗詔作乞寒胡戲，諫曰：「昔辛有過伊川，見被發而祭，知其必戎。今乞寒胡，非古不法，無乃為狄？又道路藉藉，咸言皇太子微服觀之。且匈奴在邸，刺客卒發，大憂不測，白龍魚服，深可畏也。況天象變見，疫癘相仍，厭兵助陰，是謂無益。」帝稱善，特賜中上考。帝傳位太子，朝宗與將軍龐承宗諫曰：「太子雖睿聖，宜且養成盛德。」帝不聽。累遷荊州長史。



 開元二十二年，初置十道採訪使，朝宗以襄州刺史兼山南東道。襄州南楚故城有昭王井，傳言汲者死，行人雖曷困，不敢視，朝宗移書諭神，自是飲者亡恙，人更號韓公井。坐所任吏擅賦役，貶洪州刺史。天寶初，召為京兆尹，分渭水入金光門，匯為潭，以通西市材木。出為高平太守。始，開元末，海內無事，訛言兵當興，衣冠潛為避世計，朝宗廬終南山，為長安尉霍仙奇所發，玄宗怒，使侍御史王訊之。貶吳興別駕，卒。朝宗喜識拔後進，嘗薦崔宗之、嚴武於朝，當時士咸歸重之。



 朝宗孫佽，字相之，性清簡。元和初第進士。自山南東道使府入為殿中侍御史。累遷桂管觀察使，部二十餘州，自參軍至縣令無慮三百員，吏部所補才十一，餘皆觀察使商才補職。佽下車，悉來謁，一吏持籍請補缺員，佽下教曰：「居官治，吾不奪；其不奉法，無望縱舍。缺者，須按籍取可任任之。」會春服使至，鄉有豪猾厚進賄使者，求為縣令，使者請佽，佽許之。既去，召鄉豪責以橈法，笞其背，以令部中，自是豪右畏戢。時詔置五管監兵，盡境賦不足充其費，佽處以儉約，遂為定制，眾以為難。卒，贈工部侍郎。



 宋務光，字子昂，一名烈，汾州西河人。舉進士及第，調洛陽尉。遷右衛騎曹參軍。神龍元年，大水，詔文武九品以上官直言極諫，務光上書曰：



 後王樂聞過，罔不興；拒諫，罔不亂。樂聞過則下情通，下情通則政無缺，此所以興也。拒諫則群議壅，群議壅則上孤立，此所以亂也。



 臣嘗觀天人相與之際，有感必應，其間甚密，是以教失於此，變生於彼。《易》曰：「天垂象，見吉兇，聖人象之。」竊見自夏以來，水氣勃戾，天下多罹其災，洛水暴漲，漂損百姓。《傳》曰：「簡宗廟，廢祠祀，則水不潤下。」夫王者即位，必郊祀天地，嚴配祖宗。自陛下御極，郊、廟、山川不時薦見。又水者陰類，臣妾之道，氣盛則水泉溢，頃虹蜺紛錯，暑雨滯霪，陰勝之沴也。後廷近習或有離中饋之職以幹外政，願深思天變，杜絕其萌。



 又自春及夏，牛多病死，疫氣浸淫。《傳》曰：「思之不睿，時則有牛禍。」意者萬機之事，陛下未躬親乎？晁錯曰：「五帝其臣不及，則自親之。」今朝廷賢佐雖多，然莫能仰陛下清光。願勤思法宮，凝就大化。以萬方為念，不以聲色為娛；以百姓為憂，不以犬馬為樂。臣聞三五之君不能免淫亢，顧備御存乎人耳。災興細微，安之不怪，及禍變已成，駭而圖之，猶水決治防、病困求藥，雖復人黽俯，尚何救哉！夫塞變應天，實系人事。今霖雨即閉坊門，豈一坊一市能感發天道哉？必不然矣。故里人呼坊門為宰相，謂能節宣風雨。天工人代，乃為虛設。



 又數年以來，公私覂竭，戶口減耗，家無接新之儲，國乏俟荒之蓄。陛下近觀朝市，則以為既庶且富；試踐閭陌，則百姓衣馬牛之衣，食犬彘之食，十室而九，丁壯盡於邊塞，孀孤轉於溝壑，猛吏奮毒，急政破資。馬困斯佚，人窮斯詐。起為奸盜，從而刑之，良可嘆也。今人貧而奢不息，法設而偽不止；長吏貪冒，選舉以私；稼穡之人少，商旅之人眾。願坦然更化，以身先之。凋殘之後，緩其力役；久弊之極，訓以敦龐。十年之外，生聚方足。



 臣聞太子者，君之貳，國之本，所以守器承祧，養民贊業。願擇賢能，早建儲副，安社稷，慰黎元。姻戚之間，謗議所集，積疑成患，憑寵生災，愛之適以害之也。如武三思等，誠不宜任以機要，國家利器，庸可久假於人？秘書監鄭普思、國子祭酒葉靜能挾小道淺術，列硃紫，取銀黃，虧國經，悖天道。《書》曰：「制治於未亂，保邦於未危。」此誠治亂安危之秋也。願陛下遠佞人，親有德，乳保之母、妃主之家，以時接見，無令媟黷。



 疏奏不省。俄以監察御史巡察河南道。時滑州輸丁少而封戶多，每配封人，皆亡命失業。務光建言：「通邑大都不以封。今命侯之家專擇雄奧，滑州七縣，而分封者五，王賦少於侯租，入家倍於輸國。請以封戶均餘州。」又請「食賦附租庸歲送，停封使，息傳驛之勞」。不見納。以考最，進殿中侍御史。遷右臺。嘗薦汝州參軍事李欽憲，後為名臣。卒，年四十二。



 時又有清源尉呂元泰，亦上書言時政曰：「國家者，至公之神器，一正則難傾，一傾則難正。今中興政化之始，幾微之際，可不慎哉？自頃營寺塔，度僧尼，施與不絕，非所謂急務也。林胡數叛，獯虜內侵，帑藏虛竭，戶口亡散。天下人失業，不謂太平；邊兵未解，不謂無事；水旱為災，不謂年登；倉廩未實，不謂國富。而乃驅役饑凍，雕鐫木石，營構不急，勞費日深，恐非陛下中興之要也。比見坊邑相率為渾脫隊，駿馬胡服，名曰『蘇莫遮』。旗鼓相當，軍陣勢也；騰逐喧噪，戰爭象也；錦繡誇競，害女工也；督斂貧弱，傷政體也，胡服相歡，非雅樂也；渾脫為號，非美名也。安可以禮義之朝，法胡虜之俗？《詩》云：『京邑翼翼，四方是則。』非先王之禮樂而示則於四方，臣所未諭。《書》：《書》曰：『謀，時寒若。』何必臝形體，灌衢路，鼓舞跳躍而索寒焉？」書聞不報。



 辛替否，字協時，京兆萬年人。景龍中為左拾遺。時置公主府官屬，而安樂府補授尤濫；武崇訓死，主棄故宅，別築第，侈費過度；又盛興佛寺，公私廢匱。替否上疏曰：



 古之建官不必備，九卿有位而闕其選。故賞不僭，官不濫；士有完行，家有廉節；朝廷餘奉，百姓餘食；下忠於上，上禮於下；委責無倉卒之危，垂拱無顛沛之患。夫事有惕耳目，動心慮，事不師古，以行於今，臣得言之。陛下倍百行賞，倍十增官，金銀不供於印，束帛不充於錫，何所愧於無用之臣、無力之士哉？



 古語曰：「福生有基，禍生有胎。」且公主，陛下愛子也，選賢嫁之，設官輔之，傾府庫以賜之，壯第觀以居之，廣池御以嬉之，可謂至重至憐也。然用不合古義，行不根人心，將變愛成憎，轉福為禍。何者？竭人之力，費人之財，奪人之家，怨也。愛一女，取三怨於天下，使邊疆士不盡力，朝廷士不盡忠。人心散矣，獨持所愛，何所恃乎？向使魯王賞同諸婿，則有今日之福，無曩日之禍。人徒見其禍，不知禍所來，所以禍者，寵過也。今棄一宅，造一宅，忘前悔，忽後禍，臣竊謂陛下乃憎之，非愛之也。臣聞君以人為本，本固則邦寧，邦寧則陛下夫婦母子長相保也。願外謀宰臣，為久安計，不使奸臣賊子有以伺之。



 今疆場危駭，倉廩空虛，卒輸不充，士賞不及，而大建寺宇，廣造第宅。伐木空山，不給棟梁；運土塞路，不充墻壁。所謂佛者，清凈慈悲，體道以濟物，不欲利以損人，不榮身以害教。今三時之月，掘山穿地，損命也；殫府虛帑，損人也；廣殿長廊，榮身也。損命則不慈悲，損人則不愛物，榮身則不清凈，寧佛者之心乎？昔夏為天子，二十餘世而商受之，商二十餘世而周受之，周三十餘世而漢受之，由漢而後，歷代可知已。咸有道之長，無道之短，豈窮金玉修塔廟享久長之祚乎？臣以為減雕琢之費以周不足，是有佛之德；息穿掘之苦以全昆蟲，是有佛之仁；罷營構之直以給邊垂，是有湯、武之功；回不急之祿以購廉清，是有唐、虞之治。陛下緩其所急，急其所緩，親未來，疏見在，失真實，冀虛無，重俗人之所為，而輕天子之業，臣竊痛之。



 今出財依勢，避役亡命，類度為沙門，其未度者，窮民善人耳。拔親樹知，豈離朋黨，畜妻養孥，非無私愛，是致人毀道，非廣道求人也。陛下常欲填池塹，捐苑囿，以賑貧人。今天下之寺無數，一寺當陛下一宮，壯麗用度尚或過之。十分天下之財而佛有七八，陛下何有之矣？雖役不食之人、不衣之士，猶尚不給，況必待天生地養、風動雨潤而後得之乎？臣聞國無九年之儲，曰非其國。今計倉廩，度府庫，百僚共給，萬事用度，臣恐不能卒歲。假如兵旱相乘，則沙門不能擐甲胄，寺塔不足穰饑饉矣。



 帝不省。睿宗立，罷斜封官千餘人，俄詔復之。方營金仙、玉真觀。替否以左補闕上疏曰：



 臣謂古之用度不時、爵賞不當、國破家亡者，口說不若身逢，耳聞不若目見，臣請以有唐治道得失，陛下所及見者言之。



 太宗，陛下之祖，撥亂立極，得至治之體。省官清吏，舉天下職司無虛授，用天下財帛無枉費；賞必待功，官必得才，為無不成，征無不服。不多寺觀而福祿至，不度僧尼而咎殃滅。陰陽不愆，五穀遂成，粟腐帛爛。萬里貢賦，百蠻歸款。享國久長，多歷年所。陛下何憚而不法之？



 中宗，陛下之兄，居先帝之業，忽先帝之化，不聽賢臣之言，而悅子女之意。虛食祿者數千人，妄食士者百餘戶；造寺蠹財數百億，度人免租、庸數十萬。是故國家所出日加，所入日減，倉乏半歲之儲，庫無一時之帛。所惡者逐，逐必忠良；所愛者賞，賞皆讒慝。朋佞喋喋，交相傾動。奪百姓之食以養殘兇，剝萬人之衣以塗土木。人怨神怒，親忿眾離，水旱疾疫，六年之間，三禍為變。享國不永，受終於兇婦，取譏萬代，詒笑四夷，陛下所見也。若法太宗治國，太山之安可致也；法中宗治國，累卵之危亦可致也。



 頃淫雨不解，穀荒於壟，麥爛於場，入秋亢旱，霜損蟲暴，草木枯黃，下人咨嗟，未知所濟。而營寺造觀，日繼於時，道路流言，計用緡錢百餘萬。陛下知倉有幾歲儲？庫有幾歲帛？百姓何所活？三邊何所輸？民散兵亂，職此由也。而以百萬構無用之觀，受天下之怨。陛下忍棄太宗之治本，不忍棄中宗之亂階；忍棄太宗久長之謀，不忍棄中宗短促之計。何以繼祖宗、觀萬國耶？陛下在韋氏時，切齒群兇；今貴為天子，不改其事，恐復有切齒於陛下者。



 往見明敕，一用貞觀故事。且貞觀有營寺觀，加浮屠、黃老，益無用之官，行不急之務者乎？往者和帝之憐悖逆也，宗晉卿勸為第宅，趙履溫勸為園亭，工徒未息，義兵交馳，亭不得游，宅不得息，信邪僻之說，成骨肉之刑，陛下所見也。今茲二觀，得無晉卿之徒陰勸為之，冀娛骨肉？不可不察也。惟陛下停二觀以須豐年，以所費之財給貧窮、填府庫，則公主福無窮矣。



 疏奏，帝不能用，然嘉切直。



 稍遷右臺殿中侍御史。雍令劉少微恃權貪贓，替否按之，岑羲屢以為請，替否曰：「我為憲司，懼勢以縱罪，謂王法何？」少微坐死。遷累潁王府長史。卒，年八十。



 李渤，字浚之，魏橫野將軍、申國公發之裔。父鈞，殿中侍御史，以不能養母廢於世。渤恥之，不肯仕，刻志於學，與仲兄涉偕隱廬山。嘗以列禦寇拒粟，其妻怒，是無婦也；樂羊子舍金，妻讓之，是無夫也。乃摭古聯德高蹈者，以楚接輿、老萊子、黔婁先生、於陵子、王孺仲、梁鴻六人，圖象贊其行，因以自儆。久之，更徙少室。



 元和初，戶部侍郎李巽、諫議大夫韋況交章薦之，詔以右拾遺召。於是河南少尹杜兼遣吏持詔、幣即山敦促，渤上書謝：「昔屠羊說有言：『位三旌，祿萬鐘，知貴於屠羊，然不可使吾君妄施。』彼賤賈也，猶能忘己愛君。臣雖欲盜榮以濟所欲，得無愧屠羊乎？」不拜。洛陽令韓愈遺書曰：



 有詔河南敦喻拾遺公，朝廷士引頸東望，若景星、鳳鳥始見，爭先睹之為快。方今天子仁聖，大小之事皆出宰相，樂善言如不得聞，自即大位，凡所出而施者無不得宜。勤儉之聲，寬大之政，幽閨婦女、草野小子飽聞而厭道之。愈不通於古，請問先生，茲非太平世歟？加又有非人力而至者，年穀屢熟，符貺委至。干紀之奸不戰而拘累，強梁之兇銷鑠縮慄，迎風而委伏。其有一事未就正，視若不成人。四海所環，無一夫甲而兵者。若此時也，遺公不疾起與天下士樂而享之，斯無時矣。昔孔子知不可為而為之不已，跡接於諸侯之國。今可為之時，自藏深山，牢關而固拒，即與仁義者異守矣。想遺公冠帶就車，惠然肯來，舒所畜積，以補綴盛德之闕，利加於時，名垂將來。踴躍懷企，頃刻以冀。又切聞朝廷議，必起遺公，使者往若不許，即河南必繼以行。拾遺徵若不至，更加高秩。如是辭少就多，傷於廉而害於義，遺公必不為也。善人進其類，皆有望於公。公不為起，是使天子不盡得良臣，君子不盡得顯位，人庶不盡被惠利，其害不為細。必審察而諦思之，務使合於孔子之道乃善。



 渤心善其言，始出家東都，每朝廷有闕政，輒附章列上。



 元和九年討淮西，上平賊三術：一曰感，二曰守，三曰戰。感不成，不失為守；守不成，不失為戰。又上《御戎新錄》，乃以著作郎召，渤遂起。歲餘，遷右補闕，以直忤旨，下遷丹王府諮議參軍，分司東都。十三年，上言：



 至德以來，天下思致治平，訖今不稱者，人倦而不知變。天以變通之運遺陛下，陛下順而革之，則悠久。宜乘平蔡之勢，以德羈服恆、兗無不濟，則恩威暢矣。昔舜、禹以匹夫宅四海，其烈如彼；今以五聖營太平，其難如此。臣恐宰相群臣蘊晦術略，啟沃有所未盡，使陛下翹然思文、武、禹、湯而不獲也。宜正六官，敘九疇，修王制、月令，崇孝悌，敦九族，廣諫路，黜選舉，復俊造，定四民，省抑佛、老，明刑行令，治兵御戎。願下宰相公卿大夫議，博引海內名儒，大開學館，與群臣參講，據經稽古、應時便俗者，使切磋周復，作制度，合宣父繼周之言。謹上五事：一禮樂，二食貨，三刑政，四議都，五辨讎。



 渤雖處外，然志存朝廷，表疏凡四十五獻。擢為庫部員外郎。會皇甫鎛輔政，務剝下佐用度，而渤奉詔吊郗士美喪，在道上言：「渭南長源鄉戶四百，今才四十；閿鄉戶三千，而今千。它州縣大抵類此。推其敝，始於攤逃人之賦。假令十室五逃，則均責未逃者，若抵石於井，非極泉不止，誠繇聚斂之臣割下媚上。願下詔一賜禁止，計不三年，人必歸於農。夫農，國之本，本立而太平可議矣。」又言：「道路茀不治，驛馬多死。」憲宗得奏咨駭，即詔出飛龍馬數百給畿驛。渤既以峭直觸要臣意，乃謝病歸。



 穆宗立，召拜考功員外郎。歲終，當校考。渤自宰相而下升黜之，上奏曰：「宰相俯、文昌、值，陛下即位，倚以責功，安危治亂系也。方陛下敬大臣，未有暱比左右自驕之心，而天下事一以付之，俯等不推至公，陳先王道德，又不振拔舊典，復百司之本。政之興廢在賞罰。俯等未聞慰一首公，使天下吏有所勸；黜一不職，使尸祿有所懼。士之邪正混然無章。陛下比幸驪山，宰相、學士皆股肱心腹，宜皆知之，不先事以諫，陷君於過。俯與學士杜元穎等請考中下。御史大夫李絳、左散騎常侍張惟素、右散騎常侍李益諫幸驪山，鄭覃等諫畋游，得事君之禮，請考上下。崔元略當考上下，前考於翬不實，翬以賄死，請降中中。大理卿許季同，任翬者，應考中下；然頃陷劉闢，棄家以歸，宜補厥過，考中中。少府監裴通職修舉，考應中上；以封母，舍嫡而追所生，請考中下。奏入，不報。會渤請急，馮宿領考功，以「考課令取歲中善惡為上下，郎中校京官四品以下黜陟之，由三品上為清望官，歲進名聽內考，非有司所得專。渤舉舊事為褒貶，違朝廷制，請如故事」。渤議遂廢。



 會魏博節度使田弘正表渤為副，元穎劾奏：「渤賣直售名，資狂躁，干進不已，外交方鎮求尉薦，不宜在朝。」出為虔州刺史。渤奏還信州移稅錢二百萬，免賦米二萬石，廢冗役千六百人。觀察使上狀。不閱歲，遷江州刺史。



 度支使張平叔斂天下逋租，渤上言：「度支所收貞元二年流戶賦錢四百四十萬，臣州治田二千頃，今旱死者千九百頃。若徇度支所斂，臣懼天下謂陛下當大旱責民三十年逋賦。臣刺史，上不能奉詔，下不忍民窮，無所逃死，請放歸田里。」有詔蠲責。渤又治湖水，築堤七百步，使人不病涉。



 入為職方郎中，進諫議大夫。時敬宗晏朝紫宸，入閣，帝久不出，群臣立屏外，至頓僕。渤見宰相曰：「昨論晏朝事，今益晚，是諫官不能移人主意，渤請出閣待罪。」會喚仗，乃止。退上疏曰：「今日入閣，陛下不時見群臣，群臣皆布路跛倚。夫跛倚形諸外，則憂思結諸內。憂倦既積，災釁必生，小則為旱為孽，大則為兵為亂。《禮》：『三諫不聽，則逃之。』陛下新即位，臣至三諫，恐危及社稷。」又言：「左右常侍職規諷，循默不事，若設官不責實，不如罷之。」俄充理匭使，建言：「事大者以聞，次白宰相，下以移有司。有司不當，許再納匭。妄訴者加所坐一等，以絕冒越。」詔可。



 時政移近幸，紀律蕩然，渤勁正不顧患，通章封無闋日。天子雖幼昏，亦感寤，擢給事中，賜金紫服。



 五坊卒夜鬥，傷縣人，鄠令崔發怒，敕吏捕捽，其一，中人也，釋之。帝大怒，收發送御史獄。會大赦、改元，發以囚坐雞竽下，俄而中人數十持梃亂擊，發敗面折齒，幾死，吏哀請乃去。既而囚皆釋，而發不得原。渤上疏曰：「縣令曳辱中人，中人毆御囚，其罪一也。然令罪在赦前，而中人在赦後，不寘於法，臣恐四夷聞之，慢倍之心生矣。」渤又誦言：「前神策軍在幔城，篡京兆進食牙盤，不時治，致宦人益橫。」帝以問左右，皆曰「無之」。帝謂渤有黨，出為桂管觀察使。它日，宰相李逢吉等見帝曰：「發暴中人，誠不敬，然其母故宰相韋貫之姊，年八十，憂發成疾。陛下方孝治，宜少延之。」帝惻然曰：「比諫官但言發枉，未嘗道此。」即遣使送發於家，且撫尉其母。韋拜詔，泣對使者杖發四十。猶奪其官。至文宗，乃用發為懷州長史。



 桂有漓水，出海陽山，世言秦命史祿伐粵，鑿為漕，馬援討徵側，復治以通饋；後為江水潰毀，渠遂廢淺，每轉餉，役數十戶濟一艘。渤釃浚舊道，鄣洩有宜，舟楫利焉。逾年，以病歸洛。大和中，召拜太子賓客。卒，年五十九，贈禮部尚書。



 渤，孤操自將，不茍合於世，人咸謂之沽激。屢以言斥，而悻直不少衰，守節者尚之。



 裴潾，本河東聞喜人。篤學，善隸書。以廕仕。元和初，累遷左補闕。於是兩河用兵，憲宗任宦人為館驛使，檢稽出納。有曹進玉者，尤恃恩倨甚，使者過，至加捽辱，宰相李吉甫奏罷之。會伐蔡，復以中人領使。潾諫曰：「凡驛，有官專尸之，畿內以京兆尹，道有觀察使、刺史相監臨，臺又御史為之使，以察過闕。猶有不職，則宜明科條督責之，誰不惕懼？若復以宮闈臣領之，則內人而及外事，職分亂矣。夫事不善，誡於初；體有非，不必大。方開太平，澄本正末，宜塞侵官之原、出位之漸。」帝雖不用，而嘉其忠，擢起居舍人。



 帝喜方士，而柳泌為帝治丹劑，求長年。帝御劑，中躁病渴。潾諫曰：



 夫除天下之害者，常受天下之利；共天下之樂者，常饗天下之福。故上自黃帝、顓頊、堯、舜、禹、湯、文、武，咸以功濟生人，天皆報以耆壽，垂榮無疆。陛下以孝安宗廟，以仁牧黎庶，攘襖兇，復張太平，賓禮賢俊，待以終始。神功聖德，前古所不及。陛下躬行之，天地宗廟必相陛下以億萬之永。今乃方士韋山甫、柳泌等以丹術自神，更相稱引，詭為陛下延年。臣謂士有道者皆匿名滅景，無求於世，豈肯干謁貴近，自鬻其伎哉？今所至者，非曰知道，咸求利而來。自言飛煉為神，以訹權賄，偽窮情得，不恥遁亡。豈可信厥術、御其藥哉？



 臣聞人食味、別聲、被色而生者也。味以行氣，氣以實志。水火鹽梅以烹魚肉，宰夫和之，齊之以味，君子食之，以平其心。夫三牲五穀，稟五行以生也，發為五味。天地生之，所以奉人，聖人節調，以致康強。若乃藥劑者，所以御疾，豈常進之餌哉？況又金石性托酷烈，而燒治積年，包炎產毒，未易可制。夫秦、漢之君亦信方士矣，如盧生、徐福、欒大、李少君，後皆詐譎無成功。事暴前策，皆可驗視。



 《禮》：「君之藥，臣先嘗之；父之藥，子先嘗之。」臣、子一也，願以所治劑，俾其人服之，竟一歲以考真偽，則無不驗矣。



 帝怒，貶江陵令。



 穆宗立，泌等誅，召潾，再遷刑部郎中。前率府倉曹參軍曲元衡杖民柏公成母死，有司以死在辜外，推元衡父廕贖金，公成受賕不訴，以赦免。潾議曰：「杖捶者，官得施所部，非所部，雖有罪，必請有司，明不可擅也。元衡非在官，公成母非所部，不可以廕免。公成取賄仇家，利母之死，逆天性，當伏誅。」有詔元衡流，公成論死。久之，繇給事中為汝州刺史，越法杖人輒死，以太子左庶子分司東都。遷左散騎常侍、集賢殿學士。改刑部侍郎，為華州刺史。召拜兵部侍郎，出為河南尹，復還舊官。卒，贈戶部尚書，謚曰敬。



 潾以道自任，悉心事上，疾黨附，不為權近所持。嘗裒古今辭章，續梁昭明太子《文選》，自號《大和通選》，上之。當時文士非與游者皆不取，世恨其隘。憲宗竟以藥棄天下，世益謂潾知言。



 穆宗雖誅泌，而後稍稍復惑方士。有布衣張皋者，上疏曰：「神慮澹則血氣和，嗜欲勝則疾疹作。古之聖賢務自頤養，不以外物橈耳目、聲色敗情性，繇是和平自臻，福慶用昌。在《易》，『無妄之疾，勿藥有喜』，在《詩》『自天降康，降福穰穰』，此天人符也。然則藥以攻疾，無疾不用藥也。高宗時，處士孫思邈達於養生，其言曰：『人無故不應餌藥。藥有所偏助，則藏氣為不平。』推此論之，可謂達見至理。夫寒暑為賊，節宣乖度，有資於醫，尚當重慎。故《禮》稱：『醫不三世，不服其藥。』庶士猶爾，況天子乎？先帝晚節喜方士，累致危疾，陛下所自知，不可蹈前覆、迎後梅也。今人人竊議，直畏忤旨，莫敢言。臣蓬〓之生，非以邀寵，顧忠義可為者，聞而默，則不安，願陛下無忽。」帝善其言，詔訪皋，不獲。



 李中敏，字藏之，系出隴西。元和中，擢進士第。性剛峭，與杜牧、李甘善，其文辭氣節大抵相上下。沈傳師觀察江西，闢為判官。入拜侍御史。



 鄭注誣逐宰相宋申錫，天下以目。大和六年，大旱，文宗內憂，詔詢所以致雨者。中敏時以司門員外郎上言：「雨不時降，夏陽驕愆，苗欲槁枯，陛下憂勤，降德音，俾下得盡言。臣聞昔東海誤殺一孝婦，大旱三年。臣頃為御史臺推囚，華封儒殺良家子三人，陛下赦封儒死。然三人者，亦陛下赤子也。神策士李秀殺平民，法當死，以禁衛，刑止流。宋申錫位宰相，生平饋致一不受，其道勁正，奸人忌之，陷不測之辜，獄不參驗，銜恨而沒，天下士皆指目鄭注。臣知數冤必列訴上帝，天之降災，殆有由然。漢武帝國用空竭，桑弘羊興筦榷之利，然卜式請亨以致雨。況申錫之枉，天下知之，何惜斬一注以快忠臣之魂，則天且雨矣。」帝不省。中敏以病告滿，歸潁陽。注誅，以司勛員外郎召。



 累遷諫議大夫，為理匭使，建言：「上書者將納於匭，有司先審其副，有不可，輒卻之。臣謂匭出禁中，暮而入，為下開必達之路，廣聰明，直枉結。若有司先裁可否，恐事不重密，非窮塞得自申意。請一裁諸上。」詔可。遷給事中。仇士良以開府階廕其子，中敏曰：「內謁者監安得有子？」士良慚恚。繇是復棄官去。開成末，為婺、杭二州刺史，卒於官。



 中敏所善李款，字言源。長慶初第進士，為侍御史。注自邠寧入朝，款伏閣劾奏：「注內通敕使，外結朝臣，往來兩地，卜射賕謝。」帝不省。後浸用事，款被斥去。注死，由倉部員外郎累遷江西觀察使。終澶王傅。



 李甘，字和鼎。長慶末，第進士，舉賢良方正異等。累擢侍御史。鄭注侍講禁中，求宰相，朝廷嘩言將用之，甘顯倡曰：「宰相代天治物者，當先德望，後文藝。注何人，欲得宰相？白麻出，我必壞之。」既而麻出，乃以趙儋為鄜坊節度使，甘坐輕肆，貶封州司馬。而李訓內亦惡注，由是注卒不相。甘終於貶。



 始，河南人楊牢，字松年，有至行。甘方未顯，以書薦於尹曰：「執事之部孝童楊牢，父茂卿，從田氏府，趙軍反，殺田氏，茂卿死。牢之兄蜀，三往索父喪，慮死不果至。牢自洛陽走常山二千里，號伏叛壘，委發羸骸，有可憐狀，讎意感解，以尸還之。單縗冬月，往來太行間，凍膚皸瘃，銜哀雨血。行路稠人為牢泣，歸責其子，以牢勉之。牢為兒踐操如此，未聞執事門唁而書顯之，豈樹風扶教意耶？且鄉人能嚙疽刳昚，急親之病，皆一時決耳，猶蒙表其閭，脫之徭，上有大禮則差問以粟帛。今河北驕叛，萬師不能攘，而牢徙步請尸仇手，與夫含腐忍瘡者孰多？牢絕乳即能詩，洛陽兒曹壯於牢者皆出其下。聞牢之贖喪，潞帥償其費，其葬也，滑帥賻之財，斯執事之事，他人既篡之矣。即有稱牢於上者，執事能無恨其後乎？」其激卬自任類此。牢後亦擢進士第。



 贊曰：夫以下摩上，士所甚患，然取名最多，故上失德則與下爭名，而後有誅夷斥竄事。然或依古肆言，高而難從，以邀主賈直者，逆之似傷道，行之不切時，此言事常弊也。若廷珪數子，優游彌縫，皆中時病，非所謂賈直自榮者也。至渤爭晏朝，潾諫方士，甘斥鄭注不可作宰相，排寵救危，不得不爾，賢哉！



\end{pinyinscope}