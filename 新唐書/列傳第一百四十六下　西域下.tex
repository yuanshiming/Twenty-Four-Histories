\article{列傳第一百四十六下　西域下}

\begin{pinyinscope}

 康者，一曰薩末鞬，亦曰颯秣建，元魏所謂悉斤者。其南距史百五十里，西北距西曹百餘里無為而治。主張「是非有分，以法斷之；虛靜謹聽，以法為，東南屬米百里，北中曹五十里。在那密水南，大城三十，小堡三百。君姓溫，本月氏人。始居祁連北昭武城，為突厥所破，稍南依蔥嶺，即有其地。枝庶分王，曰安，曰曹，曰石，曰米，曰何，曰火尋，曰戊地，曰史，世謂「九姓」，皆氏昭武。土沃宜禾，出善馬，兵強諸國。人嗜酒，好歌舞於道。王帽氈，飾金雜寶。女子盤髻，蒙黑巾，綴金花。生兒以石蜜啖之，置膠於掌，欲長而甘言，持珤若黏云。習旁行書。善商賈，好利，丈夫年二十，去傍國，利所在無不至。以十二月為歲首，尚浮圖法，祠祅神，出機巧技。十一月鼓舞乞寒，以水交潑為樂。



 隋時，其王屈木支娶西突厥女，遂臣突厥。武德十年，始遣使來獻。貞觀五年，遂請臣。太宗曰：「朕惡取虛名，害百姓；且康臣我，緩急當同其憂。師行萬里，寧朕志邪？」卻不受。俄又遣使獻師子獸，帝珍其遠，命秘書監虞世南作賦。自是歲入貢，致金桃、銀桃，詔令植苑中。



 高宗永徽時，以其地為康居都督府，即授其王拂呼縵為都督。萬歲通天中，以大首領篤娑缽提為王。死，子泥涅師師立。死，國人立突昏為王。開元初，貢鎖子鎧、水精杯、碼瓶、駝鳥卵及越諾、硃儒、胡旋女子。其王烏勒伽與大食亟戰不勝，來乞師，天子不許。久之，請封其子咄曷為曹王，默啜為米王，詔許。烏勒伽死，遣使立咄曷，封欽化王，以其母可敦為郡夫人。



 安者，一曰布豁，又曰捕喝，元魏謂忸蜜者。東北至東安，西南至畢，皆百里所。西瀕烏滸河，治阿濫謐城，即康居小君長罽王故地。大城四十，小堡千餘。募勇健者為柘羯。柘羯，猶中國言戰士也。武德時，遣使入朝。貞觀初，獻方物，太宗厚尉其使曰：「西突厥已降，商旅可行矣。」諸胡大悅。其王訶陵迦又獻名馬，自言一姓相承二十二世云。是歲，東安國亦入獻，言子姓相承十世云。



 東安，或曰小國，曰喝汗，在那密水之陽，東距何二百里許，西南至大安四百里。治喝汗城，亦曰鷿斤。大城二十，小堡百。顯慶時，以阿濫為安息州，即以其王昭武殺為刺史；旟斤為木鹿州，以其王昭武閉息為刺史。開元十四年，其王篤薩波提遣弟阿悉爛達拂耽發黎來朝，納馬豹。後八年，獻波斯婁二，拂菻繡氍球一，鬱金香、石蜜等，其妻可敦獻柘闢大氍球二，繡氍球一，丐賜袍帶、鎧仗及可敦袿衣屬裝澤。



 東曹，或曰率都沙那，蘇對沙那，劫布呾那，蘇都識匿，凡四名。居波悉山之陰，漢貳師城地也。東北距俱戰提二百里，北至石，西至康，東北寧遠，皆四百里許，南至吐火羅五百里。有野叉城，城有巨窟，嚴以關鑰，歲再祭，人向窟立，中即煙出，先觸者死。武德中，與康同遣使入朝。其使曰：「本國以臣為健兒，聞秦王神武，欲隸麾下。」高祖大悅。



 西曹者，隋時曹也，南接史及波覽，治瑟底痕城。東北越於底城有得悉神祠，國人事之。有金具器，款其左曰：「漢時天子所賜。」武德中入朝。天寶元年，王哥邏僕羅遣使者獻方物，詔封懷德王，即上言：「祖考以來，奉天可汗，願同唐人受調發，佐天子征討。」十一載，東曹王設阿忽與安王請擊黑衣大食，玄宗尉之，不聽。



 中曹者，居西曹東，康之北。王治迦底真城。其人長大，工戰鬥。



 石，或曰柘支，曰柘折，曰赭時，漢大宛北鄙也。去京師九千里。東北距西突厥，西北波臘，南二百里所抵俱戰提，西南五百里康也。圓千餘里，右涯素葉河。王姓石，治柘折城，故康居小王窳匿城地。西南有藥殺水，入中國謂之真珠河，亦曰質河。東南有大山，生瑟瑟。俗善戰，多良馬。隋大業初，西突厥殺其王，以特勒匐職統其國。武德、貞觀間，數獻方物。顯慶三年，以瞰羯城為大宛都督府，授其王瞰土屯攝舍提於屈昭穆都督。開元初，封其君莫賀咄吐屯，有功，為石國王。二十八年，又冊順義王。明年，王伊捺吐屯屈勒上言：「今突厥已屬天可汗，惟大食為諸國患，請討之。」天子不許。天寶初，封王子那俱車鼻施為懷化王，賜鐵券。久之，安西節度使高仙芝劾其無蕃臣禮，請討之。王約降，仙芝遣使者護送至開遠門，俘以獻，斬闕下，於是西域皆怨。王子走大食乞兵，攻怛邏斯城，敗仙芝軍，自是臣大食。寶應時，遣使朝貢。



 有碎葉者，出安西西北千里所，得勃達嶺，南抵上國，北突騎施南鄙也，西南直蔥嶺贏二千里。水南流者經中國入於海，北流者經胡入於海。北三日行度雪海，春夏常雨雪。繇勃達嶺北行贏千里，得細葉川。東曰熱海，地寒不凍。西有碎葉城，天寶七載，北庭節度使王正見伐安西，毀之。川長千里，有異姓突厥兵數萬，耕者皆擐甲，相掠為奴婢。西屬怛邏斯城，石常分兵鎮之。自此抵西海矣。三月訖九月，未嘗雨，人以雪水溉田。



 石東南千餘里，有怖捍者，山四環之，地膏腴，多馬羊。西千里距堵利瑟那，東臨葉葉水，水出蔥嶺北原，色濁，西北流入大磧。無水草，望大山，尋遺胔，知所指，五百餘里即康也。



 米，或曰彌末，曰彌秣賀。北百里距康。其君治缽息德城，永徽時為大食所破。顯慶三年，以其地為南謐州，授其君昭武開拙為刺史，自是朝貢不絕。開元時，獻璧、舞筵、師子、胡旋女。十八年，大首領末野門來朝。天寶初，封其君為恭順王，母可敦郡夫人。



 何，或曰屈霜你迦，曰貴霜匿，即康居小王附墨城故地。城左有重樓，北繪中華古帝，東突厥、婆羅門，西波斯、拂菻等諸王，其君旦詣拜則退。貞觀十五年，遣使者入朝。永徽時上言：「聞唐出師西討，願輸糧於軍。」俄以其地為貴霜州，授其君昭武婆達地刺史。遣使者缽底失入謝。



 火尋，或曰貨利習彌，曰過利，居烏滸水之陽。東南六百里距戊地，西南與波斯接，西北抵突厥曷薩，乃康居小王奧鞬城故地。其君治急多颶遮城。諸胡惟其國有車牛，商賈乘以行諸國。天寶十載，君稍施芬遣使者朝，獻黑鹽。寶應時復入朝。



 史，或曰佉沙，曰羯霜那，居獨莫水南康居小王蘇薤城故地。西百五十里距那色波，北二百里屬米，南四百里吐火羅也。有鐵門山，左右巉峭，石色如鐵，為關以限二國，以金錮闔。城有神祠，每祭必千羊，用兵類先禱乃行。國有城五百。隋大業中，其君狄遮始通中國，號最強盛，築乞史城，地方數千里。貞觀十六年，君沙瑟畢獻方物。顯慶時，以其地為佉沙州，授君昭武失阿喝刺史。開元十五年，君忽必多獻舞女、文豹。後君長數死、立，然首領時時入朝。天寶中，詔改史為來威國。



 那色波，亦曰小史，蓋為史所役屬。居吐火羅故地，東厄蔥嶺，西接波剌斯，南雪山。



 循縛芻水北有呾蜜種，亦自國，東西六百里所。又東逾四種，有鑊沙者，廣三百里，長五百里，東界骨咄，接蔥嶺有十八種。南有揭職，稍大，幅員準千里，陵阜連屬，多菽麥，氣寒烈。東南抵雪山六百里，道吐火羅，又逾五種至婆羅睹邏。北逾山行六百里，得烏萇種。東北行二百里至河波羅水，水西南流，春夏涸凍。北歷十二種有婆羅吸摩補羅，最大種，綿地四千里，山周其外，土沃，產鍮、水精。北大雪山，即東女也。歷十九種得摩揭陀。又東過四種，逾大河，有迦摩縷波，皆阪險，地接西南夷，其人類蠻獠。行二月，叩蜀南邊，其東南野象群暴，故戰用象軍。又南歷三十二種有狼揭羅者，地大數千里，其君治窣菟黎濕伐羅城。西北即波剌斯，傳言廣萬里，王治蘇剌薩儻那城。土溫溽，引水為田，人富饒。出金、銀、水精。多工巧，織錦、褐、氍毹。產善馬、橐它。人服錦氎。賦稅，口出四銀錢，又以交易。西北距拂菻，西南際海島，有西女種，皆女子，多珍貨，附拂菻，拂菻君長歲遣男子配焉。俗產男不舉。又有臂、多、勢、羅四種，西北逾大山廣川，歷小城聚，行二千里即謝亹也。北五百里有弗慄恃薩儻那，地橫二千里，縱千里。其君突厥種，治護苾那城。東北大雪山，盛夏常凍，鑿冰乃可度。下有安呾羅縛者，地三千里；西北逾嶺四百里有闊悉多；西北三百里有活種，大二千里。此三種皆居吐火羅故地，臣於突厥，君亦突厥種，主鐵門南諸戎，遷徙不常。東又有七種，東南峽道險甚，無慮三百里，得俱蘭。東北山行五百里，即護密，北識匿也。南有商彌，地大二千里而贏，多蒲陶。生雌黃，鑿石乃得。東北逾山七百里，至波謎羅川，東西千里，南北百里，春夏雨雪。南有缽露種，多紫金。行五百里有朅盤陀。東行八百里出蔥嶺，又八百里至烏鎩，環千里，出白、毚、青三種玉。君長世臣朅盤陀。北徑磧，曠野五百里，得疏勒。東南五百里濟徙多水，逾大沙嶺，有斫句迦種，或曰沮渠，地千里。東逾領八百里，即於闐也，東有媲摩川。度磧行二百里，得尼壤城，在大澤中，地墊洳，蘆菼荒茂，行者鑿道趣城通於闐，而於闐以為東關。又東行入大流沙，人行無跡，故往返輒迷，聚遣骸以識道。無水草，多熱風，觸人及六畜皆迷僕。行四百里至故都邏。又六百里至故折摩馱那，古且末也。又千里至故納縛波，古樓蘭也。



 自呾蜜以下，諸種相與群聚，華人皆以國名之，故未嘗與唐通，傳記雜詭，不可得而考，然其地與諸國連屬，粗序其名云。



 寧遠者，本拔汗那，或曰鏺汗，元魏時謂破洛那。去京師八千里。居西鞬城，在真珠河之北。有大城六，小城百。人多壽。其王自魏、晉相承不絕。每元日，王及首領判二朋，朋出一人被甲斗，眾以瓦石相之，有死者止，以卜歲善惡。



 貞觀中，王契苾為西突厥瞰莫賀咄所殺，阿瑟那鼠匿奪其城。鼠匿死，子遏波之立契苾兄子阿了參為王，治呼悶城；遏波之治渴塞城。顯慶初，遏波之遣使朝貢，高宗厚慰諭。三年，以渴塞城為休循州都督，授阿了參刺史，自是歲朝貢。玄宗開元二十七年，王阿悉爛達干助平吐火仙，冊拜奉化王。天寶三載，改其國號寧遠，帝以外家姓賜其王曰竇，又封宗室女為和義公主降之。十三載，王忠節遣子薛裕朝，請留宿衛，習華禮，聽之，授左武衛將軍。其事唐最謹。



 大勃律，或曰布露。直吐蕃西，與小勃律接，西鄰北天竺、烏萇。地宜鬱金。役屬吐蕃。萬歲通天逮開元時，三遣使者朝，故冊其君蘇弗舍利支離泥為王。死，又冊蘇麟陀逸之嗣王。凡再遣大首領貢方物。



 小勃律去京師九千里而贏，東少南三千里距吐蕃贊普牙，東八百里屬烏萇，東南三百里大勃律，南五百里個失蜜，北五百里當護密之娑勒城。王居孽多城，臨娑夷水。其西山顛有大城曰迦布羅。開元初，王沒謹忙來朝，玄宗以兒子畜之，以其地為綏遠軍。國迫吐蕃，數為所困。吐蕃曰：「我非謀爾國，假道攻四鎮爾。」久之，吐蕃奪其九城，沒謹忙求救北庭，節度使張孝嵩遣疏勒副使張思禮率銳兵四千倍道往，沒謹忙因出兵，大破吐蕃，殺其眾數萬，復九城。詔冊為小勃律王；遣大首領察卓那斯摩沒勝入謝。



 沒謹忙死，子難泥立。死，兄麻來兮立。死，蘇失利之立，為吐蕃陰誘，妻以女，故西北二十餘國皆臣吐蕃，貢獻不入。安西都護三討之無功。天寶六載，詔副都護高仙芝伐之。前遣將軍席元慶馳千騎見蘇失利之曰：「請假道趨大勃律。」城中大酋五六，皆吐蕃腹心。仙芝約元慶：「吾兵到，必走山。出詔書召慰，賜繒糸採。縛酋領待我。」元慶如約。蘇失利之挾妻走，不得其處。仙芝至，斬為吐蕃者，斷娑夷橋。是暮，吐蕃至，不能救。仙芝約王降，遂平其國。於是拂菻、大食諸胡七十二國皆震恐，咸歸附。執小勃律王及妻歸京師，詔改其國號歸仁，置歸仁軍，募千人鎮之。帝赦蘇失利之不誅，授右威衛將軍，賜紫袍、黃金帶，使宿衛。



 吐火羅，或曰土豁羅，曰睹貨邏，元魏謂吐呼羅者。居蔥嶺西，烏滸河之南，古大夏地。與挹怛雜處。勝兵十萬。國土著，少女多男。北有頗黎山，其陽穴中有神馬，國人游牧牝於側，生駒輒汗血。其王號「葉護」。武德、貞觀時再入獻。



 永徽元年，獻大鳥，高七尺，色黑，足類橐駝，翅而行，日三百里，能啖鐵，俗謂駝鳥。顯慶中，以其阿緩城為月氏都督府，析小城為二十四州，授王阿史那都督。後二年，遣子來朝，俄又獻碼鐙樹，高三尺。神龍元年，王那都泥利遣弟僕羅入朝，留宿衛。開元、天寶間數獻馬、婁、異藥、乾陀婆羅二百品、紅碧玻瓈，乃冊其君骨咄祿頓達度為吐火羅葉護、挹怛王。其後，鄰胡羯師謀引吐蕃攻吐火羅，於是葉護失裡忙伽羅丐安西兵助討，帝為出師破之。乾元初，與西域九國發兵為天子討賊，肅宗詔隸朔方行營。



 挹怛國，漢大月氏之種。大月氏為烏孫所奪，西過大宛，擊大夏臣之。治藍氏城。大夏即吐火羅也。嚈噠，王姓也，後裔以姓為國，訛為挹怛，亦曰挹闐。俗類突厥，天寶中遣使朝貢。



 俱蘭，或曰俱羅弩，曰屈浪挐，與吐火羅接，環地三千里，南大雪山，北俱魯河。出金精，琢石取之。貞觀二十年，其王忽提婆遣使者來獻，書辭類浮屠語。



 劫者，居蔥嶺中，西及南距賒彌，西北挹怛也。去京師萬二千里。氣常熱，有稻、麥、粟、豆。畜羊馬。俗死棄於山。武德二年，遣使者獻寶帶、玻瓈、水精杯。



 越底延者，南三千里距天竺，西北千里至賒彌，東北五千里至瓜州，居辛頭水之北。其法不殺人，重罪流，輕罪放。無租稅。俗翦發，被錦袍，貧者白氎。自澡潔。氣溫，多稻、米、石蜜。



 謝居吐火羅西南，本曰漕矩吒，或曰漕矩，顯慶時謂訶達羅支，武後改今號。東距罽賓，東北帆延，皆四百里。南婆羅門，西波斯，北護時健。其王居鶴悉那城，地七千里，亦治阿娑你城。多鬱金、瞿草。瀵泉灌田。國中有突厥、罽賓、吐火羅種人雜居，罽賓取其子弟持兵以御大食。景雲初，遣使朝貢，後遂臣罽賓。開元八年，天子冊葛達羅支頡利發誓屈爾為王。至天寶中數朝獻。



 帆延者，或曰望衍，曰梵衍那。居斯卑莫運山之旁，西北與護時健接，東南距罽賓，西南訶達羅支，與吐火羅連境。地寒，人穴處。王治羅爛城，有大城四五。水北流入烏滸河。貞觀初，遣使者入朝。顯慶三年，以羅爛城為寫鳳都督府，縛時城為悉萬州，授王垞寫鳳州都督，管內五州諸軍事，自是朝貢不絕。



 石汗那，或曰斫汗那。自縛底野南入雪山，行四百里得帆延，東臨烏滸河。多赤豹。開元、天寶中，一再朝獻。



 識匿，或曰尸棄尼，曰瑟匿。東南直京師九千里，東五百里距蔥嶺守捉所，南三百里屬護蜜，西北五百里抵俱蜜。初治苦汗城，後散居山谷。有大谷五，酋長自為治，謂之五識匿。地二千里，無五穀。人喜攻剽，劫商賈。播蜜川四穀稍不用王號令。俗窟室。貞觀二十年，與似沒、役槃二國使者偕來朝。開元十二年，授王布遮波資金吾衛大將軍。天寶六載，王跌失伽延從討勃律戰死，擢其子都督、左武衛將軍，給祿居籓。



 似沒者，北接石。土俗與康同。



 役槃，亦與康鄰。出良馬。



 俱蜜者，治山中。在吐火羅東北，南臨黑河。其王突厥延陀種。貞觀十六年，遣使者入朝。開元中，獻胡旋舞女，其王那羅延頗言為大食暴賦，天子但尉遣而已。天寶時，王伊悉爛俟斤又獻馬。



 護蜜者，或曰達摩悉鐵帝，曰鑊侃，元魏所謂缽和者，亦吐火羅故地。東南直京師九千里而贏，橫千六百里，縱狹才四五里。王居塞迦審城，北臨烏滸河。地寒洹，堆阜曲折，沙石流漫。有豆、麥，宜木果，出善馬。人碧瞳。顯慶時以地為鳥飛州，王沙缽羅頡利發為刺史。地當四鎮入吐火羅道，故役屬吐蕃。開元八年，冊其王羅旅伊陀骨咄祿多毘勒莫賀達摩薩爾為王。十六年，與米首領米忽汗同獻方物。明年，大酋烏鶻達干復朝。王死，冊其從弟護真檀嗣王。二十九年，身入朝，宴內殿，拜左金吾衛將軍，賜紫袍、金帶。天寶初，王子頡吉匐請絕吐蕃，賜鐵券。八載，真檀來朝，請宿衛，詔可。授右武衛將軍，久乃遣。又遣首領朝貢。乾元元年，王紇設伊俱鼻施來朝，賜氏李。



 個失蜜，或曰迦濕彌邏。北距勃律五百里，環地四千里，山回繚之，它國無能攻伐。王治撥邏勿邏布邏城，西瀕彌那悉多大河。地宜稼。多雪不風。出火珠、鬱金、龍種馬。俗毛褐。世傳地本龍池，龍徙水竭，故往居之。



 開元初，遣使者朝。八年，詔冊其王真陀羅秘利為王；間獻胡藥。天木死，弟木多筆立，遣使者物理多來朝，且言：「有國以來，並臣天可汗，受調發。國有象、馬、步三種兵，臣身與中天竺王厄吐蕃五大道，禁出入，戰輒勝。有如天可汗兵至勃律者，雖眾二十萬，能輸糧以助。又國有摩訶波多磨龍池，願為天可汗營祠。」因丐王冊，鴻臚譯以聞。詔內物理多宴中殿，賜賚優備，冊木多筆為王，自是職貢有常。



 其役屬五種，亦名國。所謂呾叉始羅者，地二千里，有都城。東南餘七百里得僧訶補羅，地三千餘里，亦治都城。東南山行五百里得烏剌尸，地二千里，有都城。宜稼穡。東南限山千里即個失蜜。西南行險七百里得半笯蹉，地二千里。又得曷邏闍補羅者，其大四千里，有都城，多山阜，人驍勇。五種皆無君長雲。



 骨咄，或曰珂咄羅。廣長皆千里。王治思助建城。多良馬、赤豹。有四大鹽山，山出烏鹽。



 開元十七年，王俟斤遣子骨都施來朝。二十一年，王頡利發獻女樂，又遣大首領多博勒達干朝貢。天寶十一載，冊其王羅全節為葉護。



 蘇毘，本西羌族，為吐蕃所並，號孫波，在諸部最大。東與多彌接，西距鶻莽硤，戶三萬。天寶中，王沒陵贊欲舉國內附，為吐蕃所殺。子悉諾率首領奔隴右，節度使哥舒翰護送闕下，玄宗厚禮之。



 多彌，亦西羌族，役屬吐蕃，號難磨。濱犁牛河，土多黃金。貞觀六年，遣使者朝貢，賜遣之。



 伊吾城者，漢宜禾都尉所治。商胡雜居，勝兵千，附鐵勒。人驍悍，土良沃。隋末內屬，置伊吾郡。天下亂，復臣突厥。貞觀四年，城酋來朝。頡利滅，舉七城降，列其地為西伊州。



 師子，居西南海中，延袤二千餘里。有棱伽山，多奇寶，以寶置洲上，商舶償直輒取去。後鄰國人稍往居之。能馴養師子，因以名國。



 總章三年，遣使者來朝。天寶初，王尸羅迷迦再遣使獻大珠、鈿金、寶瓔、象齒、白氎。



 波斯，居達遏水西，距京師萬五千里而贏。東與吐火羅、康接，北鄰突厥可薩部，西南皆瀕海，西北贏四千里，拂菻也。人數十萬，其先波斯匿王，大月氏別裔，王因以姓，又為國號。治二城，有大城十餘。俗尊右下左，祠天地日月水火。祠夕，以麝揉蘇，澤耏顏鼻耳。西域諸胡受其法，以祠祅。拜必交股。俗徒跣，丈夫祝發，衣不剖襟，青白為巾帔，緣以錦。婦辮發著後。戰乘象，一象士百人，負則盡殺。斷罪不為文書，決於廷。叛者鐵灼其舌，瘡白為直，黑為曲。刑有髡、鉗、刖、劓，小罪耏，或系木於頸，以時月而置。劫盜囚終老，偷者輸銀錢。凡死，棄於山，服閱月除。氣常歊熱，地夷漫，知耕種畜牧。有鷲鳥，能啖羊。多善犬、婁、大驢。產珊瑚，高不三尺。



 隋末，西突厥葉護可汗討殘其國，殺王庫薩和，其子施利立，葉護使部帥監統。施利死，遂不肯臣。立庫薩和女為王，突厥又殺之。施利之子單羯方奔拂菻，國人迎立之，是為伊怛支。死，兄子伊嗣俟立。



 貞觀十二年，遣使者沒似半朝貢。又獻活褥蛇，狀類鼠，色正青，長九寸，能捕穴鼠。伊嗣俟不君，為大酋所逐，奔吐火羅，半道，大食擊殺之。子卑路斯入吐火羅以免。遣使者告難，高宗以遠不可師，謝遣。會大食解而去，吐火羅以兵納之。



 龍朔初，又訴為大食所侵，是時天子方遣使者到西域分置州縣，以疾陵城為波斯都督府，即拜卑路斯為都督。俄為大食所滅。雖不能國，咸亨中猶入朝，授右武衛將軍，死。始，其子泥涅師為質，調露元年，詔裴行儉將兵護還，將復王其國。以道遠，至安西碎葉，行儉還。泥涅師因客吐火羅二十年，部落益離散。景龍初，復來朝，授左威衛將軍。病死，西部獨存。開元、天寶間，遣使者十輩獻碼床、火毛繡舞筵。乾元初，從大食襲廣州，焚倉庫廬舍，浮海走。大歷時復來獻。



 又有陀拔斯單者，或曰陀拔薩憚。其國三面阻山，北瀕小海。居婆里城，世為波斯東大將。波斯滅，不肯臣大食。天寶五載，王忽魯汗遣使入朝，封為歸信王。後八年，遣子自會羅來朝，拜右武衛員外中郎將，賜紫袍、金魚，留宿衛。為黑衣大食所滅。



 貞觀後，遠小國君遣使者來朝獻，有司未嘗參考本末者，今附之左方。曰火辭彌，與波斯接。貞觀十八年，與摩羅游使者偕朝。二十一年，有健達王獻佛土菜，莖五葉，赤華紫須。龍朔元年，多福王難婆修強宜說遣使者來朝。總章元年，有末陀提王，開元五年，有習阿薩般王安殺，並遣使者朝貢。七年，訶毘施王捺塞因吐火羅大酋羅摩獻師子、五色鸚鵡。



 天寶時來朝者，曰俱爛那，曰舍摩，曰威遠，曰蘇吉利發屋蘭，曰蘇利悉單，曰建城，曰新城，曰俱位，凡八國。



 俱位，或曰商彌。治阿賒師多城，在大雪山、勃律河北。地寒，有五穀、蒲陶、若榴，冬窟室。國人常助小勃律為中國候。



 新城之國，在石東北贏百里。有弩室羯城，亦曰新城，曰小石國城，後為葛邏祿所並。



 拂菻，古大秦也，居西海上，一曰海西國。去京師四萬里，在苫西，北直突厥可薩部，西瀕海，有遲散城，東南接波斯。地方萬里，城四百，勝兵百萬。十里一亭，三亭一置。臣役小國數十，以名通者曰澤散，曰驢分。澤散直東北，不得其道里。東度海二千里至驢分國。



 重石為都城，廣八十里，東門高二十丈，扣以黃金。王宮有三襲門，皆飾異寶。中門中有金巨稱一，作金人立，其端屬十二丸，率時改一丸落。以瑟瑟為殿柱，水精、琉璃為棁，香木梁，黃金為地，象牙闔。有貴臣十二共治國。王出，一人挈囊以從，有訟書投囊中，還省枉直。國有大災異，輒廢王更立賢者。王冠如鳥翼，綴珠。衣錦繡，前無襟。坐金■榻，側有鳥如鵝，綠毛，上食有毒輒鳴。無陶瓦，屑白石塈屋，堅潤如玉。盛暑引水上，流氣為風。男子翦發、衣繡，右袒而帔，乘輜軿白蓋小車，出入建旌旗，擊鼓。婦人錦巾。家訾億萬者為上官。



 俗喜酒，嗜乾餅。多幻人，能發火於顏，手為江湖，口幡眊舉，足墮珠玉。有善醫能開腦出蟲以愈目眚。土多金、銀、夜光璧、明月珠、大貝、車渠、碼、木難、孔翠、虎魄。織水羊毛為布，曰海西布。海中有珊瑚洲，海人乘大舶，墮鐵網水底。珊瑚初生磐石上，白如菌，一歲而黃，三歲赤，枝格交錯，高三四尺。鐵發其根，系網舶上，絞而出之，失時不敢即腐。西海有市，貿易不相見，置直物旁，名鬼市。有獸名勍，大如狗，獷惡而力。北邑有羊，生土中，臍屬地，割必死，俗介馬而走，擊鼓以驚之，羔臍絕，即逐水草，不能群。



 貞觀十七年，王波多力遣使獻赤玻瓈、綠金精，下詔答賚。大食稍強，遣大將軍摩拽伐之，拂菻約和，遂臣屬。乾封至大足，再朝獻。開元七年，因吐火羅大酋獻師子、羚羊。



 自拂菻西南度磧二千里，有國曰磨鄰，曰老勃薩。其人黑而性悍。地瘴癘，無草木五穀，飼馬以槁魚，人食鶻莽。鶻莽，波斯棗也。不恥烝報，於夷狄最甚，號曰「尋」。其君臣七日一休，不出納交易，飲以窮夜。



 大食，本波斯地。男子鼻高，黑而髯。女子白皙，出輒鄣面。日五拜天神。銀帶，佩銀刀，不飲酒舉樂。有禮堂容數百人，率七日，王高坐為下說曰：「死敵者生天上，殺敵受福。」故俗勇於斗。土饒礫不可耕，獵而食肉。刻石蜜為廬如輿狀，歲獻貴人。蒲陶大者如雞卵。有千里馬，傳為龍種。



 隋大業中，有波斯國人牧於俱紛摩地那山，有獸言曰：「山西三穴，有利兵，黑石而白文，得之者王。」走視，如言。石文言當反，乃詭眾裒亡命於恆曷水，劫商旅，保西鄙自王，移黑石寶之。國人往討之，皆大敗還，於是遂強。滅波斯，破拂菻，始有粟麥倉庾。南侵婆羅門，並諸國，勝兵至四十萬。康、石皆往臣之。其地廣萬里，東距突騎施。西南屬海。



 海中有撥拔力種，無所附屬。不生五穀，食肉，刺牛血和乳飲之。俗無衣服，以羊皮自蔽。婦人明皙而麗。多象牙及阿末香，波斯賈人欲往市，必數千人納氎鑱血誓，乃交易。兵多牙角，而有弓、矢、鎧、槊，士至二十萬，數為大食所破略。



 永徽二年，大食王豃密莫末始遣使者朝貢，自言王大食氏，有國三十四年，傳二世。開元初，復遣使獻馬、鈿帶，謁見不拜，有司將劾之。中書令張說謂殊俗慕義，不可置於罪。玄宗赦之。使者又來，辭曰：「國人止拜天，見王無拜也。」有司切責，乃拜。十四年，遣使蘇黎滿獻方物，拜果毅，賜緋袍、帶。



 或曰大食族中有孤列種，世酋長，號白衣大食。種有二姓，一曰盆尼末換，二曰奚深。有摩訶末者，勇而智，眾立為王。闢地三千里，克夏臘城。傳十四世，至末換，殺兄伊疾自王，下怨其忍。有呼羅珊木鹿人並波悉林將討之，徇眾曰：「助我者，皆黑衣。」俄而眾數萬，即殺末換，求奚深種孫阿蒲羅拔為王，更號黑衣大食。蒲羅死，弟阿蒲恭拂立。至德初，遣使者朝貢。代宗取其兵平兩京。阿蒲恭拂死，子迷地立。死，弟訶論立。貞元時，與吐蕃相攻，吐蕃歲西師，故鮮盜邊。十四年，遣使者含嵯、烏雞、沙北三人朝，皆拜中郎將，賚遣之。傳言其國西南二千里山谷間，有木生花如人首，與語輒笑，則落。



 東有末祿，小國也。治城郭，多木姓，以五月為歲首，以畫缸相獻。有尋支瓜，大者十人食乃盡。蔬有顆蔥、葛藍、軍達、茇薤。



 大食之西有苫者，亦自國。北距突厥可薩部，地數千里。有五節度，勝兵萬人。土多禾。有大川，東流入亞俱羅。商賈往來相望雲。



 自大食西十五日行，得都盤，西距羅利支十五日行；南即大食，二十五日行；北勃達，一月行。



 勃達之東距大食二月行；西抵岐蘭二十日行；南都盤，北大食，皆一月行。



 岐蘭之東南二十日行，得阿沒，或曰阿昧；東南距陀拔斯十五日行；南沙蘭，一月行；北距海二日行。居你訶溫多城，宜馬羊，俗柔寬，故大食常游牧於此。



 沙蘭東距羅利支，北恆滿，皆二十日行；西即大食，二十五日行。



 羅利支東距都盤，北陀拔斯，皆十五日行；西沙蘭，二十日行；南大食，二十五日行。



 怛滿，或曰怛沒，東陀拔斯，南大食，皆一月行；北岐蘭，二十日行；西即大食，一月行。居烏滸河北平川中。獸多師子。西北與史接，以鐵關為限。



 天寶六載，都盤等六國皆遣使者入朝，乃封都盤王謀思健摩訶延曰順化王，勃達王摩俱澀斯曰守義王，阿沒王俱那胡設曰恭信王，沙蘭王卑路斯威曰順禮王，羅利支王伊思俱習曰義寧王，怛滿王謝沒曰奉順王。



 贊曰：西方之戎，古未嘗通中國，至漢始載烏孫諸國。後以名字見者浸多。唐興，以次脩貢，蓋百餘，皆冒萬里而至，亦已勤矣！然中國有報贈、冊吊、程糧、傳驛之費，東至高麗，南至真臘，西至波斯、吐蕃、堅昆，北至突厥、契丹、靺鞨，謂之「八蕃」，其外謂之「絕域」，視地遠近而給費。開元盛時，稅西域商胡以供四鎮，出北道者納賦輪臺。地廣則費倍，此盛王之鑒也。



\end{pinyinscope}