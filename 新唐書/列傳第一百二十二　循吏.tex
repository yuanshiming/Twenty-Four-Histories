\article{列傳第一百二十二　循吏}

\begin{pinyinscope}

 治者，君也；求所以治者，民也；推君之治而濟之民，吏也。故吏良則法平政成，不良則王道馳而敗矣。在堯、舜時抽象的「本質世界」，它是最高的實在領域，物理世界依存於，曰「九德咸事」也，「百工惟時」也；在周文、武時，曰「《棫樸》，能官人也」，「《南山有臺》，樂得賢也」；是循吏之效也。堯、舜，五帝之盛帝，文、武，三王之顯王，不能去是而治，後世可乎哉？



 唐興，承隋亂離，祓荒荼，始擇用州刺史、縣令。太宗嘗曰：「朕思天下事，丙夜不安枕，永惟治人之本，莫重刺史，故錄姓名於屏風，臥興對之，得才否狀，輒疏之下方，以擬廢置。」又詔內外官五品以上舉任縣令者。於是官得其人，民去嘆愁、就妥安。都督、刺史，其職察州縣，間遣使者循行天下，劾舉不職。始，都督、刺史皆天子臨軒冊授。後不復冊，然猶受命日對便殿，賜衣物，乃遣。玄宗開元時，已辭，仍詣側門候進止，所以光寵守臣，以責其功。初，刺史準京官得佩魚，品卑者假緋、魚。開元中，又錮廢酷吏，懲無良，群臣化之，革苛嬈之風，爭以惠利顯。復詔：三省侍郎缺，擇嘗任刺史者；郎官缺，擇嘗任縣令者。至宰相名臣，莫不孜孜言長人不可輕授亟易。是以授受之間，雖不能皆善，而所得十五。故協氣嘉生，薰為太平，垂祀三百，與漢相埒。致之之術，非循吏謂何？故條次治宜，以著厥庸。若將相大臣兼以勛閥著者，名見本篇，不列於茲。



 韋仁壽，京兆萬年人。隋大業末，為蜀郡司法書佐，斷獄平，得罪者皆自以韋君所論，死無恨。高祖入關，遣使者徇定蜀，承制擢仁壽巂州都督府長史。南寧州納款，朝廷歲遣使撫接，至率貪沓，邊人苦之，多叛去。帝素聞仁壽治理，詔檢校南寧州都督，寄治越巂，詔歲一按行尉勞。仁壽將兵五百人，循西洱河，開地數千里，稱詔置七州十五縣，酋豪皆來賓見，即授以牧宰，威令簡嚴，人人安悅。將還，酋長泣曰：「天子藉公鎮撫，奈何欲去我？」仁壽以池壁未立為解，諸酋即相率築城起廨，甫旬略具。仁壽乃告以實曰：「吾奉詔第撫循，庸敢擅留？」夷夏父老乃悲啼祖行，遣子弟隨貢方物，天子大悅。仁壽請徙治南寧州，假兵遂撫定，詔可，敕益州給兵護送。刺史竇軌疾其功，訹言山獠方叛，未可以遠略，不時遣。歲餘，卒。



 陳君賓，陳鄱陽王伯山子也。仕隋為襄國通守。武德初，挈郡聽命，封東陽郡公，遷邢州刺史。貞觀初，徙鄧州。州承喪亂後，百姓流冗，君賓加意勞徠，不期月，皆還自業。明年，四方霜潦，獨君賓所治有年，儲倉充羨，蒲、虞二州民就食其境。太宗下詔勞之曰：「去年關內六州穀不登，餱糧少，令析民房逐食。聞刺史與百姓識朕此懷，務相安養，還有贏糧，出布帛贈遺行者。此知水旱常數，更相拯贍，禮讓興行，海內之人皆為兄弟，變澆薄之風，朕顧何憂？已命有司錄刺史以下功最；百姓養戶，免今年調物。」是歲，入為太府少卿，轉少府少監，坐事免。起為虔州刺史，卒。



 張允濟，青州北海人。仕隋為武陽令，以愛利為行。元武民以牸牛依婦家者，久之，孳十餘犢，將歸，而婦家不與牛。民訴縣，縣不能決，乃詣允濟，允濟曰：「若自有令，吾何與為？」民泣訴其抑，允濟因令左右縛民，蒙其首，過婦家，云捕盜牛者，命盡出民家牛，質所來，婦家不知，遽曰：「此婿家牛，我無豫。」即遣左右撤蒙，曰：「可以此牛還婿家。」婦家叩頭服罪，元武吏大慚。允濟過道旁，有姥廬守所蒔蔥，因教曰：「第還舍，脫有盜，當告令。」姥謝歸。俄大亡蔥，允濟召十里內男女盡至，物色驗之，果得盜者。有行人夜發，遺袍道中，行十餘里乃寤，人曰：「吾境未嘗拾遺，可還取之。」既而得袍。舉政尤異，遷高陽郡丞，郡缺太守，獨統郡事，吏下畏悅。賊帥王須拔攻郡，於是糧屈，吏食槐葉槁節，無叛者。貞觀初，累遷刑部侍郎，封武城縣男，擢幽州刺史，卒。



 時又有李桐客者，亦以治稱。初仕隋，為門下錄事。煬帝在江都，以四方日亂，謀徙都丹陽，召群臣議。左右希意，以為江左且望幸，若巡狩勒石紀功，復禹舊跡，顧不其然。桐客獨曰：「吳會卑濕而〓，不足奉萬乘、給三軍，吳人力屈，無以堪命，且逾越險阻，非社稷福。御史劾以訕毀，幾得罪而免。為宇文化及脅，將至黎陽，又陷竇建德。賊平，授秦王府法曹參軍。貞觀初，累為通、巴二州刺史，治尚清平，民呼為慈父。桐客，冀州衡水人。



 李素立，趙州高邑人。曾祖義深，仕北齊為梁州刺史。父政藻，為隋水部郎，使淮南，死於盜。素立仕武德初，擢監察御史。民犯法不及死，高祖欲殺之，素立諫曰：「三尺法，天下所共有，一動搖，則人無以措手足。方大業經始，奈何輦轂下先棄刑書鴻煒」帝嘉納，由是恩顧特異。以親喪解官，起授七品清要，有司擬雍州司戶參軍，帝曰：「要而不清。」復擬秘書郎，帝曰：「清而不要。」乃授侍御史。貞觀中，轉揚州大都督府司馬。



 初，突厥鐵勒部內附，即其地為瀚海都護府，詔素立領之。於是，闕泥熟別部數梗邊，素立以不足用兵，遣使諭降，夷人感其惠，率馬牛以獻，素立止受酒一杯，歸其餘。乃開屯田，立署次，虜益畏威。歷太僕、鴻臚卿，累封高邑縣侯。出為綿州刺史。永徽初，徙蒲州，將行，還所餘儲籺並什器於州，齎家書就道。會卒，高宗特廢朝一日，謚曰平。



 孫至遠，始名鵬。而素立方奉使，謂家人曰：「古有待事名子，吾此役可命子孫矣。」遂以名之。少秀晤，能治《尚書》、《左氏春秋》，未見杜預《釋例》而作《編記》，大趣略同。復撰《周書》，起後稷至赧，為傳紀，令狐德棻許其良史。始調蒲州參軍，累補乾封尉。上元時，制策高第，授明堂主簿。以喪解官，既除，調鴻臚主簿。奏戎狄簿領，高宗悅，擢監察御史裏行。忤貴幸，外遷，久乃歷司勛、吏部員外郎中。遷天官侍郎，知選事，疾令史受賄謝，多所絀易，吏肅然斂手。有王忠者，被放，吏謬書其姓為「士」，欲擬訖增成之，至遠曰：「調者三萬，無士姓，此必王忠。」吏叩頭服罪。至遠之知選，以內史李昭德進，人或勸其往謝，答曰：「公以公用我，奈何欲謝以私？」卒不詣。故昭德銜之，出為壁州刺史。卒，年四十八。



 至遠父休烈，亦有文，終郪令，年四十九。世嘆其父子材不盡雲。至遠見桓彥範，力言其賢。盧從願尚少，高以評目。許弟從遠且貴，豫言其位，以驗所至。蘇頲，其出也，少失母，至遠愛視甚謹，以女妻之。友兄弟，事寡姊有禮，世稱其德。



 從遠清密有學，神龍初，歷中書令、太府卿，累封趙郡公，謚曰懿。兄弟皆德望相埒。又從父游道，武后時冬官尚書、同鳳閣鸞臺三品。



 至遠子畬，字玉田，少聰警。初歷汜水主簿，遇事蜂銳，雖廝豎，一閱輒記姓名、居業。黜陟使路敬潛薦其清白，擢右臺監察御史裏行。臺廢，授監察御史，累轉國子司業。事母謹，累世同居，長幼有禮。畬妻物故，時母病，恐悲傷，約家人無以哭聞母所，朝夕省侍無憂色。母終，毀而卒。



 從遠子巖，年十餘歲，會中宗祀明堂，以近臣子弟執籩豆，巖進止中禮，授右宗衛兵曹參軍。歷洛陽尉，累遷兵部郎中。發扶風兵應姚、巂，稱旨，遷諫議大夫，封贊皇縣伯。終兵部侍郎。巖善草隸。為參軍時制一裘，服終身。



 薛大鼎，字重臣，蒲州汾陰人。父粹，為隋介州長史，與漢王諒同反，誅。大鼎貰為官奴，流辰州，用戰功得還。高祖兵興，謁見龍門，因說帝絕龍門，軍永豐倉就食，傳檄遠近，據天府，示豪桀，為拊背扼喉計，帝奇之。時諸將已決策先攻河東，故議置。授大將軍府察非掾。出為山南道副大使，開屯田以實倉廩。趙郡王孝恭討輔公祏，以大鼎為饒州道軍師，引兵度彭蠡湖，以功遷浩州刺史。累徙滄州。無棣渠久廞塞，大鼎浚治屬之海，商賈流行，里民歌曰：「新溝通，舟楫利。屬滄海，魚鹽至。昔徒行，今騁駟。美哉薛公德滂被！」又疏長蘆、漳、衡三渠，洩污潦，水不為害。是時，鄭德本在瀛州，賈敦頤為冀州，皆有治名故河北稱「鐺腳刺史」。永徽中，遷銀青光祿大夫，行荊州大都督長史。卒，謚曰恭。



 子克構，有器識，永隆初，歷戶部郎中。族人黃門侍郎顗，以弟紹尚太平公主，問於克構，答曰：「室有傲婦，善士所惡。夫惟淑德，以配君子，無患可矣。」顗不敢沮，而紹卒誅。陳思忠居父喪，詔奪服，客往吊，思忠辭以辰日不見。克構曰：「事親者，避嫌可也；既孤矣，則無不哭。」世服其言。天授中，遷麟臺監。坐弟為酷吏所陷，流死嶺南。



 賈敦頤，曹州冤句人。貞觀時，數歷州刺史，資廉潔。入朝，常盡室行，車一乘，敝甚，羸馬繩羈，道上不知其刺史也。久之，為洛州司馬，以公累下獄，太宗貰之，有司執不貰，帝曰：「人孰無過，吾去太甚者。若悉繩以法，雖子不得於父，況臣得事其君乎？」遂獲原。徙瀛州刺史，州瀕滹沱、滱二水，歲湓溢，壞室廬，浸洳數百里。敦頤為立堰庸，水不能暴，百姓利之。時弟敦實為饒陽令，政清靜，吏民嘉美。舊制，大功之嫌不連官，朝廷以其兄弟治行相高，故不徙以示寵。永徽中，遷洛州。洛多豪右，占田類逾制，敦頤舉沒者三千餘頃，以賦貧民，發奸擿伏，下無能欺。卒於官。



 咸亨初，敦實為洛州長史，亦寬惠，人心懷向。洛陽令楊德乾矜酷烈，杖殺人以立威，敦實喻止，曰：「政在養人，傷生過多，雖能，不足貴也。」德乾為衰減。始，洛人為敦頤刻碑大市旁，及敦實入為太子右庶子，人復為立碑其側，故號「常棣碑」。歷懷州刺史，有美跡。永淳初致仕，病篤，子孫迎醫，敦實不肯見，曰：「未聞良醫能治老也。」卒，年九十餘。子膺福，左散騎常侍、昭文館學士，以竇懷貞黨誅。



 德干歷澤、齊、汴、相四州刺史，有威嚴＃急語曰：「寧食三斗炭，不逢楊德乾。」天授初，子神讓與徐敬業起兵，皆及誅。



 田仁會，雍州長安人。祖軌，隋幽州刺史，封信都郡公。父弘襲封，至陵州刺史。仁會擢制舉，仕累左武候中郎將。太宗征遼東，而薛延陀以數萬騎掩河內，詔仁會與執失思力率兵擊敗之，尾逐數百里，延陀幾生得，璽書嘉尉。永徽中，為平州刺史，歲旱，自暴以祈，而雨大至，谷遂登。人歌曰：「父母育我兮田使君，挺精誠兮上天聞，中田致雨兮山出雲，倉廩實兮禮義申，願君常在兮不患貧。」五遷勝州都督，境有夙賊，依山剽行人，仁會發騎捕格，夷之。城門夜開，道無寇跡。入為太府少卿，遷右金吾將軍。所得祿，估有贏，輒入之官，人以為尚名。然資強摯疾惡，晝夜循行，有絲毫奸必發，廷中謫罰日數百，京師無貴賤舉憚之。有女巫傳鬼道惑眾，自言能活死人，市里尊神，仁會劾徙於邊。轉右衛將軍，以年老乞骸骨。卒，年七十八，謚曰威。



 子歸道，明經及第，累擢通事舍人內供奉、左衛郎將。突厥默啜請和，武后詔將軍閻知微冊可汗號，持節往。默啜又遣使謝，知微遇諸道，即與緋袍銀帶，因表使者即到，請備禮廷賜。歸道諫曰：「虜背惠積年，今悔過入朝，解辮削衽宜待天旨。而知微擅賜，使朝廷何以加之？宜敕初服，須天子命。小國使者，不足備禮迓之。」後從焉。默啜將至單于都護府，詔歸道攝司賓卿往勞。默啜請六胡州及都護府地不得，大怨望，執歸道將害之。歸道色不撓，詈且讓，為陳禍福，默啜亦悔。會有詔賜默啜粟三萬石，彩五萬段，農器三千，且許結婚，於是更以禮遣歸道。既還，具陳默啜不臣狀，請備邊。已而果反，乃擢歸道夏官侍郎，益親信。



 遷左金吾將軍、司膳卿，押千騎宿衛玄武門。桓彥範等誅二張，而歸道不豫聞，及索騎士，拒不應。事平，彥範欲誅之，以辭直，免，還私第。然中宗壯其守，召拜太僕少卿，遷殿中少監、右金吾將軍。卒，贈輔國大將軍，追封原國公，謚曰烈，帝自為文以祭。



 子賓庭，開元時至光祿卿。



 裴懷古，壽州壽春人。儀鳳中，上書闕下，補下邽主簿，遷監察御史。姚、巂道蠻反，命懷古馳驛往懷輯之，申明誅賞，歸者日千計。俄縛首惡，遂定南方，蠻夏立石著功。恆州浮屠為其徒誣告祝詛不道，武后怒，命按誅之。懷古得其枉，為後申訴，不聽，因曰：「陛下法與天下畫一，豈使臣殺無辜以希盛旨哉？即其人有不臣狀，臣何情寬之？」後意解，得不誅。



 閻知微之使突厥，懷古監其軍。默啜脅知微稱可汗，又欲官懷古，不肯拜，將殺之。辭曰：「守忠而死與毀節以生孰愈？請就斬，不避也。」遂囚軍中，因得亡，而素尪弱，不能騎，宛轉山谷間，僅達並州。時長史武重規縱暴，左右妄殺人取賞，見懷古至，急執之。有果毅嘗識懷古，疾呼曰：「裴御史也。」遂免。遷祠部員外郎。



 姚、巂酋等叩闕下，願得懷古鎮安遠夷，拜姚州都督，以疾辭。始安賊歐陽倩眾數萬，剽沒州縣，以懷古為桂州都督招尉討擊使，未逾嶺，逆以書諭禍福，賊迎降，自陳為吏侵而反。懷古知其誠，以為示不疑，可破其謀，乃輕騎赴之。或曰：「獠夷難親，備之且不信，況易之哉！」答曰：「忠信可通神明，況裔人耶！」身至壁撫諭，倩等大喜，悉歸所掠出降，雖諸洞素翻覆者，亦牽連根附，嶺外平。



 徙相州刺史、並州大都督長史，所至吏民懷愛。神龍中，召為左羽林大將軍，未至官，還為並州。人知其還，攜扶老稚出迎。崔宣道始代為長史，亦野次。懷古不欲厚愧宣道，使人驅迎者還，而來者愈眾，得人心類如此。俄轉幽州都督，綏懷兩蕃，將舉落內屬，會以左威衛大將軍召，而孫佺代之，而佺不知兵，遂敗其師。卒於官。



 懷古清介審慎，在幽州時，韓琬以監察御史監軍，稱其「馭士信，臨財廉，國名將」云。



 韋景駿，司農少卿弘機孫。中明經。神龍中，歷肥鄉令。縣北瀕漳，連年泛溢，人苦之。舊防迫漕渠，雖峭岸，隨即壞決。景駿相地勢，益南千步，因高築鄣，水至堤趾輒去，其北燥為腴田。又維艚以梁其上，而廢長橋，功少費約，後遂為法。方河北饑，身巡閭里，勸人通有無，教導撫循，縣民獨免流散。及去，人立石著其功。後為貴鄉令，有母子相訟者，景駿曰：「令少不天，常自痛。爾幸有親，而忘孝邪？教之不孚，令之罪也。」因嗚咽流涕，付授《孝經》，使習大義。於是母子感悟，請自新，遂為孝子。當時治有名者：景駿與清漳令馮元淑、臨洺令楊茂謙三人。



 景駿後數年為趙州長史，道出肥鄉，民喜，爭奉酒食迎犒，有小兒亦在中。景駿曰：「方兒曹未生，而吾去邑，非有舊恩，何故來？」對曰：「耆老為我言，學廬、館舍、橋鄣皆公所治，意公為古人，今幸親見，所以來。」景駿為留終日。後遷房州刺史。州窮險，有蠻夷風，無學校，好祀淫鬼，景駿為諸生貢舉，通隘道，作傳舍，罷祠房無名者。景駿之治民，求所以便之，類如此。。轉奉天令，未行，卒。



 茂謙擢制舉，授左拾遺內供奉，為吏介而勤，歷秘書郎。始竇懷貞雅重其材，及執政，薦為大理正、左臺御史中丞。開元初，出為魏州刺史、河北道按察使。與司馬張懷玉同鄉，長相善，洎晚有隙，掉訐短長，左遷桂州都督。徙廣州。卒。



 景駿子述，自有傳。



 李惠登，營州柳城人，為平盧軍裨將。安祿山亂，從董秦泛海，略定滄、棣等州。輕兵遠鬥，賊不支，戰輒北。史思明反，惠登陷賊，以計挺身走山南，依來瑱，表試金吾衛將軍。李希烈反，屬以兵二千，使屯隋州，惠登挈州以歸，即拜刺史。州數被亂，野如藝，人無處業。惠登雖樸素無學術，而視人所謂利者行之，所謂害者去之，率心所安，暗與古合。政清靜，居二十年，田畝闢，戶口日增，人歌舞之。於是節度使于頔狀其績，詔加御史大夫，升隋為上州。俄檢校國子祭酒，卒，贈洪州都督。



 羅珦，越州會稽人。寶應初，詣闕上書，授太常寺太祝。曹王皋領江西、荊襄節度使，常署幕府，遷累副使。皋卒，軍亂，劫府軍，珦取首惡十餘人斬以徇，環棘廷中，俾投所劫庫物，一日皆滿，乃貰餘黨。召為奉天令。中官出入系道，吏緣以犯禁，珦搒笞之，雖死不置，自是屏息。擢廬州刺史。民間病者，舍醫藥，禱淫祀，珦下令止之。修學宮，政教簡易，有芝草、白雀。淮南節度使杜佑上治狀，賜金紫服。再遷京兆尹，請減平糴半，以常賦充之，人賴其利。以老病求解，徙太子賓客，累封襄陽縣男。卒，謚曰夷。



 子讓，字景宣，以文學蚤有譽。舉進士、宏辭、賢良方正，皆高第，為咸陽尉。父喪，幾毀滅。服除，布衣糲飯，不應闢署十餘年。淮南節度使李鄘即所居敦請置幕府，除監察御史，位給事中，累遷福建觀察使，兼御史中丞。有仁惠名。或以婢遺讓者，問所從，答曰：「女兄九人皆為官所賣，留者獨老母耳。」讓慘然，為燹券，召母歸之。入為散騎常侍，拜江西觀察使。卒，年七十一，贈禮部尚書。



 韋丹，字文明，京兆萬年人，周大司空孝寬六世孫。高祖琨，以洗馬事太子承乾，諫不聽。太宗才之，擢給事中。高宗在東宮，為中舍人，封武陽縣侯。孝敬為太子，琨以右中護為詹事。卒，贈秦州都督，謚曰貞。



 丹蚤孤，從外祖顏真卿學，擢明經，調安遠令，以讓庶兄，入紫閣山事從父能。復舉《五經》高第，歷咸陽尉，張獻甫表佐邠寧幕府。順宗為太子，以殿中侍御史召為舍人。新羅國君死，詔拜司封郎中往吊。故事，使外國，賜州縣十官，賣以取貲，號「私覿官」。丹曰：「使外國，不足於資，宜上請，安有貿官受錢？」即具疏所宜費，帝命有司與之，因著令。未行，而新羅立君死，還為容州刺史。教民耕織，止惰游，興學校，民貧自鬻者，贖歸之，禁吏不得掠為隸。始城州，周十三里，屯田二十四所，教種茶、麥，仁化大行。遷河南少尹，未至，徙義成軍司馬。以諫議大夫召，有直名。



 劉闢反，議者欲釋不誅，丹上疏，以為「孝文世，法廢人慢，當濟以威，今不誅闢，則可使者唯兩京耳」。憲宗褒美。會闢圍梓州，乃授丹劍南東川節度使，代李康。至漢中，上言康守方盡力，不可易。召還議蜀事。闢去梓，因以讓高崇文，乃拜晉慈隰州觀察使，封咸陽郡公。閱歲，自陳所治三州，非要害地，不足張職，為國家費，不如屬之河東，帝從之。



 徙為江南西道觀察使。丹計口受俸，委餘於官，罷八州冗食者，收其財。始，民不知為瓦屋，草茨竹椽，久燥則戛而焚。丹召工教為陶，聚材於場，度其費為估，不取贏利。人能為屋者，受材瓦於官，免半賦，徐取其償；逃未復者，官為為之；貧不能者，畀以財；身往勸督。置南北市，為營以舍軍，歲中旱，募人就功，厚與直，給其食。為衢南北夾兩營，東西七里。以廢倉為新廄，馬息不死。築堤捍江，長十二里，竇以疏漲。凡為陂塘五百九十八所，灌田萬二千頃。有吏主倉十年，丹覆其糧，亡三千斛，丹曰：「吏豈自費邪？」籍其家，盡得文記，乃權吏所奪，召諸吏曰：「若恃權取於倉，罪也。與若期，一月還之。」皆頓首謝，及期無敢違。有卒違令當死，釋不誅，去，上書告丹不法，詔丹解官待辨。會卒，年五十八。驗卒所告，皆不實，丹治狀愈明。



 太和中，裴誼觀察江西，上言為丹立祠堂，刻石紀功，不報。宣宗讀《元和實錄》，見丹政事卓然，它日與宰相語：「元和時治民孰第一？」周墀對：「臣嘗守江西，韋丹有大功，德被八州，歿四十年，老幼思之不忘。」乃詔觀察使紇干蒦上丹功狀，命刻功於碑。



 子宙，推廕累調河南府司錄參軍，李玨表河陽幕府。宣宗謂宰相墀曰：「丹有子否？」以宙對。帝曰：「與好官。」乃拜侍御史，三遷度支郎中。


盧鈞節度太原，表宙為副。是時，回鶻已破諸部，入塞下，剽殺吏民。鈞欲得信重吏視邊，宙請往。自定襄、雁門、五原，絕武州塞，略云中，逾句注，遍見酋豪，鐫諭之；視亭障守卒，增其稟；約吏不得擅以兵侵諸戎，犯者死，於是三部六蕃諸種皆信悅。召拜吏部郎中。出為永州刺史。州方災歉，乃斥官下什用所以供刺史者，得九十餘萬錢，為市糧餉。俗不知法，多觸罪，宙為書制律，並種植為生之宜，戶給之。州負嶺，轉餉艱險，每饑，人輒莩死，宙始築常平倉，收穀羨餘以待乏。罷冗役九百四十四員。縣舊置吏督賦，宙俾民自輸，家十相保，常先期。湘源生零陵香，歲市上供，人苦之，宙為奏罷。民貧無牛，以力耕，宙為置社，二十家月會錢若干，探名得者先市牛，以是為準，久之，牛不乏。立學官，取仕家子弟十五人充之。初，俚民婚，出財會賓客，號「破酒」，晝夜集，多至數百人，貧者猶數十；力不足，則不迎，至淫奔者。宙條約，使略如禮，俗遂改。邑中少年，常以七月擊鼓，群入民家，號「行盜」，皆迎為辦具，謂之「起盆」，後為解素，喧呼
 \gezhu{
  疒只}
 斗。宙至，一切禁之。



 還為大理少卿。久之，拜江西觀察使，政簡易，南方以為世官。遷嶺南節度使。南詔陷交趾，撫兵積備，以干聞。加檢校尚書左僕射、同中書門下平章事。咸通中卒。



 宙弟岫，字伯起，亦有名。宙在嶺南，以從女妻小校劉謙，或諫止之，岫曰：「吾子孫或當依之。」謙後以功為封州刺史，生二子，即隱、龔。盧攜舉進士，陋甚，岫獨謂攜必大用。攜執政，岫自泗州刺史擢福建觀察使云。



 盧弘宣，字子章。元和中，擢進士第。鄭權帥襄陽，闢署幕府。李愬代權，又二人交憾。弘宣始謁愬，愬敕左右謹衛，既與語，見其沖遠，不覺洗然。裴度留守東都，表為判官，遷累給事中。駙馬都尉韋處仁拜虢州刺史，弘宣謂非所任，還詔不下。



 開成中，山南、江西大水，詔弘宣與吏部郎中崔瑨分道賑恤，使有指。還，遷京兆尹、刑部侍郎。拜劍南東川節度使。時歲饑，盜贅結，酋豪自王，偽署官吏，發敖廥招亡命，聯蓬、瀘、嘉、榮諸州，訹蠻落搖亂，根株磐熾。弘宣下檄脅諭，賊黨稍降，其黠強者署軍中，孱無能還之農。魁長逃入峽中，吏捕誅之。徙義武節度使。弘宣性寬厚，政目簡省，人便安之，然犯者不甚貸。河朔故法，偶語軍中則死，弘宣使除之。初，詔賜其軍粟三十萬斛，貯飛狐，弘宣計輓費不能滿直，敕吏守之。明年春，大旱，教民隨力往取，時幽、魏饑甚，獨易、定自如。至秋，悉收所貸，軍食以饒。歷工部尚書、秘書監，以太子少傅致仕。卒，年七十七，贈尚書右僕射。弘宣患士庶人家祭無定儀，乃合十二家法，損益其當，次以為書。



 子告，字子有，及進士第，終給事中。



 薛元賞，亡里系所來。太和初，自司農少卿，出為漢州刺史。時李德裕為劍南西川節度使，會維州降，德裕受之以聞，牛僧孺沮其議，執還之。元賞上書極言可因撫之，潰虜膺腹，不可失。不省。段文昌代德裕，狀元賞治當最。遷累司農卿、京兆尹。出為武寧節度使，罷泗口猥稅，人以為便。俄徙邠寧。



 會昌中，德裕當國，復拜京兆尹。都市多俠少年，以黛墨鑱膚，誇詭力，剽奪坊閭。元賞到府三日，收惡少，杖死三十餘輩，陳諸市，餘黨懼，爭以火滅其文。元賞長吏事，能推言時弊，件白之。禁屯怙勢擾府縣，元賞數與爭，不少縱，由是軍暴折戢，百姓賴安。就加檢校吏部尚書。閱歲，進工部尚書，領諸道鹽鐵轉運使。德裕用元賞弟元龜為京兆少尹，知府事。宣宗立，罷德裕，而元龜坐貶崖州司戶參軍，元賞下除袁王傅。久之，復拜昭義節度使，卒。



 何易於，不詳何所人及所以進。為益昌令。縣距州四十里，刺史崔樸常乘春與賓屬泛舟出益昌旁，索民挽繂，易於身引舟，樸驚問狀，易於曰：「方春，百姓耕且蠶，惟令不事，可任其勞。」樸愧，與賓客疾驅去。鹽鐵官榷取茶利，詔下，所在毋敢隱。易於視詔書曰：「益昌人不征茶且不可活，矧厚賦毒之乎？」命吏閣詔，吏曰：「天子詔何敢拒？吏坐死，公得免竄邪？」對曰：「吾敢愛一身，移暴於民乎？亦不使罪爾曹。」即自焚之。觀察使素賢之，不劾也。民有死喪不能具葬者，以俸敕吏為辦。召高年坐，以問政得失。凡鬥民在廷，易於丁寧指曉枉直，杖楚遣之，不以付吏，獄三年無囚。督賦役不忍迫下戶，或以俸代輸。饋給往來，傳符外一無所進，故無異稱。以中上考，遷羅江令。刺史裴休嘗至其邑，導侍不過三人，廉約蓋資性云。



\end{pinyinscope}