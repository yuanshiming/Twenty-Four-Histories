\article{列傳第二十六　蕭瑀}

\begin{pinyinscope}

 蕭瑀，字時文，後梁明帝子也。九歲，封新安王。國除，以女兄為隋晉王妃熹等20餘人列入《道學傳》。後亦作理學的同義語。，故入長安。瑀愛經術，善屬文。性鯁急，鄙遠浮華。嘗以劉孝標《辯命論》詭悖不經，乃著論非之，以為：「人稟天地而生而謂之命，至吉兇禍福則系諸人。今一於命，非先王所以教人者。」通儒柳顧言、諸葛潁嘆曰：「是足針孝標膏肓矣！」



 晉王為太子，授右千牛。即帝位，妃為後，而瑀浸親寵，頻遷尚衣奉御、檢校左翊衛鷹揚郎將。感末疾，不呼醫，曰：「天若假吾餘年，因得為遁階矣！」後聞，責謂曰：「爾亡國後不安小官，而高為怪語，罪不測。」瑀復治疾，良已。拜內史侍郎，數言事忤旨，稍見忌。



 帝至雁門，為突厥所圍，瑀謀曰：「夷俗，可賀敦與兵馬事，況義成公主以帝女為之。若走一介使鐫喻，宜不戰而解。又眾商陛下已平突厥，方復事遼東，故怠不肯戰。願下詔赦高麗，專討突厥，則人自奮矣。」帝從之。既而主詭辭謂突厥，果解圍去。然帝素意伐遼，又銜瑀以謀擫其機，謂群臣曰：「突厥何能為，瑀乘未解時乃紿恐我！」遂出瑀為河池郡守。部有鈔賊萬人，吏不制，瑀募勇敢士擊降之，悉捐貲畜賜有功。又擊走薛舉眾數萬。



 高祖入京師，招之，挈郡自歸，授光祿大夫，封宋國公，拜民部尚書。秦王領右元帥，攻洛陽，署瑀府司馬。武德元年遷內史令，帝委以樞管，內外百務悉關決。或引升御榻，呼曰蕭郎。瑀自力孜孜，抑過繩違無所憚。上便宜，每見納用。手詔曰：「得公言，社稷所賴，朕既寶之，故賜黃金一函，公其勿辭。」



 是歲，州置七職，秦王為雍州牧，以瑀為州都督。詔嘗下中書，未即行，帝讓其稽，瑀曰：「隋季內史詔敕多違舛，百司不知所承。今朝廷初基，所以安危者系號令。比承一詔，必覆審，使先後不謬，始得下，此所以稽留也。」帝曰：「若爾，朕何憂乎？」初，瑀關內田宅悉賜勛家，至是，還給之。瑀盡以分宗族，獨留廟室奉祠。王世充平，進尚書右僕射。七年，以熒惑犯右執法，避位，不許。久之，遷左僕射。



 貞觀初，房玄齡、杜如晦新得君，事任稍分，瑀不能無少望，乘罅切詆，辭旨疏躁。太宗怒，廢於家。俄拜特進、太子少師，復為左僕射，實封六百戶。帝問瑀：「朕欲長保社稷，奈何？」瑀曰：「三代有天下所以能長久者，類封建諸侯以為籓屏。秦置守令，二世而絕。漢分王子弟，享國四百年。魏、晉廢之，亡不旋跬。此封建之有明效也。」帝納之，始議封建。坐與陳叔達忿爭御前不恭，免。歲餘，起為晉州都督。入拜太常卿，遷御史大夫，參預朝政。瑀諭議明辯，然不能容人短，意或偏駁不通，而向法深，房玄齡、魏徵、溫彥博頗裁正之，其言多黜，瑀亦不平。會玄齡等小過失，瑀即痛劾，不報，由是自失，罷為太子少傅，加特進，復為太常卿。拜河南道巡省大使。九年，復參預政事。



 帝嘗曰：「武德季，太上皇有廢立議，顧朕挾不賞之功，於昆弟弗見容，瑀於爾時不可以利怵死懼，社稷臣也。」因賜詩曰：「疾風知勁草，版蕩識誠臣。」又曰：「公守道耿介，古無以過，然善惡太明，或有時而失。」瑀頓首謝曰：「既蒙教，又許以忠亮，雖死日，猶生年也。」魏徵曰：「臣有逆眾持法，主恕之以公；孤特守節，主恕之以介。昔聞其言，乃今見之。使瑀不遇陛下，庸能自保邪？」晉王為皇太子，拜太子太保、同中書門下三品。帝曰：「三師，以德導太子者也，禮不尊，則無所取法。」乃詔：「師入謁，太子出門迎拜，師答拜；每門，讓乃入；師坐，然後坐；書前後著名，稱惶恐。」瑀素貴，但中狹。每燕見，輒言：「玄齡輩朋黨盜權，若膠固然，特未反耳。帝曰：「知臣莫若君。朕雖不明，寧頓懵臧否？」因為瑀曉解，瑀以帝有所偏信，帝積久亦不平。瑀好浮屠法，間請舍家為桑門，帝許之矣，復奏自度不能為，又足疾不入謁，帝曰：「瑀豈不得其所邪？」乃詔奪爵，下除商州刺史。未幾，復其封，加特進。卒，年七十四。遺命斂以單衣，無卜日。詔贈司空、荊州都督，陪葬昭陵。太常謚曰肅，帝以其性忌，改謚貞褊。



 子銳，尚襄城公主，為太常少卿。



 鈞，瑀從子，有才譽。永徽中，累遷諫議大夫、弘文館學士。左武候屬盧文操跳堞盜庫財，高宗以其職主乾，當自盜罪死。鈞曰：「囚罪誠死，然恐天下聞，謂陛下重貸輕法，任喜怒殺人。」帝曰：「真諫議也。」詔原死。太常工為宮人通訊遺，詔殺之，且附律。鈞言：「禁當有漸，雖附律，工不應死。」帝曰：「如姬竊符，朕以為戒，今不濫工死，然喜得忠言。」即宥工，徙遠裔。終太子率更令。



 子瓘，為渝州長史，居母喪，以毀卒。



 鈞兄子嗣業，少從煬帝後入突厥，貞觀九年歸，以其知虜曲折，詔領突厥眾。擢累鴻臚卿，兼單于都護府長史。調露中，突厥叛，嗣業與戰，敗績。高宗責曰：「我不殺薛仁貴、郭待封，故使爾至此。然爾門與我家有雅舊，故貸死。」乃流桂州。



 嵩，瓘子，貌偉秀，美須髯。始，娶會稽賀晦女，僚婿陸象先，宰相子，時為洛陽尉，已有名，士爭往交，而嵩汩汩未仕，人不之異。夏榮者善相，謂象先曰：「君後十年，貴冠人臣，然不若蕭郎位高年艾，舉門蕃熾。」時人不許。



 神龍元年，始調洺州參軍事。桓彥範為刺史，待以異禮。河北黜陟使姜師度表為判官。開元初，擢中書舍人。時崔琳、正丘、齊澣皆有名，以嵩少術學，不以輩行許也，獨姚崇稱其遠到。歷宋州刺史，遷尚書左丞。



 十四年，以兵部尚書領朔方節度使。既赴軍，有詔供帳餞定鼎門外，玄宗賦詩勞行。會吐蕃大將悉諸邏恭祿及燭龍莽布支陷瓜州，執刺史田元獻；回紇又殺涼州守將王君■，河、隴大震。帝擇堪任邊者，徙嵩河西節度使，判涼州事，封蘭陵縣子。嵩表裴寬、郭虛己、牛仙客置幕府，以建康軍使張守珪為瓜州刺史，完樹陴塢，懷保邊人。於時悉諸邏恭祿威詹諸部，吐蕃倚其健噬邊，嵩乃縱反間，示疑端，贊普果誅之。使悉末明攻瓜州，守珪拒甚力，虜引卻。會鄯州都督張志亮破賊青海西，嵩又遣副將杜賓客率強弩四千與吐蕃戰祁連城下，自晨斗迄晡，乃大潰，斬一將，虜哭震山谷。露布至，帝大悅，授嵩同中書門下三品，又官一子，恩顧第一。



 十七年，進兼中書令。自張說罷宰相，令缺四年，嵩得之，然常遙領河西節度。在公慎密，人莫見其際。子衡，尚新昌公主。嵩妻入謁，帝呼為親家，儀物貴甚。俄封徐國公。



 初，裴光庭與嵩數不協，光庭卒，帝委嵩擇相，嵩推韓休。及休同位，峭正不相假，至校曲直帝前。嵩慚，乞骸骨。帝慰之曰：「朕未厭卿，何庸去乎？」嵩伏曰：「臣待罪宰相，爵位既極，幸陛下未厭，得以乞身。有如厭臣，首領且不保，又安得自遂？」因流涕。帝為改容曰：「卿言切矣，朕未能決。弟歸，夕當有詔。」俄遣高力士詔嵩曰：「朕將爾留，而君臣誼當有始有卒者。」乃授尚書右丞相，與休皆罷。是日，荊州進黃甘，帝以紫帉包賜之。擢子華給事中。



 久之，進太子太師。而幽州節度使張守珪坐賂中人牛仙童得罪，李林甫素忌嵩，因言嵩嘗以城南墅遺仙童，貶青州刺史。尋復拜太子太師。固請老，見許。嵩退，脩蒔園區，優游自怡。家饒財，而華為工部侍郎，衡以尚主位三品，就養，年逾八十，士艷其榮。天寶八載卒，贈開府儀同三司。



 華，謹重方雅，有家法，嗣爵。天寶末，為兵部侍郎。祿山亂，陷賊，逼守魏州。郭子儀攻安慶緒於相州，華間道奉表，欲舉魏以應，為賊所執。會崔光遠得魏州，破械出之。魏人德華庇免，爭來詣光遠乞留，有詔即授刺史。思明反，子儀懼復失華，乃表崔光遠代之，而召置軍中。相州兵潰，華還朝，猶以污賊降試秘書少監。稍遷尚書右丞，擢河中晉、絳節度使。上元初，以中書侍郎同中書門下平章事。李輔國用事，求宰相，華拒之，輔國怨。會肅宗大漸，矯詔罷華為禮部尚書，引元載以代。方代宗諒暗，載助輔國，貶華為峽州司馬，卒。二子：恆、悟。



 復，字履初，衡子。生戚里，姻從豪汰，以服御輿馬相誇，復常衣垢弊，居一室，學自力，非名士夙儒不與游，以清操顯。華每嘆曰：「此子當興吾宗！」推主廕為宮門郎。廣德中，歲大饑，家百口，不自振，議鬻昭應墅。宰相王縉欲得之，使弟紘說曰：「以君才宜在左右，胡不以墅奉丞相取右職？」復曰：「鬻先人墅以濟孀單，吾何用美官，使門內餒且寒乎？」縉憾之，由是廢。數歲，乃歷歙、池二州刺史，治狀應條。遷湖南觀察使。改同州刺史，歲歉，州有京畿觀察使儲粟，復輒發以貸人，有司劾治，詔削階，停刺史。或吊之，復曰：「茍利於人，胡責之辭！」久乃拜兵部侍郎。



 普王為襄漢元帥，進復戶部尚書、統軍長史。舊制謂「行軍長史」，德宗以復父諱更之。未行，扈狩奉天。帝惡庳隘，欲西如鳳翔依張鎰。復曰：「鳳翔乃泚舊兵，今泚悖亂，當有同惡者。雖鎰，臣畏不免。」帝曰：「朕業行，留一日以驗爾言！」俄而鎰為李楚琳所害，於是拜吏部尚書、同中書門下平章事。



 復嘗言：「艱難以來，始用宦者監軍，權望太重，是曹正可委宮掖事，兵要政機，叵使參領。」帝不聽。又言：「陛下厥初清明，自楊炎、盧杞妨命穢盛德，播越及茲。今阽於危，當懲乂前敗。」因述君臣大端，即自言：「若使臣依阿偷免，不敢當宰相。」杞對上或諂諛阿匼，復厲言：「杞詞不正！」帝色眙，謂左右曰：「復慢我。」因詔復充山南、江淮、湖南、嶺南等道宣撫、安慰使。



 興元初，進門下侍郎。初，淮南陳少游左附李希烈，而張鎰判官韋皋殺邠、隴叛卒，不應楚琳。復還執政，建言：「陛下反正，功臣已貴矣，唯甄善汰惡為未明。少游位將相，首臣賊，皋名淺官下，獨挺挺抗忠。如以皋代少游，則天下嘹然知逆順之理。」帝許之。復出，中官馬欽緒揖宰相劉從一，附耳語，既而從一密諗復曰：「有詔與公議向所奏，不欲李勉、盧翰聞知。」復曰：「堯、舜有『僉曰』之言，朝廷大事尚當謀及公卿。如勉等非其人，當罷去。既曰宰相，而謀議可獨避之乎？今與公行此或可，第恐浸以生常，政由是敝。」從一以聞，帝不悅。復辭疾上政事，許之。



 弟升，尚郜國大長公主，肅宗女也。升早卒，主以奸蠱事再得罪廢，諸子悉逐丑地，女為皇太子妃，太子請離婚，帝銜曩忮，故復坐是檢校太子左庶子，廢居饒州。貞元四年卒，年五十七。



 復望閥高華，厲名節，不通狎流俗。及為相，臨事嚴方，數咈帝意，故居位亟解。然性孝友，既貶晏然，口未嘗言所累。



 復子湛。湛子置，咸通中位宰相，無顯功，史逸其傳。



 俯，字思謙，恆子。貞元中，及進士第，又以賢良方正對策異等，拜右拾遺。元和六年，召為翰林學士，凡三年，進知制誥。會張仲方以李吉甫數調發疲天下，訾其謚，憲宗怒，逐仲方，而俯坐與善，奪學士，下除太僕少卿。皇甫鎛薦為御史中丞。鎛與令狐楚皆善俯，兩人同輔政，數稱其善，故帝待俯厚。襲徐國公。穆宗立，逐鎛，議所以代者，楚薦之，授中書侍郎、同中書門下平章事，進門下侍郎。



 吐蕃寇涇州，調兵護邊，帝因問：「兵法有必勝乎？」俯曰：「兵兇器，聖人不得已用之，故武不可玩，玩則無震。夫以仁討不仁，以義討不義，先招懷，後掩襲，故有不殺厲，不禽二毛，不犯田稼，其救人如免水火，此必勝術也。若乃以小不忍輕任干戈，師曲而敵怨，非徒不勝，又將自危，是以聖王慎於兵。」帝重其言。嘗詔俯撰王承宗先銘，俯奏：「承宗比不臣，迷而後復，臣不忍稱道其先。又辭成當有餉謝，拒之，則非朝廷撫納意；受之，臣誼不當取。」帝善而止。



 令狐楚罷執政，西川節度使王播賂權幸求宰相，俯劾播纖佞不可污臺宰，帝不許。自請罷，冀有感寤，帝亦不省。俄罷為尚書左僕射，用播為鹽鐵使，後卒相，俯自謂輔政淺，固辭僕射，換吏部尚書。又避選事，徙兵部，移病求分司，不許。授太子少保，為同州刺史。復以少保分司東都。



 性簡潔，以聲利為污，疾邪太甚，孤特一概，故輕去位無所藉。文宗即位，召授少師，稱疾力不拜，乃還左僕射，許致仕。莊恪太子時，議選舊德，保輔東宮，復以少師召，輒上還制書，堅辭。即遷太子太傅，優詔褒尚。開成初，弟俶為楚州刺史，召見。帝曰：「俯先帝賢宰相，筋力未衰，可一來，爾善道朕意。」乃以詔書並絹三百因俶致之。俯終不起，以壽卒。



 母韋，賢明，治家嚴，俯雖宰相，侍左右如褐衣時。居喪哀毀。既老，家於洛，歲時賓客請謝，以為煩，乃舍濟源墅，自放山野，優游窮年。然其居位頗介謹持法，重名器，狹於用人，每除吏，常憂不稱，鮮有簡拔。



 穆宗初，兩河底定，俯與段文昌當國，謂四方無虞，遂議大平事，以為武不可黷，勸帝偃革尚文，乃密詔天下鎮兵，十之，歲限一為逃、死，不補，謂之銷兵。既而籍卒逋亡，無生業，曹聚山林間為盜賊。會硃克融、王廷湊亂燕、趙，一日悉收用之。朝廷調兵不克，乃召募市人烏合，戰輒北，遂復失河朔矣。



 贊曰：俯議銷兵，寧不野哉！當此時，河朔雖挈地還天子，而悍卒頑夫開口仰食者故在，彼皆不能自返於本業者也。又硃克融等客長安，餓且死，不得一官，而俯未有以措置，便欲去兵，使群臣失職，一日叫呼，其從如市，幽、魏相挺，復為賊淵，可謂見豪末而不察輿薪矣。宰相非其人，禍可既乎！



 仿，字思道，悟子。大和中，擢進士第。除累給事中。宣宗力治，喜直言，嘗以李璲為嶺南節度使，使者已賜節，而仿封還詔書。帝方作樂，不暇命使，遣優工趨出追之，未及璲所而還。後以封敕脫誤，法當罰，侍講學士孔溫裕曰：「給事中駁奏，為朝廷論得失，與有司奏事不類，不應罰。」詔可。



 令狐綯用李琢經略安南，琢以暴沓免，俄起為壽州團練使，仿劾奏琢無所回，時推其直。自集賢學士拜嶺南節度使。南方珍賄叢夥，不以入門。家人病，取槁梅於廚以和劑，仿知，趣市還之。



 咸通初，為左散騎常侍。懿宗怠政事，喜佛道，引桑門入禁中為禱祠事，數幸佛廬，廣施予。仿諫，以為：「天竺法割愛取滅，非帝王所尚慕。今筆梵言，口佛音，不若懲謬賞濫罰，振殃祈福。況佛者可以悟取，不可以相求。」帝雖昏縱，猶嘉嘆其言。後官數遷，拜義成軍節度使。滑州瀕河，累歲水壞西北防，仿徙其流遠去，樹堤自固，人得以安。以兵部尚書再判度支，進中書侍郎、同中書門下平章事。再遷司空、蘭陵縣侯。時天下盜起，宦人持兵柄，仿以鯁正為權近所忌。卒，年八十。



 子廩，字富侯。第進士，遷尚書郎。仿領南海，解官往侍。為人退約少合。南海多穀紙，仿敕諸子繕補殘書。廩諫曰：「州距京師且萬里，書成不可露齎，必貯以囊笥，貪者伺望，得無薏苡嫌乎？」仿曰：「善，吾思不及此。」乃止。廣明初，以諫議大夫知制誥，請厲止夜行以備賊諜，出太倉粟賤估以濟貧民。俄遷京兆尹。田令孜養子有罪亡，擊捕吏，系獄，請救踵門，廩不納，杖殺之，內外畏讋。令孜拒黃巢，以廩為糧料使，辭疾，貶賀州司戶參軍事。會襄王竊據，挈族逃河朔，鎮冀節度使王鎔厚禮之。光化中，以給事中召，不至，卒。



 遘，字得聖，置子。咸通中，擢進士第，闢節度府。入朝，拜右拾遺。與韋保衡聯第，而遘姿宇秀偉，氣孤峻，嘗慕李德裕為人。保衡才下，諸儒靳薄之，不甚齒，獨呼遘太尉，保衡憾焉。於是保衡已為相，摭遘罪，繇起居舍人斥播州司馬。道三峽，方迫畏不瞑，若有人謂曰：「公無恐，予為公呵御。」遘悅悟。俄謁白帝祠，見帝貌類向所睹，異之。未幾，保衡死，召為禮部員外郎。乾符中，累擢戶部侍郎、翰林學士承旨。



 僖宗入蜀，以兵部判度支，次綿州，拜同中書門下平章事。始，王鐸主貢舉而得遘，及是，與鐸並位。鐸年老，嘗入對踣殿中，遘掖起之。帝喜曰：「遘善事長，大臣和，予之幸也！」遘曰：「不止以長，乃鐸門生。」帝笑曰：「鐸選士，朕選宰相，卿無負我！」遘頓首謝。從還京師，累拜司空，封楚國公。



 遘負大節，以王佐自任。既當國，風採峭整，天子器之。時籓鎮多興於盜賊，橫放莫能制，權綱漼弛。支詳在徐州，引散騎常侍李損子凝吉為佐，會牙將時溥逐詳而取節度，溥為饔干所毒，不死，或讒凝吉為詳報仇者，溥怒殺之。損時在朝，溥即上言損連謀，請並誅。田令孜受溥金，劾損，付御史獄，中丞盧渥傅成其罪。御史王華嫉惡甚，表損不知狀。令孜請移神策獄，華不奉詔，奏言：「損近臣，法當死即死，獨不宜取辱於宦人手。」遘即時叩延英爭曰：「凝吉以冤就屠，已不可言。損與子音問不接且數期，安得謂同謀哉？溥恃功壞天子法，請案近臣，卑侮王室，有無將之萌。今損可無罪誅，禍且及臣輩。」帝寤，止免官。當此時，令孜持禁軍，權寵可炙，公卿無不附順，唯遘未嘗少下。



 後令孜取安邑池鹽給衛軍，王重榮固爭，乃徙重榮它鎮，不受詔。令孜以兵討之，重榮引沙陀拒王師。王師敗，逐而西，帝驚，幸鳳翔。諸節度共劾令孜生事，離間大臣。遘素惡之，與裴澈計，共召硃玫於邠。玫起邠兵五千奉迎，與沙陀等連和。令孜迫帝幸陳倉，夜出，百官不及從。玫怒令孜，並望帝不諒其心，謂遘曰：「上奔播六年，中原之人，與賊肝髓流野，得復宗廟，遺老殘民聞輿馬音，流涕相歡。上曾不念，以諸侯勤王功為敕使之寵。今奸臣為國產怨，我奉命而來，返以為脅君。群臣報國極矣，戰力殫矣，尚能垂頭塌翅求生於黃門哉！喪君有君，公其圖之。」遘曰：「上無負天下，顧為令孜掣制，每言必涕數行下。陳倉之行，又劫於兵。公誠有憂王室意，宜還籓奉表，請天子復國，策無宜此。」玫曰：「諸王才可任天下者不乏。」遘曰：「人非伊、霍，欲為禍首，未或利也。」玫退曰：「我擇一王為帝，違者斬，尚何事？」乃立嗣襄王煴，而召遘作冊，遘苦辭，玫更委鄭昌圖，滋恨遘。及還長安，使昌圖相煴，罷遘為太子太保。移疾不出。方其弟蘧為永樂令，往從之。帝還宮，宰相孔緯與遘雅隙，乃劾嘗為偽臣，即賜死其所，實光啟三年。



 遘見柄任凡五期，行完而材，逢世多故，召愎臣以濟亂，身污偽署，不得其死，人為哀之。



 定，字梅臣，瑀曾孫。以廕起家陜州參軍事、金城丞。蒞事清挺。選補黜陟使裴遵慶表為判官，還調萬年主簿。歷左右司郎中。為元載所惡，外遷袁、潤等六州刺史。大歷中，有司差天下刺史治最，定與常州蕭復、豪州張鎰為第一，而劭桑稼，均賦稅，業徠游口，在鎰、復右。遷戶部侍郎、太常卿。硃泚泚反，詭姓名為張誕，匿里中，與蔣沇不浼於賊。事平，擢太子少師。卒，年七十七，贈太子太師。



 贊曰：梁蕭氏興江左，實有功在民，厥終無大惡，以浸微而亡，故餘祉及其後裔。自瑀逮遘，凡八葉宰相，名德相望，與唐盛衰。世家之盛，古未有也。



\end{pinyinscope}