\article{列傳第一百一十二　二王諸葛李孟}

\begin{pinyinscope}

 王重榮，太原祁人。父縱，太和末為河中騎將，從石雄破回鶻，終鹽州刺史。重榮以父任為列校學派·團體，與兄重盈皆以毅武冠軍，擢河中牙將，主伺察。時兩軍士干夜禁，捕而鞭之。士還，訴於中尉楊玄實，玄實怒，執重榮讓曰：「天子爪士，而籓校辱之！」答曰：「夜半執者奸盜，孰知天子爪士？」具言其狀。玄實嘆曰：「非爾明辨，孰由知之？」更諉於府，擢右署。重榮多權詭，眾所嚴憚，雖主帥莫不下之。稍遷行軍司馬。



 黃巢陷長安，分兵略蒲，節度使李都不能支，乃臣賊，然內憚重榮，表以自副。地邇京師，賊調取橫數，使者至百輩，坐傳舍，益發兵，吏不堪命。重榮脅說都曰：「我所詭謀紓難，以外援未至。今賊裒責日急，又收吾兵以困我，則亡無日矣。請絕橋，嬰城自守，不然，變生何以制之？」都曰：「吾兵寡，謀不足，絕之，禍且至，願以節假公。」遂奔行在。重榮乃悉驅出賊使斬之，因大掠居人以悅其下。天子使前京兆尹竇潏間道慰其軍，因詔代都。重榮率官屬奉迎。潏至，大饗士，倡言曰：「天子以大臣守土，誰得逐之？為我疏首惡者。」眾無敢對。重榮佩刀歷階曰：「首謀者，我也，尚誰索？」目潏，吏趣具騎，潏即奔還。重榮遂主留後。



 賊使健將硃溫以舟師下馮翊，黃鄴率眾自華陰合攻重榮。重榮感勵士眾，大戰，敗之，賊棄糧仗四十餘艘。即拜檢校工部尚書，為節度使。會忠武監軍楊復光率陳、蔡兵萬人屯武功，重榮與連和，擊賊將李詳於華州，執以徇。賊使尚讓來攻，而硃溫將勁兵居前，敗重榮兵於西關門，於是出兵夏陽，掠河中漕米數十艘。重榮選兵三萬攻溫，溫懼，悉鑿舟沉於河，遂舉同州降。復光欲斬之，重榮曰：「今招賊，一切釋罪。且溫武銳可用，殺之不祥。」表為同華節度使。有詔即副河中行營招討，賜名全忠。



 巢喪二州，怒甚，自將精兵數萬壁梁田。重榮軍華陰，復光軍渭北，掎角攻之，賊大敗，執其將趙璋，巢中流矢走。重榮兵亦死耗相當。懼巢復振，憂之，與復光計，復光曰：「我世與李克用共憂患，其人忠不顧難，死義如己。若乞師焉，事蔑不濟。」乃遣使者約連和。克用使陳景斯總兵自嵐、石赴河中，親率師從之，遂平巢，復京師。以功檢校太尉、同中書門下平章事，封瑯邪郡王。累加檢校太傅。



 中人田令孜怒重榮據鹽池之饒。於時巨盜甫定，國用大覂，諸軍無所仰，而令孜為神策軍使，建請二池領屬鹽鐵，佐軍食。重榮不許，奏言：「故事，歲輸鹽三千乘於有司，則斥所餘以贍軍。」天子遣使者諭旨，不聽。令孜徙重榮兗海節度使，以王處存代之，詔克用將兵援河中。重榮上書劾令孜離間方鎮。令孜遣邠寧硃玫進討，壁沙苑。重榮詒克用書，且言：「奉密詔，須公到，使我圖公。此令孜、硃全忠、硃玫之惑上也。」因示偽詔。克用方與全忠有隙，信之，請討全忠及玫。帝數詔和解。克用合河中兵戰沙苑，玫大敗，奔邠州。神策軍潰還京師，遂大掠。克用乘勝西，天子走鳳翔。



 俄嗣襄王煴僭位，重榮不受命，與克用謀定王室。楊復恭代令孜領神策，故與克用善，遣諫議大夫劉崇望齎詔諭天子意，兩人聽命，即獻縑十萬，願討玫自贖。崇望還，群臣皆賀。重榮遂斬煴，長安復平。然性悍酷，多殺戮，少縱舍。嘗植大木河上，內設機軸，有忤意者，輒置其上，機發皆溺。嘗辱部將常行儒，行儒怨之。光啟三年，引兵夜攻府，重榮亡出外，詰旦殺之，推立重盈。



 重盈前此已歷汾州刺史。黃巢度淮，擢陜虢觀察使，重榮據河中，三遷檢校尚書右僕射，即拜節度使。未幾，同中書門下平章事。及代重榮，留長子珙領節度事，入殺行儒，軍復安。昭宗立，進太傅、兼中書令，封瑯邪郡王。父子兄弟相繼帥守，而從子蘊亦為忠武節度使。



 乾寧二年，重盈死，軍中以其兄重簡子珂出繼重榮，故推為留後。珙與弟絳州刺史瑤爭河中，上言：「珂本家蒼頭，請選大臣鎮河中。」又與硃全忠書言之。珂急，乃遣使請婚於李克用。克用薦之天子，許嗣鎮，然猶以崔胤為河中節度使。珙復構珂於王行瑜、李茂貞，曰：「珂不受代，且晉親也，將不利於公。」行瑜等約韓建共薦珙。詔曰：「吾重已授珂矣。重榮有大功，不可廢。」行瑜怒，使其弟行約攻珂，克用遣李嗣昭援之，敗珙於猗氏，獲其將李璠。



 三鎮銜帝之卻其請也，連兵犯京師，謀廢帝、誅執政而立吉王，固請授珙河中。克用聞之怒，以師討三鎮，瑤、珙兵引去。克用拔絳州，斬瑤而屯渭北，敗行約朝邑。



 行約走京師。弟行實在左軍，共說樞密使駱全瓘，謀挾帝幸邠。右軍李繼鵬以告中尉劉景宣二人，茂貞黨也。，欲以兵劫全瓘等，請帝幸鳳翔。兩軍合噪承天門街，帝登樓諭和之，繼鵬怒，輒射帝，縱火焚門，帝率諸王及衛兵戰，繼鵬矢及帝胄，軍乃退。帝出幸定州將李筠軍，嗣延王戒丕、嗣丹王允以鹽州六都兵從帝出啟夏門，次於郊。兩軍憚鹽州兵銳，各走其軍。帝次莎城，百官繼至，士民從者亦數萬。帝欲入谷中自固，以穀有「沒唐石」，惡之，徙石門。民匿保山谷間，帝每出，或獻飴漿，帝駐馬為嘗，民皆流涕。既而遣嗣薛王知柔及劉光裕還京師。



 克用遣使者奔問行在，帝因詔克用、珂以兵趨新平，又詔涇州張鐇會克用軍以扼岐陽。克用在河中未出也，帝懼茂貞之逼，復使嗣延王戒丕以御服玉器賜之，督其西，乃壁渭北，進營渭橋。於是行瑜壁興平，茂貞壁鄠。行瑜兵數卻，茂貞懼，斬繼鵬，傳首以謝。繼鵬姓閻名珪，左神策軍拍張人，為茂貞養子云。詔削行瑜官爵，以克用為邠寧四面行營都招討使，珂為糧料使。克用遣子存貞請天子還宮。詔以騎三千戍三橋。



 帝既還，加珂檢校司空，為節度使。克用以女妻之，珂親迎太原，以李嗣昭助守河中，因攻珙，珙戰數北。珙任威虐，殺人斷首置前，而顏色泰定，下恐，不敢叛，然稍弱，無鬥志。光化二年，為部將李璠所殺，自為留後，詔代珙節度。又失眾，凡五月，為牙將硃簡所殺，挈其地入硃全忠，表授節度使、同中書門下平章事，更名友謙。



 珙殺給事中王柷等十餘人，幕府曹遭戮辱甚眾，人有罪輒刳皪以逞。貨者，故為常州刺史，避難江湖，帝聞剛鯁，以給事中召，道出陜。珙謂且柄任，厚禮之。貨鄙其武暴，不降意。既宴，盛列珍器音樂，珙請於貨曰：「僕今日得在子弟列，大賜也。」三請，貨不答。珙勃然曰：「天子召公，公不可留此。」遂罷，遣吏就道殺之，族其家，投諸河，以溺死聞。帝不能詰。珙死，贈太師。詔陜州冤死者，有司吊祭，存問其家。



 始，全忠擊楊行密不能克，諷荊、襄、青、徐等道請己為都統以討行密，帝依違未報；而珂與太原、鎮定等道亦請加行密都統，以討全忠。繇是兩罷之，全忠怨珂，不忘也。帝為劉季述所廢，珂憤見言色，屢陳討賊謀。既反正，首獻方物，帝甚倚之。而全忠以克用方強，不敢加兵。及王鎔詘服，拔定州，而克用兵折，乃謂其將張存敬曰：「珂恃太原侮慢我，爾持一繩縛之。」存敬以兵數萬度河，由含山襲，絳州刺史陶建釗、晉州刺史張漢瑜皆降，以何絪戍之，進攻珂。全忠率師繼進，即劾珂交構克用，為方鎮生事，不可赦。珂乞師太原，為絪所迮，不能進。珂急使妻遺克用書曰：「賊攻我，朝夕見俘，乞食大梁矣。」克用答曰：「道且斷，往救必俱亡，不如歸朝廷。」珂窮，遣使告李茂貞曰：「上初反正，詔籓鎮無相侵。而硃公不顧約，以攻敝邑。敝邑亡，則邠、岐非君所保，天子神器斂手付人矣。宜與華州韓公出精銳固潼關，以張兵勢。僕不武，公其惠我西偏地，以為捍守。蒲，請公自有之。關西安危，國祚長短，系公此舉也。」茂貞不答。



 珂益蹙，會橋毀，潛具舟將遁，夜諭守兵，無肯為用者。牙將劉訓叩寢門，珂疑有變，叱之，訓自袒其衣曰：「茍有它，請斷臂自明！」珂出，問計所宜，答曰：「若夜出，人將爭舟，一夫鴟張，禍系其手。如旦日，以情諗軍中，宜有樂從者，可則濟，否則召諸將行成以緩敵，徐圖所向，上策也。」珂然之。明日，登城語存敬曰：「吾於硃公有父子歡，君姑退舍，須公至，吾自聽命。」乃執太原諸將並奉節印內存敬軍，豎大幡城上，遣兄璘與諸將樊洪等見存敬。存敬解圍而戍以兵。



 全忠自洛至。全忠，王出也，始背賊事重榮，約為甥舅，德其全己，指日月曰：「我得志，凡氏王者皆事之。」至是，忘誓言，過重榮墓，偽哭而祭。次虞鄉，珂欲面縛牽羊以見，全忠報曰：「舅之恩，無日可忘。君若以亡國禮見，黃泉其謂我何？」珂出迎，握手泣下，駢轡以入。居旬日，以存敬守河中，舉珂室徙於汴。後令入覲，遣人賊之於華州。



 自重榮傳珂，凡二十年。



 諸葛爽，青州博昌人。為縣伍伯，令笞苦之，乃亡命，沈浮里中。龐勛反，入盜中為小校。勛勢蹙，率百餘人與泗州守將湯群自歸，累遷汝州防禦使。李琢討沙陀於雲州，表為北面招討副使。徙夏綏銀節度使，檢校尚書右僕射。



 黃巢犯京師，詔率代北行營兵入衛，次同州，降賊，偽署河陽節度使，代羅元杲。元杲者，本神策將，狀短陋，倚中官勢，剽財輸京師，凡鉅萬，人怨之。爽至，募州人戰，眾不從，相率迎爽，元杲奔行在。爽間道表僖宗以自明，詔拜節度使。李克用援陳許，道天井關。爽懼，不肯假道，出屯萬善。克用自河中趨汝、洛。



 爽累授京師東南面招討諸行營副都統、左先鋒使，兼中書門下平章事。硃溫為賊守同州，爽率輕兵入之，溫偃旗設伏以待，爽謂賊遁，士解甲就舍，伏發，爽悉棄鎧馬奔還。至修武，為魏博韓簡擊敗之，不敢入。簡留將趙文弁戍河陽，自攻鄆，時中和二年也。河陽人誘爽，自金、商馳，復入之，厚禮文弁及戍人，還之魏。於是爽攻新鄉，簡自鄆來，戰獲嘉西。簡陰窺關中，其下不悅，裨將樂彥禎間眾之隙，引其軍先還，故簡兵八萬自潰，相藉溺清水至不流。明年，詔爽為東南面招討使，伐秦宗權，表李罕之自副。



 爽雖興庸廝，善吏治，法令澄壹，人無愁咨。擢累檢校司空。光啟二年卒。其將劉經與澤州刺史張言共立爽子仲方為留後，為蔡賊孫儒所攻，奔於汴，儒取孟州。



 李罕之，陳州項城人。少拳捷。初為浮屠，行丐市，窮日無得者，抵缽褫祗衼去，聚眾攻剽五臺下。先是，蒲、絳民壁摩雲山避亂，群賊往攻不克，罕之以百人徑拔之，眾號「李摩雲」。隨黃巢度江，降於高駢，駢表知光州事。為秦宗權所迫，奔項城，收餘眾依諸葛爽，署懷州刺史。爽伐宗權，即表以自副。屯睢陽，無功。又表為河南尹、東都留守，使捍蔡。



 河東李克用脫上源之難，喪氣還，罕之迎謁謹甚，勞餼加等，厚相結。罕之因府為屯，會孫儒來攻，罕之不出。數月，走保黽池。東都陷，儒焚宮闕，剽居民去。爽遣將收東都，罕之逐出之，爽不能制。俄而爽死，其將劉經、張言共立爽子仲方，欲去罕之。而罕之故與郭璆有隙，擅殺璆，軍中不悅。經間眾怒，襲其壁，罕之退保乾壕，經追擊，反為所敗，乘勝入屯洛陽苑中。經戰不勝，還河陽。罕之屯鞏，將度汜，經遣張言拒河上，反與罕之合，攻經不克，屯懷州。



 孫儒逐仲方，取河陽，自稱節度使。俄而宗權敗，棄河陽走，罕之、言進收其眾，丐援河東，克用遣安金俊率兵助之，得河陽。克用表罕之為節度使、同中書門下平章事。有詔與屬籍。又表言為河南尹、東都留守。



 罕之與言甚篤，然性猜暴。是時大亂後，野無遺稈，部卒日剽人以食。又攻絳州，下之，復擊晉州，王重盈欲出汴兵救，罕之解圍還。而言善積聚，勸民力耕，儲廥稍集。罕之食乏，士仰以給，求之無涯，言不能厭，罕之拘河南官吏笞督之；又東方貢輸行在者，多為罕之邀頡。重盈反間於言，文德元年，罕之悉兵攻晉州，言夜襲河陽，俘罕之家。罕之窮，奔河東，克用復表為澤州刺史，領河陽節度使，遣李存孝、薛阿檀、安休休率師三萬攻言。城中食盡，言納孥于汴求救，全忠遣丁會、葛從周、牛存節來援，戰沅河聚。休休不利，降全忠，存孝還。全忠更以丁會為河陽節度使，言歸洛陽。



 罕之保澤州，數出鈔懷、孟、晉、絳，無休歲，人匿保山谷，出為樵汲者，罕之俘斬略盡，數百里無舍煙。克用遣罕之、存孝攻孟方立，拔磁州，方立戍將馬溉兵數萬戰琉璃陂，罕之禽溉，敗其眾。大順初，汴將李讜、鄧季筠攻罕之，罕之告急於克用，遣存孝以騎五千救之。汴士呼罕之曰：「公倚沙陀，絕大國。今太原被圍，葛司空入上黨，不旬日，沙陀無穴處矣！」存孝怒，引兵五百薄讜營，呼曰：「我，沙陀求穴者，須爾肉以飽吾軍，請肥者出鬥！」季筠引兵決戰，存孝奮槊馳，直取季筠。讜夜走，追至馬牢川，敗之。克用討王行瑜，表罕之副都統，檢校侍中。行瑜誅，封隴西郡王，檢校太尉、兼侍中。



 罕之恃功多，嘗私克用愛將蓋寓求一鎮，寓為請，克用不許，曰：「鷹鸇飽則去矣，我懼其翻覆也。」光化初，昭義節度使薛志勤卒，罕之夜襲潞，入之，自稱留後，報克用曰：「志勤死，懼它盜至，不俟命輒屯於潞。」克用遣李嗣昭先擊澤州，拘罕之家屬送太原。罕之攻沁州，執刺史、守將，送款於汴，全忠表罕之昭義節度使，命丁會援之；與嗣昭戰含口，嗣昭不利，葛從周取澤州。嗣昭又攻罕之，罕之暴得病，不能事。會代戍，全忠更以罕之節度河陽三城，卒於行，年五十八。未幾，嗣昭復取澤州，以李存璋為刺史，進收懷州，攻河陽。汴將閻寶引兵至，嗣昭還。



 始，儒去東都也，井閈不滿百室。言治數年，人安賴之，占籍至五六萬，繕池壘，作第署，城闕復完。全忠懼言異己，乃徙節天平，以韋震為河南尹。爽諸將無傳地者，言後嗣名全義。



 王敬武，青州人。隸平盧軍為偏校，事節度使安師儒。中和中，盜發齊、棣間，遣敬武擊定。已還，即逐師儒，自為留後。時王鐸方督諸道行營軍復京師，因承制授敬武平盧節度使，趣其兵使西。及京師平，進檢校太尉、同中書門下平章事。龍紀元年卒。



 子師範，年十六，自稱留後，嗣領事。昭宗自以太子少師崔安潛領節度，師範拒命。時棣州刺史張蟾迎安潛，師範遣部將盧弘攻之，弘與蟾連和。師範以金啖之，曰：「君若顧先人，使不絕其祀，君之惠也。不然，願死墳墓。」弘少之，不為備，師範伏兵迎於路，部將劉莘斬弘，遂攻棣州。蟾請救於硃全忠，全忠馳使諭解，師範拔其城，斬蟾，而安潛不敢入。



 師範喜儒學，謹孝，於法無所私。舅醉殺人，其家訴之，師範厚賂謝，訴者不置，師範曰：「法非我敢亂。」乃抵舅罪。母恚之，師範立堂下，日三四至，不得見三年，拜省戶外不敢懈。以青州父母所籍，每縣令至，具威儀入謁，令固辭，師範遣使挾坐，拜廷中乃出。或諫不可，答曰：「吾恭先世，且示子孫不忘本也。」



 全忠已並鄆州，遣兵攻師範，師範下之。會全忠圍鳳翔，昭宗詔方鎮赴難，以師範附全忠，命楊行密部將硃瑾攻青州，且欲代為平盧節度。師範聞之，哭曰：「吾為國守籓，君危不持，可乎？」乃與行密連盟。遣將張居厚、李彥威以甲槊二百輿紿為獻者，及華州，先內十輿，閽人覺，眾擐甲噪，殺全忠守將婁敬思。是時崔胤方在華，閉門拒戰，執居厚還全忠。



 劉鄩襲兗州，入之。師範亦潛兵入河南，徐、沂、鄆等十餘州同日並發。全忠使從子友寧率軍東討。是時帝還長安，故全忠並魏博軍屯齊州。王茂章方以兵二萬合師範弟師誨攻密州，破之，以張訓為刺史。進攻沂州，敗其兵，還青州，半舍而屯。友寧方攻博昌，未下，全忠督戰急，友寧驅民十萬，負木石，築山臨城中，城陷，屠老少投尸清水，遂圍登州。茂章欲啖友寧，不肯救。未幾，城破，友寧負勝攻別屯。茂章度汴軍怠，與師範合擊友寧於石樓，斬其首，傳於行密。



 全忠怒，悉軍二十萬倍道至。茂章閉營，伺軍懈，毀壁出鬥，還與諸將飲，訖，復戰。全忠望見，嘆曰：「吾有將如是，天下不足平！」於是退屯臨淄。茂章畏全忠，乃斂軍而南，使李虔裕以五百人後拒。茂章解衣寐，虔裕呼曰：「追至，將軍速去！」茂章曰：「吾共決死。」虔裕固請，茂章乃去。已而追至，虔裕一軍覆，茂章免。全忠見虔裕，欲釋之，瞋目大罵而死。張訓召諸將謀曰：「汴人至，師少，何以待之？」眾請焚城而亡，訓曰：「不然。」即封府藏，下縣門，密引兵去。汴軍見府庫完，德之，不追。



 全忠留楊師厚圍青州，敗師範兵於臨朐，執諸將，又獲其弟師克。是時，師範眾尚十餘萬，諸將請決戰，而師範以弟故，乃請降。全忠歸其弟，假師範知節度留後事，師範獻錢二十萬緡以謝軍。汴將劉重霸執棣州刺史邵播，得其書八百紙，皆教師範戰守，全忠憚而殺之。



 葛從周圍兗州，劉鄩不肯下，從周以師範命招之，乃盡出將士，開門降。從周為辦裝，使詣汴，鄩但素服乘驢而往。全忠賜冠帶，辭曰：「囚請就縶。」不許。既見，慰之，飲以酒，固辭。全忠笑曰：「取兗州，量何大邪？」擢署都押衙，在諸舊將上。諸將趨入，鄩一無讓，全忠奇之。



 歲餘，徙師範於汴，亦縞素請罪。全忠見以禮，表為河陽節度使。既受唐禪，友寧妻訴仇人於朝，乃族師範於洛陽。先是，有司坎第左，告之故。師範乃與家人宴，少長列坐，語使者曰：「死固不免，予懼坑之則昭穆失序，不可見先人地下。」酒行，以次受戮者二百人。



 孟方立，邢州人。始為澤州天井戍將，稍遷游奕使。中和元年，昭義節度使高潯擊黃巢，戰石橋，不勝，保華州，為裨將成鄰所殺，還據潞州。眾怒，方立率兵攻鄰，斬之，自稱留後，擅裂邢、洺、磁為鎮，治邢為府，號昭義軍。潞人請監軍使吳全勖知兵馬留後。時王鐸領諸道行營都統，以潞未定，墨制假方立檢校左散騎常侍、兼御史大夫，知邢州事，方立不受，囚全勖，以書請鐸，願得儒臣守潞。鐸使參謀中書舍人鄭昌圖知昭義留事，欲遂為帥。僖宗自用舊宰相王徽領節度。時天子在西，河、關雲擾，方立擅地而李克用窺潞州，徽度朝廷未能制，乃固讓昌圖。昌圖治不三月，輒去。方立更表李殷銳為刺史。謂潞險而人悍，數賊大帥為亂，欲銷懦之，乃徙治龍岡。州豪傑重遷，有懟言。會克用為河東節度使，昭義監軍祁審誨乞師，求復昭義軍。克用遣賀公雅、李筠、安金俊三部將擊潞州，為方立所破。又使李克修攻取之，殺殷銳，遂並潞州，表克修為節度留後。初，昭義有潞、邢、洺、磁四州，至是，方立自以山東三州為昭義，而朝廷亦命克修，以潞州舊軍畀之。昭義有兩節，自此始。



 克修，字崇遠，克用從父弟。精馳射，常從征伐，自左營軍使擢留後，進檢校司空。



 方立倚硃全忠為助，故克用擊邢、洺、磁無虛歲，地為鬥場，人不能稼。光啟二年，克修擊邢州取故鎮，進攻武安。方立將呂臻、馬爽戰焦岡，為克修所破，斬首萬級，執臻等，拔武安、臨洺、邯鄲、沙河。克用以安金俊為邢州刺史，招撫之。方立丐兵於王鎔，鎔以兵三萬赴之，克修還。後二年，方立督部將奚忠信兵三萬攻遼州，以金啖赫連鐸與連和。會契丹攻鐸，師失期，忠信三分其兵，鼓而行，克用伏兵於險，忠信前軍沒。既戰，大敗，執忠信，餘眾走，脫歸者才十二。龍紀元年，克用使李罕之、李存孝擊邢，攻磁、洺，方立戰琉璃陂，大敗，禽其二將，被斧鑕，徇邢壘，呼曰：「孟公速降，有能斬其首者，假三州節度使！」方立力屈，又屬州殘墮，人心恐。性剛急，持下少恩，夜自行陴，兵皆倨，告勞。自顧不可復振，乃還，引酖殺。



 從弟遷，素得士心，眾推為節度留後，請援於全忠。全忠方攻時溥，不即至，命王虔裕以精甲數百赴之，假道羅弘信，不許，乃趨間入邢州。大順元年，存孝復攻邢，遷挈邢、洺、磁三州降，執王虔裕三百人獻之，遂遷太原。表安金俊為邢、洺、磁團練使，以遷為汾州刺史。



 贊曰：以亂救亂，跋扈者能之；以亂不能救亂，險賊者能之。蓋救亂似霸，然而似之耳，故不足與共功。觀王重榮寧不信哉！破黃巢，佐李克用平京師，若有為當世者。俄而奮私隙，逼天子出奔，雖馘硃玫，僕偽襄王，謂曰「定王室」，實卑之也。身死部將手，救亂而卒於亂，重榮兩得之。不殺硃全忠，而為全忠誅，絕其嗣，宜矣。餘皆庸奴下材，無所訾責云。



\end{pinyinscope}