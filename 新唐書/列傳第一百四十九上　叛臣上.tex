\article{列傳第一百四十九上　叛臣上}

\begin{pinyinscope}

 僕固懷恩，鐵勒部人。貞觀二十年，鐵勒九姓大首領率眾降，分置瀚海、燕然、金微、幽陵等九都督府，別為蕃州要著作有《數學原理》（與其學生羅素合著）、《科學與近代世，以僕骨歌濫拔延為右武衛大將軍、金微都督，訛為僕固氏。生乙李啜；乙李啜生懷恩，世襲都督。



 懷恩善戰鬥，曉識戎情，部分謹嚴。安祿山反，從朔方節度使郭子儀討賊雲中，破之；敗薛忠義於背度山，殺七千騎，禽忠義子，下馬邑。進會李光弼，戰常山、趙郡、沙河、嘉山，走史思明。肅宗即位，與子儀赴靈武。時同羅部落叛，祿山北掠朔方，子儀率懷恩迎擊。懷恩子玢戰敗降虜，已而自拔歸，懷恩怒，叱斬之。將士股慄，皆殊死戰，遂破其眾，收馬、橐它、器械甚眾。帝又詔與敦煌王承寀使回紇請師，回紇聽命。至德二載，從子儀下馮翊、河東，走賊將崔乾祐，襲潼關，破之。賊將安守忠、李歸仁苦戰二日，王師敗績。懷恩至渭水，無舟，抱馬鬣以逸，收散卒還河東。子儀赴鳳翔，歸仁以勁兵邀戰三原，子儀使懷恩與王升、陳回光、渾釋之、李國貞五將軍伏白渠下，賊至遇伏，敗而走。又戰清渠，不利，引還。



 時回紇使葉護、帝得以四千騎濟師，南蠻、大食等兵亦踵至。帝乃詔廣平王為元帥，使懷恩統回紇兵，從王戰香積寺北。賊以一軍伏營左，懷恩馳掩之，馘斬無遺者，賊氣沮。既合戰，以回紇夾攻賊，戰酣，脫甲援矛直搗陣，殺十餘人，眾驚靡，亦會李嗣業鏖斗尤力，賊大崩敗。會日暮，懷恩見王曰：「賊必棄城走，願假壯騎二百，縛安守忠、李歸仁等致麾下。」王曰：「將軍戰疲，且休矣；迨明，與將軍圖之。」對曰：「守忠等皆天下驍賊，驟勝而敗，此天與我也，奈何縱之？使復得眾，必為我患，雖悔無逮。」王不從，固請，通夕四五反。遲明，諜者至，守忠等果遁去。又從王破賊於新店。以復兩京有殊功，詔加開府儀同三司、鴻臚卿，封豐國公，賜封二百戶。



 從郭子儀破安太清，下懷、衛二州，攻相州，戰愁思岡，常為先鋒，勇冠軍中。乾元二年，拜朔方行營節度使，進封大寧郡王。



 懷恩為人雄重寡言，應對舒緩，然剛決犯上，始居偏裨，意有不合，雖主將必折詬。其麾下皆蕃、漢勁卒，恃功多不法。子儀政寬，能優容之。及李光弼代子儀，懷恩仍為副。光弼守河陽，攻懷州，降安太清。又子瑒，亦善鬥，以儀同三司將兵，每深入多殺，賊憚其勇，號猛將。太清妻有色，瑒劫致於幕，光弼命歸之，不聽，以卒環守。復馳騎趨之，射殺七人，奪妻還太清。懷恩怒曰：「公乃為賊殺官卒邪？」光弼持法嚴，少假貸。初，會軍汜水，朔方將張用濟後至，斬纛下。懷恩心憚光弼，自用濟誅，常邑邑不樂。及光弼與史思明戰邙山，不用令，以覆王師。帝思其功，召入為工部尚書，寵以殊禮。代宗立，拜隴右節度使，未行，改朔方行營節度，以副子儀。



 初，肅宗以寧國公主下嫁毘伽闕可汗，又為少子請婚，故以懷恩女妻之。少子立，號登里可汗，而懷恩女為可敦。寶應元年，帝召兵於回紇，而登里可汗已為史朝義所誘，引眾十萬盜塞，關中大震。帝遣殿中監藥子昂勞之，可汗因請見懷恩及其母，有詔報可。懷恩避嫌不往，帝賜鐵券，手詔固遣，乃行。與可汗會太原，可汗大悅，遂請和，助討朝義，即引兵屯陜州，待師期。



 於是雍王以元帥為中軍，拜懷恩同中書門下平章事為之副，乃與左殺為先鋒。時諸節度皆以兵會，次黃水，賊堅壁自固。懷恩陣西原，多張旗■，使突騎與回紇稍南出繚賊左，舉旗為應，破賊壁，死者數萬。朝義擁精騎十萬來援，埋根決戰，短兵接，殺獲相當。魚朝恩令射生五百攢矢注射，賊多死，而陣堅不可犯。馬璘怒，單騎援旗直進，奪兩盾，賊闢易，大軍乘以入，眾囂不止，朝義敗。斬首萬六千級，禽四千餘人，降者三萬。轉戰石榴園、老子祠，賊再敗，自相奔蹂死，填尚書谷幾滿，朝義輕騎走。懷恩進收東都、河陽，封府庫，無所私。釋賊所署許叔冀、王伷等，眾皆按堵。留回紇屯河陽，使瑒及北庭兵馬將高輔成以萬騎逐北，懷恩常壓賊而次。至鄭州，再戰再捷，賊帥張獻誠以汴州降，下滑州。朝義至衛州，與其黨田承嗣、李進超、李達廬合，有眾四萬，據河以戰。瑒濟師登岸薄之，賊黨奔潰。進次昌樂，朝義逸，偽帥達廬降，薛高、李寶臣舉相、衛、深、定等九州獻款。朝義至貝州，得其黨薛忠義，引眾三萬拒瑒於臨清。賊氣盛，瑒勒兵挫其鋒，令高彥崇、渾日進、李光逸設三伏以待，賊半度，伏發，擊之，朝義走。會回紇以輕騎至，瑒卷甲馳之，大戰下博，賊背水陣，師奔擊，賊大崩，積尸蔽流而下。朝義退守莫州。於是都知兵馬使薛兼訓、郝廷玉、兗鄆節度使辛云京會師城下，朝義與田承嗣數挑戰，不勝，臨陣斬偽黨敬榮。朝義懼，率殘眾奔幽州。王追躡，朝義走平州，自經死，河北平。懷恩與諸將皆罷兵，以功遷尚書左僕射兼中書令、河北副元帥、朔方節度使，加封戶四百。



 初，帝有詔但取朝義，其它一切赦之。故薛嵩、張忠志、李懷仙、田承嗣見懷恩皆叩頭，願效力行伍。懷恩自見功高，且賊平則勢輕，不能固寵，乃悉請裂河北分大鎮以授之，潛結其心以為助，嵩等卒據以為患云。



 未幾，加太子少師，增戶五百，第一區，與一子五品官。詔護回紇歸國，道太原，辛云京內忌懷恩，又以其與回紇親，疑可汗見襲，閉關不敢犒軍。懷恩既父子新立功，舉河朔若拾遺，名出諸將遠甚，而為云京所拒，大怒，表上其狀。頓軍汾州，使裨將李光逸以兵守祁，李懷光據晉州，張如嶽據沁州，高暉等十餘人自從。會監軍駱奉先自云京所歸，云京已厚結其歡，因言懷恩與可汗約反狀明白。奉先過懷恩，升堂拜母，母讓曰：「若與我兒約兄弟，今何自親云京？然前事勿論，自今宜如初。」酒酣，懷恩舞，奉先厚納以幣。懷恩未及酬，奉先亟辭去，懷恩即遣左右匿其馬。奉先疑圖己，乘夜遁歸。懷恩驚，追與其馬。奉先還，具奏懷恩反狀，懷恩亦請誅云京、奉先，詔兩解之。懷恩之過潞，李抱玉贈以幣馬，懷恩答之。俄抱玉表懷恩私有所結。



 廣德初，進拜太保，與一子三品、一子四品官，增封戶五百。瑒與一子五品官，封戶百。仍賜鐵券，以名藏太廟，畫象凌煙閣。又以瑒檢校兵部尚書、朔方行營節度使。然懷恩怏怏，又性強固，不肯為讒毀屈，無以自解，乃上書陳情曰：「臣世本夷人，少蒙上皇驅策。祿山之亂，臣以偏裨決死靜難，杖天威神，克滅強胡。思明繼逆，先帝委臣以兵，誓雪國讎，攻城野戰，身先士卒，兄弟死於陣，子姓沒於軍，九族之內，十不一在，而存者創痍滿身。陛下龍潛時，親總師旅，臣事麾下，悉臣之愚。是時數以微功，已為李輔國讒間，幾至毀家。陛下即位，知臣負謗，遂開獨見之明，杜眾多之口，拔臣於汧、隴，任臣以朔方，游魂反乾，朽骨再肉。前日回紇入塞，士人未曉，京輔震驚，陛下詔臣至太原勞問，許臣一切處置，因得與可汗計議，分道用兵，收復東都，掃蕩燕、薊。時可汗在洛，為魚朝恩猜阻，已失歡心。及臣護送回紇，云京閉城不出，潛使攘竊，蕃夷怨怒，彌縫百端，乃得返國。臣還汾州，休息士馬云京亦不使一介相聞，畏臣劾奏，故構為飛謗，以起異端。陛下不垂明察，欲使忠直之臣，陷讒邪之黨，臣所為拊心泣血者也。然臣之罪有六，無所逃死：往者同羅背逆，以騷河曲，兵連不解，臣不顧老母，從先帝於行在，募兵討賊，同羅奔殄，是臣不忠於國，罪一也；斬子玢以令士眾，舍天性之愛，是臣不忠於國，罪二也；二女遠嫁，為國和親，合從殄滅，是臣不忠於國，罪三也；又與子瑒躬履行陣，志寧邦家，是臣不忠於國，罪四也；河北新附，諸鎮皆握強兵，臣之撫綏，反側時定，是臣不忠於國，罪五也；協和回紇，戡定中原，二陵復土，使陛下勤孝兩全，是臣不忠於國，罪六也。」又言：「來瑱之誅，不暴其罪，天下為疑。四方奏請，陛下皆云與驃騎議之，可否不出宰相。」詞言慢很，帝一不為慊，且欲其悔過，故推心待之。詔宰相裴遵慶臨諭詔旨，因察其去就。



 遵慶至，懷恩抱其足，泣且訴。遵慶道帝所以不疑，即勸入朝，懷恩許諾。副將範志誠諫，以為「嫌隙成矣，奈何入不測之朝，獨不見來瑱、李光弼乎？二臣功高不賞，瑱已及誅。」懷恩乃止。欲使一子入宿衛，志誠固止。御史大夫王翊使回紇還，懷恩慮洩其交通狀，因留不遣。即使瑒攻雲京，云京敗，進攻榆次。



 初，帝幸陜，顏真卿請奉詔召懷恩。至是，帝使往，辭曰：「臣往請行，時也，今無及矣！」帝問故，對曰：「頃陛下避狄於陜，臣見懷恩，責以《春秋》義，不奔問官守，故懷恩來朝，以助討賊，則其辭順。今陛下即宮京邑，懷恩進不勤王，退不釋眾，其辭曲，必不來矣！」「然則奈何？」曰：「今言懷恩反者，獨辛云京、李抱玉、駱奉先、魚朝恩四人耳，自餘盛言其枉。然懷恩將士，皆郭子儀舊部曲，陛下若以子儀代之，喻以逆順，必相率而歸。」從之。



 子儀至河中，瑒攻榆次，未拔，追兵於祁，責其緩，鞭之，眾怒。是夕，偏將焦暉、白玉等斬其首，獻闕下。懷恩聞，以告母。母曰：「我戒汝勿反，國家酬汝不淺，今眾變，禍且及我，奈何？」懷恩再拜出，母提刀逐之曰：「吾為國殺此賊，取其心以謝軍中。」懷恩走，乃與部曲三百北度河，走靈武，稍稍引亡命，軍復振。帝念舊勛，不加罪，詔輦其母歸京師，厚恤之，以壽終。又下詔拜懷恩太保兼中書令、大寧郡王，罷餘官。



 懷恩固惡不能改，遂誘吐蕃十萬入塞，豐州守將戰死。進掠涇、邠，祭來瑱墓。度涇水，邠寧節度使白孝德御之，覆其陣，懷恩泣曰：「曩皆為我子，反為人致死於我。」入侵奉天，子儀拒退之。永泰元年，帝集天下兵防秋。懷恩誘合諸蕃號二十萬入寇，吐蕃自北道逼醴泉，搖奉天；任敷、鄭廷、郝德自東道寇奉先，以窺同州；羌、渾、奴剌自西道略盩厔，趣鳳翔。京師震駭。詔子儀屯涇陽，渾日進、白元光屯奉天，李光進屯雲陽，馬璘、郝廷玉屯便橋，董秦屯東渭橋，駱奉先、李日越屯盩厔，李抱玉屯鳳翔，周智光屯同州，杜冕屯坊州，帝御六軍屯苑中，下詔親征。懷恩至鳴沙，病甚，還死靈武，部曲焚其尸以葬。部將張韶、徐璜玉不能定其軍，皆前死。範志誠統眾寇涇陽。時諸屯堅壁，大雨，溪垘流潰，賊不得進。吐蕃既持久，又與回紇爭長，更相疑，莫適先進，因焚廬舍，驅男女數萬去。周智光邀戰澄城，破之，收馬牛軍資萬計。回紇乃詣子儀降，請擊吐蕃自效。子儀分兵隨之，破其眾於涇州。任敷走，羌、渾詣李抱玉降。



 始，懷恩立功，門內死王事者四十六人。及拒命，士不弛甲凡三年。帝隱忍，數下詔，未嘗聲其反。及死，為之惻然曰：「懷恩不反，為左右所誤耳！」俄而從子名臣以千騎降。大歷四年，冊懷恩幼女為崇徽公主，嫁回紇云。



 周智光，少賤，失其先系，以騎射從軍，起行間為裨將。魚朝恩鎮陜州，與相暱款，數稱薦之，累遷同、華二州節度使。



 永泰元年，吐蕃、回紇、黨項羌、渾、奴剌眾十餘萬寇奉天，智光邀戰澄城，破之，獲駝馬軍貲萬計，逐北至鄜州。素與杜冕仇嫌，時冕屯坊州，家在鄜，智光入殺刺史張麟，害冕宗屬八十人，火民三千舍而去。朝廷召，懼不赴。更詔冕使梁州避讎，冀其來。偃然不聽命，聚不逞數萬，恣剽掠以甘其欲，結固之。殺陜州監軍張志斌及前虢州刺史龐充。初，志斌自陜入奏，智光慢不為禮，志斌責之，怒曰：「僕固懷恩豈反者邪？皆鼠輩弄威福趣之禍也。我本不反，今為爾反！」遂叱斬志斌，饗帳下。時崔圓自淮南納方物百萬，盜頡其半；天下貢奉輸漕，劫留之；士沿調當西者懼何詰，間道走同者，遣部將邀捕斬之。代宗未暴其罪，命中使余元仙持詔拜尚書左僕射。既受詔，恚語曰：「吾有大功，上不與平章事，且同、華地狹，不足申腳，若加陜、虢、商、鄜、坊五州，差可。」因言：「諸子皆彎弓二百斤，有萬人敵，挾天子令諸侯，非智光尚誰可？」即歷詆大臣，元仙震汗。徐遺百縑遣之。自立生祠，俾其下襘賽。



 大歷二年，帝詔郭子儀密圖之。同、華路閉，詔書不能通，乃召子儀婿趙縱受口詔，書帛內蜜丸，遣家童走間道傳詔。子儀得詔，聲言討之。未行，其眾大攜，部將李漢惠自同州降子儀。乃貶智光澧州刺史，聽百人隨身，貸將吏一切不問。尋為帳下斬其首，並斬子元耀、元乾來獻，詔梟首皇城南街。判官邵賁、別將蔣羅漢並伏誅。敕有司具儀告太清宮、太廟、七陵。



 先是，淮西李忠臣入朝，次潼關，聞智光反，率兵討之。會敗，忠臣因入華大掠，自赤水至潼關畜產財物皆盡，官吏至衣紙自蔽、累日不食者。



 梁崇義，京兆長安人。以概量業於市，力能舒鉤。後為羽林射生，事來瑱。沉默寡言。瑱自襄陽朝京師，分諸將戍福昌、南陽。瑱誅，戍者潰，崇義自南陽勒眾還襄州，與李昭、薛南陽相讓為長，眾曰：「非梁卿莫可。」遂總其軍，殺昭及南陽，脅制眾心。代宗因即拜節度使。舉七州兵二萬，與田承嗣、李正己、薛嵩、李寶臣相輔車，根牙槃結。然獨以地褊兵少，法令最治，折節遇士以自振，襄、漢間人識教義。親厚數諷入朝，答曰：「來公有大功，畏閹豎讒，逡巡辭召。至代宗立，不待駕而朝，即見族。吾釁盈矣，若何欲見上乎？」



 建中元年，李希烈請討之。崇義懼，整飭軍旅。男子郭昔上變事，德宗欲示以信，流昔遠方，詔金部員外郎李舟諭旨。初，劉文喜之難，舟奉詔入涇州，俄而帳下斬文喜以聞，四方傳舟能覆軍殺將，反側者皆惡之。舟至，以入朝勸崇義，崇義不悅。明年，遣使尉撫諸道，舟復如崇義所，遂不肯內，請易它使。更命給事中廬翰往，崇義益不安，跋扈甚，諫者多死。朝廷以不疑示天下，乃加同中書門下平章事，妻及子悉封賞，賜鐵券，擢其將蘭杲為鄧州刺史，遣御史張著以手詔召崇義。崇義使卒持滿，乃受命。杲奉詔不敢發，詣崇義自言。崇義對著號哭，遂拒詔。



 帝命李希烈率諸道兵進討。崇義先攻江陵，欲通黔、嶺，敗於四望而還。殺希烈臨漢屯兵千餘，希烈怒，引兵循漢而上。崇義使翟崇暉、杜少誠戰蠻水，折北至涑口，大敗。二將降，希烈寵之，使部降兵徇襄陽，約百姓按堵。崇義閉壁，守者斬關出，不可止，乃與妻赴井死，傳首京師。希烈誅其親族及軍從臨漢役者三千人。



 崇義孫叔明，養於李納，後從劉悟為昭義將，從諫死，遣進旄節，有詔誅之。



 李懷光，渤海靺鞨人，本姓茹。父常，徙幽州，為朔方部將，以戰多賜姓，更名嘉慶。



 懷光在軍，積勞至開府儀同三司，為都虞候。勇鷙敢誅殺，雖親屬犯法，無所回貸。節度使郭子儀仁厚，不親事，以紀綱委懷光，軍中畏之。會母喪，起兼邠、寧、慶都將。德宗罷子儀副元帥，以所部兵分諸將，故懷光檢校刑部尚書，為寧、慶、晉、絳、慈、隰等州節度使。引眾城長武，據原首，臨涇水，以扼吐蕃空道，自是不敢南侵。建中初，楊炎欲城原州，使懷光兼帥涇原，遂其功。原州宿將史抗、溫儒雅等，故子儀麾下，嘗在懷光右，及處其下，意鬱鬱，懷光因罪誅之，由是涇軍迎畏。劉文喜者，因眾懼，遂叛。詔與硃泚討平之，加檢校太子少師。明年，徙朔方節度使，實封戶四百，仍領邠寧。



 時馬燧、李抱真討田悅，未克，詔懷光以朔方兵萬五千並力。懷光至魏，未及營，與硃滔等戰連篋山，為賊所敗，悅因決水灌軍，燧等退屯魏縣。尋進同中書門下平章事，益戶二百。與滔等相持，久不戰。



 帝狩奉天，懷光率所部奔命。方雨淖，奮厲軍士倍道進，自蒲津絕河，敗泚軍於醴泉。將抵奉天，前遣裨將張韶以蠟韜表，隨賊攻城，叩壘呼曰：「我朔方使也！」縋而上，比登，身被數十矢。時帝被圍急，聞之喜，即持韶大號城上，人心乃安。又敗賊於魯店，泚解圍去。進加副元帥、中書令。



 懷光為人疏而愎，誦言：「宰相謀議乖剌，度支賦斂重，京兆尹刻薄軍食，天下之亂皆由此。吾見上，且請誅之。」或以告王翃，翃等計：「懷光有大功，上且訪以得失，使其言入，豈不殆哉！」遂告盧杞，杞即說帝曰：「懷光兵威已振，逆賊破膽，若席勝，可一舉滅賊。今入朝，則必宴勞留連，賊得從容完備，卒難圖也！」帝不得其情，因然之。乃敕懷光屯便橋，督諸將進討。懷光自以徑千里赴難，為奸臣拫隔不得朝，頗恚悵，去屯咸陽。明日，李晟會陳濤斜，壁壘未具，賊大至。晟說懷光曰：「賊保宮苑，攻之良難。今敢離窟穴，與公薄戰，此天以賊賜公也。」懷光曰：「吾馬未秣，士未飯，可遽戰哉？姑養吾勇以待之。」晟不得已，閉壁不出。懷光數暴杞等罪，帝為貶杞與趙贊、白志貞，又劾奏中人翟文秀，亦殺之以尉懷光。然益自疑，堅壁八旬不出戰，屢詔使進軍，以伺釁為解，陰連硃泚。



 初，崔漢衡使吐蕃求助兵，尚結贊曰：「吾法，進軍以本兵大臣為信。今制書不署懷光，未敢前。」帝乃命翰林學士陸贄詣懷光議事，懷光陳三不可，且言：「吐蕃舍人馬重英陷長安，贊普責其不焚爇，今其來，必肆宿志，一不可。彼雲引兵五萬，既用其人，則同漢士，儻邀我厚賞，何以致之？二不可。虜人雖來，義不先用，勒兵自固，以觀成敗，王師勝則分功，敗則圖變，狡詐多端，不可信，三不可。」卒不肯署。又謾罵贄曰：「爾何能？」



 興元元年，詔加太尉，賜鐵券。懷光赫然怒曰：「凡疑人臣反，則賜券。今授懷光，是使反也！」抵於地。時部將韓游瑰將兵衛奉天，懷光約令為變，游瑰以聞。數日，又密書趣之，門者捕送。又遣將趙升鸞諜於奉天，升鸞告渾瑊曰：「懷光遣達奚承俊火乾陵，使我為內應，以脅乘輿。」瑊白發其奸，請帝決幸梁州。帝令瑊戒嚴，未畢，帝自西門出，詔戴休顏守奉天。懷光遣將孟廷寶、惠靜壽、孫福率輕騎趨南山，糧料使張增遇之。三人計曰：「吾屬以叛聞，不如緩軍，彼怒，不過不吾將耳。」使增紿眾曰：「由此東，吾有見糧可食也。」廷寶等引而東，縱卒大掠，而百官遂入駱谷。追帝不及。還白懷光，懷光怒，悉罷其兵。懷光乃奪李建徽、陽惠元等軍，屯好畤，然其下稍稍攜貳。泚始憚之，至是欲遂臣懷光。懷光怒，告絕，益不安，乃引兵掠涇陽、三原、富平，遂如河中，留張昕守咸陽。而孟涉、段威勇擁兵降李晟，韓游瑰殺昕，以邠州歸。戴休顏自奉天令於軍曰：「懷光反。」乃城守。



 有詔以懷光為太子太保，許其麾下擇功高者一人統其兵。不奉詔。懷光至河中，取同、絳二州，按兵觀望。京師平，命給事中孔巢父、中人啖守盈召之，皆為懷光帳下所害，於是繕兵嚴守。帝乃遣渾瑊討之。度支欲罷其軍歲中稟賜，帝曰：「朔方軍累有功，豈以懷光拒命而眾不被恩邪？」詔所司別貯縑錢，須事定乃給。瑊破同州，屯軍不得進，數為懷光所衄。帝以河東節度使馬燧威名白著，乃拜副元帥，與瑊及鎮國駱元光、邠寧韓游瑰、鄜坊唐朝臣會兵進討。燧拔絳州，諸軍遂圍河中。



 貞元元年八月，朔方部將牛名俊斬懷光，傳首以獻，年五十七。帝念其功，詔許一子嗣，賜莊、第各一區，聽以禮葬，妻王徙澧州。初，懷光死，其子琟盡殺其弟乃死，故懷光無後。五年，詔曰：「懷舊念功，仁之大也；興滅繼絕，義之至也。昔蔡叔圯族，周封其子；韓信乾紀，漢爵其孥；侯君集不率，太宗存其祀。考先王之道，烈祖之訓，皆以刑佐德，俾人向方。曩者盜臣竊發，朕狩近郊，懷光夙駕千里，奔命行在，假雷霆之威，破虎狼之眾。守節靡終，潛構禍胎，大戮所加，自貽伊戚，孤魂無歸，懷之恍然。宜以外孫燕賜姓李，名曰承緒，以左衛率府胄曹參軍繼懷光後。」乃賜錢百萬，置田墓側，以備祭享；還妻王，使就養雲。



 陳少游，博州博平人。幼習老子、莊周書，為崇玄生，諸儒推為都講。有冒者欲對廣眾切問以屈少游。及升坐，音吐清辯，據引淹該，問窮而對有餘。大學士陳希烈高其能。既擢第，補南平令，治有聲。累遷侍御史、回紇糧料使，加檢校職方員外郎充使。檢校郎官自少游始。僕固懷恩表署河北副元帥判官，遷晉、鄭二州刺史。



 少游長權變，所至一切幹濟，賄謝權幸，以是數遷。李抱玉表澤潞副使，為陳鄭留後。永泰中，復奏為隴右行軍司馬，擢桂管觀察使。少游不樂遠去，規徙近鎮。時宦官董秀有寵，掌樞近，少游乃宿其里，候歸沐，入謁，因鄙語諂謂秀曰：「七郎親屬幾何？月費幾何？」秀謝曰：「族甚大，歲用常過百萬。」少游曰：「審如是，奉入不足為數日費，當數外營乃辦耳。吾雖不才，請獨取濟，歲輸錢五千萬。今具其半，請先入之。」秀大喜，與厚相結。少游因泣曰：「嶺南瘴癘，恐不得生還見顏色。」秀遽曰：「公美才，不當遠出，請少待。」時少游已納賂元載子仲武，於是內外更薦之，改宣歙池觀察使。大歷五年，徙浙東，封潁川縣子，遷淮南節度使。



 喜譎數，行小惠，群吏任職。三總籓，皆天下富饒處，以是斂求貿易無虛日，積財寶巨億萬。初結元載，賂金帛歲無慮十萬緡；又事宦官駱奉先、劉清潭、吳承倩及秀，故能久其任。後載以過見疑，少游亦疏之。載子伯和謫揚州，少游陽善之，陰奏其罪，代宗以為忠。建中初，朝廷經費不充，始請本道稅錢千增二百，鹽斗加百錢，度支因請諸道並增焉。李納拒命，少游出師收徐、海等州，俄棄之，退屯盱眙。累進檢校尚書左僕射，賜封戶三百，加同中書門下平章事。時宰相關播、盧杞與少游有雅故，故驟兼臺司。



 德宗幸奉天，度支汴東兩稅使包佶寓揚州，所儲財賦八百萬緡將輸京師，少游意硃泚勢盛，不遽平，欲肋取其財，使判官崔就佶索文簿，貸二百萬緡。佶以非敕命，拒之。怒曰：「君善，得為劉長卿；不爾，為崔眾矣！」長卿嘗任租庸使，為吳仲孺所囚，崔眾以倨李光弼被殺，故以為言。佶謁少游，欲諫止，不得語，即遣去，於是財用悉為少游所掠。佶奔白沙，少游遣幕中房孺復召之。佶驚走度江，伏妻子案牘中以免。佶有御遏兵三千，令高越、元甫將焉，少游奪之。能隨佶者，至上元，復為韓滉所留。佶但諸史如江、鄂州，以表內蠟丸以聞。會少游使至，帝詰其事，辭以不知。時禍難煽結，帝未能制，乃曰：「少游，國守臣，取佶之財，防它盜耳，庸何傷！」遠近聞之，咸稱帝得其機云。少游聞之，果自安不疑。



 李希烈陷汴，聲言襲江淮。少游懼，遣參謀溫述送款曰：「豪、壽、舒、廬，既韜刃卷鎧，惟君命。」又使巡官趙詵如鄆州，厚結李納。希烈僭號，遣將楊豐齎偽赦令送少游。壽州刺史張建封邏得之，斬豐，以偽赦送行在。會佶入朝，具言少游脅財賦狀。少游慚，上表言所取以贍軍興，請償之。而州府殘破，不能償，乃與腹心吏設法重稅，民皆苦之。劉洽取汴州，得希烈偽起居注，書「某月日，陳少游上表歸順。」少游聞，羞悸發病死，年六十一，贈太尉。



 贊曰：懷恩與賊百戰，闔宗死事至四十六人，遂汛掃燕、趙無餘埃，功高威重，不能防患，兇德根於心，弗得其所輒發，果於犯上，惜哉！其母拔刀逐賊，烈婦人也。懷光提萬眾，振天子於難，一為讒人所沮，忿戾不自還，身首殊分，然讒人亦可疾矣，所謂「交亂四國」者也。



 李錡，淄川王孝同五世孫。以父國貞廕調鳳翔府參軍。貞元初，遷至宗正少卿。嘗與卿李乾爭議，錡以直不坐，德宗兩置之。自雅王傅出為杭、湖二州刺史。方李齊運用事，錡以賂結其歡，居三歲，遷潤州刺史、浙西觀察、諸道鹽鐵轉運使。多積奇寶，歲時奉獻，德宗暱之。錡因恃恩驁橫，天下攉酒漕運，錡得專之，故朝廷用事臣，錡以利交，餘皆乾沒於私，國計日耗。浙西布衣崔善貞上書闕下暴其罪，帝械以賜錡；錡豫浚大坎，至則並械瘞坎中，聞者切齒。



 錡得志，無所憚，圖久安計，乃益募兵，選善射者為一屯，號「挽硬隨身」，以胡、奚雜類虯須者為一將，號「蕃落健兒」，皆錡腹心，稟給十倍，使號錡為假父，故樂為其用。帝於是復鎮海軍，以錡為節度使，罷領鹽鐵轉運。錡喜得節，而忘其權去，暴踞日甚，屬吏死不以過甚眾；又逼污良家，寮佐力諫不能得，遽遁去。



 憲宗即位，不假借方鎮，故倔強者稍稍入朝。錡不自安，亦三請覲。有詔拜尚書左僕射，以御史大夫李元素代之。中使馳驛勞問，兼撫慰其軍。錡署判官王澹為留後。錡無入朝意，稱疾遷延不即行。澹及中使數趣之，錡不悅，乘澹視事有所變更者，諷親兵圖澹。因給冬服，錡坐幄中，以挽硬、蕃落自衛，澹與中使入謁，既出，眾持刃謾罵，殺澹食之。監軍使遣牙將趙琦慰諭，又食之。以兵注中使頸，錡陽驚扈解，乃囚別館。蕃落兵，薛頡主之；挽硬兵，李鈞主之。又以公孫玠、韓運分總餘軍。室五劍，授管內鎮將，令殺五州刺史。屬別將庾伯良兵三千築石頭城，謀據江左。



 常州刺史顏防用其客李雲謀，矯詔稱招討副使，殺鎮將李深，傳檄蘇、杭、湖、睦四州同討錡。湖州辛秘亦殺鎮將趙惟忠。而蘇州李素為鎮將姚志安所執，釘舷上，獻於錡，錡敗而免。



 憲宗以淮南節度使王鍔為諸道行營兵馬招討處置使，中官薛尚衍為都監招討宣慰使，發宣武、武寧、武昌、淮南、宣歙、江西、浙東兵，自宣、杭、信三州進討。初，錡以宣州富饒，遣四院隨身兵馬使張子良、李奉仙、田少卿領兵三千分下宣、歙、池，錡甥裴行立雖預謀，而欲效順，故相與約還兵執錡，行立應於內。子良等既行，其夕，諭軍中曰：「僕射反矣，精兵四面皆至，常、湖鎮將乾首通衢，勢蹙且敗，吾輩徒死，不如轉禍希福。」部眾大悅，遂回趣城。行立舉火，內外合噪，行立攻牙門。錡大驚，左右曰：「城外兵馬至。」錡曰：「何人邪？」曰：「張中丞也。」錡怒甚，曰：「門外兵何人也？」曰：「裴侍御也。」錡拊膺曰：「行立亦叛吾邪！」跣足逃於女樓下。李鈞引兵三百趨出庭院格鬥，行立兵貫出其中，斬鈞，傳首城下。錡聞之，舉族慟哭。子良以監軍命曉諭城中逆順，且呼錡束身還朝，左右以幕縋而出之。錡以僕射召，數日而反狀至，下詔削官爵，明日而敗，送京師。神策兵自長樂驛護至闕下，帝御興安門問罪，對曰：「張子良教臣反，非臣意也。」帝曰：「爾以宗臣為節度使，不能斬子良然後入朝邪？」錡不能對。以其日與子師回腰斬於城西南，年六十七。尸數日，帝出黃衣二襲，葬以庶人禮。



 擢子良檢校工部尚書、左金吾將軍，封南陽郡王，賜名奉國；田少卿檢校左散騎常侍、左羽林將軍，代國公；李奉仙檢校右常侍、右羽林將軍，邠國公；裴行立泌州刺史。贈王澹給事中，趙琦和州刺史，崔善貞睦州司馬。削錡屬籍，從弟宋州刺史銛、通事舍人銑、從子師偃流嶺南。



 贊曰：語曰「出入之吝，謂之有司」，賤之也。德宗平硃泚，京師府藏耗竭，諸道始有進奉助經費，而詔書亦往往宣索於天下。以人主規規財利，下行有司之事，天下無事，賦取猶不息。劍南、江西有日月之進，杜亞、劉贊、王緯及錡歲時進奉，以固其寵，號稱「賦外羨餘」。又亦托中旨，以盜庫物。然獻才十二三，餘皆私之。江、淮以南，物力大屈，人人憔然忘生。貞元以後，中官市物都下，謂之「宮市」，不持符牒，口含詔命，取濫縑惡布紅紫之，倍其估，裂以償直。市之良賈精貨，皆逃去不出；列廛閈者，惟粗雜苦窳而已。又有強驅入禁中，罄所車輦，賣者不平，因共歐笞之。蒼頭女奴，名馬工車，惴惴常畏捕取。而德宗蔽於左右前後，莫知也。故善貞因錡並論其事，卒不知錡顓鹽鐵之利，以養兵圖叛，曾不及庸有司之吝遠甚。



\end{pinyinscope}