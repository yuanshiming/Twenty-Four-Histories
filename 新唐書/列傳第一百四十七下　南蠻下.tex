\article{列傳第一百四十七下　南蠻下}

\begin{pinyinscope}

 環王，本林邑也，一曰占不勞，亦曰占婆。直交州南，海行三千里。地東西三百里而贏物《新時代》編輯，1902—1907年任《萊比錫人民報》主編。，南北千里。西距真臘霧溫山，南抵奔浪陀州。其南大浦，有五銅柱，山形若倚蓋，西重巖，東涯海，漢馬援所植也。又有西屠夷，蓋援還，留不去者，才十戶。隋末孳衍至三百，皆姓馬，俗以其寓，故號「馬留人」，與林邑分唐南境。其地冬溫，多霧雨，產虎魄、猩猩獸、結遼鳥。以二月為歲首，稻歲再熟，取檳榔沈為酒，椰葉為席。俗兇悍，果戰鬥，以麝塗身，日再塗再澡，拜謁則合爪頓顙。有文字，喜浮屠道，冶金銀像，大或十圍。呼王為陽蒲逋，王妻為陀陽阿熊，太子為阿長逋，宰相為婆漫地。王所居曰占城，別居曰齊國、曰蓬皮勢。王衣白氎，古貝斜絡臂，飾金琲為纓，鬈發，戴金華冠如章甫。妻服朝霞，古貝短裙，冠纓如王。王衛兵五千，戰乘象，藤為鎧，竹為弓矢，率象千、馬四百，分前後。不設刑，有罪者使象踐之；或送不勞山，畀自死。



 隋仁壽中，遣將軍劉芳伐之，其王範梵志挺走，以其地為三郡，置守令。道阻不得通，梵志裒遺眾，別建國邑。武德中，再遣使獻方物，高祖為設九部樂饗之。貞觀時，王頭黎獻馴象、鏐鎖、五色帶、朝霞布、火珠，與婆利、羅剎二國使者偕來。林邑其言不恭，群臣請問罪。太宗曰：「昔苻堅欲吞晉，眾百萬，一戰而亡。隋取高麗，歲調發，人與為怨，乃死匹夫手。朕敢妄議發兵邪？」赦不問。又獻五色鸚鵡、白鸚鵡，數訴寒，有詔還之。頭黎死，子鎮龍立，獻通天犀、雜寶。十九年，摩訶慢多伽獨弒鎮龍，滅其宗，範姓絕。國人立頭黎婿婆羅門為王，大臣共廢之，更立頭黎女為王。諸葛地者，頭黎之姑子，父得罪，奔真臘。女之王不能定國，大臣共迎諸葛地為王，妻以女。永徽至天寶，凡三入獻。至德後，更號環王。元和初不朝獻，安南都護張舟執其偽驩、愛州都統，斬三萬級，虜王子五十九，獲戰象、舠、鎧。



 婆利者，直環王東南，自交州泛海，歷赤土、丹丹諸國乃至。地大洲，多馬，亦號馬禮。袤長數千里。多火珠，大者如雞卵，圓白，照數尺，日中以艾藉珠，輒火出。產玳瑁、文螺；石坩，初取柔可治，既鏤刻即堅。有舍利鳥，通人言。俗黑身，硃發而拳，鷹爪獸牙，穿耳傅璫，以古貝橫一幅繚於腰。古貝，草也，緝其花為布，粗曰貝，精曰氎。俗以夜為市，自掩其面。王姓剎利邪伽，名護路那婆，世居位。繚班絲貝，綴珠為飾。坐金榻，左右持白拂、孔雀翣。出以象駕車，羽蓋珠箔，鳴金、擊鼓、吹蠡為樂。



 其東即羅剎也，與婆利同俗。隋煬帝遣常駿使赤土，遂通中國。



 赤土西南入海，得婆羅。總章二年，其王旃達缽遣使者與環王使者偕朝。



 環王南有殊柰者，泛交趾海三月乃至，與婆羅同俗。貞觀二年，使者上方物。九年，甘棠使者入朝，國居海南。十二年，僧高、武令、迦乍、鳩密四國使者朝貢。僧高直水真臘西北，與環王同俗。其後鳩密王尸利鳩摩又與富那王尸利提婆跋摩等遣使來貢。僧高等國，永徽後為真臘所並。



 盤盤，在南海曲，北距環王，限少海，與狼牙脩接，自交州海行四十日乃至。王曰楊粟圬。其民瀕水居，比木為柵，石為矢鏃。王坐金龍大榻，諸大人見王，交手抱肩以跽。其臣曰勃郎索濫，曰昆侖帝也，曰昆侖勃和，曰昆侖勃諦索甘，亦曰古龍。古龍者，昆侖聲近耳。在外曰那延，猶中國刺史也。有佛、道士祠，僧食肉，不飲酒，道士謂為貪，不食酒肉。貞觀中，再遣使朝。



 其東南有哥羅，一曰個羅，亦曰哥羅富沙羅。王姓矢利波羅，名米失缽羅。累石為城，樓闕宮室茨以草。州二十四。其兵有弓矢槊殳，以孔雀羽飾纛。每戰，以百象為一隊，一象百人，鞍若檻，四人執弓槊在中。賦率輸銀二銖。無絲糸寧，惟古貝。畜多牛少馬。非有官不束發。凡嫁娶，納檳榔為禮，多至二百盤。婦已嫁，從夫姓。樂有琵琶、橫笛、銅鈸、鐵鼓、蠡。死者焚之，取燼貯金罌沈之海。



 東南有拘蔞蜜，海行一月至。南距婆利，行十日至。東距不述，行五日至。西北距文單，行六日至。與赤土、墮和羅同俗。永徽中，獻五色鸚鵡。



 扶南，在日南之南七千里，地卑窪，與環王同俗，有城郭宮室。王姓古龍。居重觀，柵城，楉葉以覆屋。王出乘象。其人黑身、鬈發，惈行，俗不為寇盜。田一歲種，三歲獲。國出剛金，狀類紫石英，生水底石上，人沒水取之，可以刻玉，扣以羖角，乃泮。人喜鬥雞及豬。以金、珠、香為稅。治特牧城，俄為真臘所並，益南徙那弗那城。武德、貞觀時，再入朝，又獻白頭人二。



 白頭者，直扶南西，人皆素首，膚理如脂。居山穴，四面峭絕，人莫得至。與參半國接。



 真臘，一曰吉蔑，本扶南屬國。去京師二萬七百里。東距車渠，西屬驃，南瀕海，北與道明接，東北抵驩州。其王剎利伊金那，貞觀初並扶南有其地。戶皆東向，坐上東。客至，屑檳榔、龍腦、香蛤以進。不飲酒，比之淫。與妻飲房中，避尊屬。有戰象五千，良者飼以肉。世與參半、驃通好，與環王乾陀洹數相攻。自武德至聖歷，凡四來朝。神龍後分為二半：北多山阜，號陸真臘半；南際海，饒陂澤，號水真臘半。水真臘，地八百里，王居婆羅提拔城。陸真臘或曰文單，曰婆鏤，地七百里，王號「靦屈」。開元、天寶時，王子率其屬二十六來朝，拜果毅都尉。大歷中，副王婆彌及妻來朝，獻馴象十一；擢婆彌試殿中監，賜名賓漢。是時，德宗初即位，珍禽奇獸悉縱之，蠻夷所獻馴象畜苑中，元會充廷者凡三十二，悉放荊山之陽。及元和中，水真臘亦遣使入貢。



 文單西北屬國曰參半，武德八年使者來。



 道明者，亦屬國，無衣服，見衣服者共笑之。無鹽鐵，以竹弩射鳥獸自給。



 訶陵，亦曰社婆，曰闍婆，在南海中。東距婆利，西墮婆登，南瀕海，北真臘。木為城，雖大屋亦覆以栟櫚。象牙為床若席。出玳瑁、黃白金、犀、象，國最富。有穴自湧鹽。以柳花、椰子為酒，飲之輒醉，宿昔壞。有文字，知星歷。食無匕筋。有毒女，與接輒苦瘡，人死尸不腐。王居闍婆城。其祖吉延東遷於婆露伽斯城，旁小國二十八，莫不臣服。其官有三十二大夫，而大坐敢兄為最貴。山上有郎卑野州，王常登以望海。夏至立八尺表，景在表南二尺四寸。貞觀中，與墮和羅、墮婆登皆遣使者入貢，太宗以璽詔優答。墮和羅丐良馬，帝與之。至上元間，國人推女子為王，號「悉莫」，威令整肅，道不舉遺。大食君聞之，齎金一囊置其郊，行者輒避，如是三年。太子過，以足躪金，悉莫怒，將斬之，群臣固請。悉莫曰：「而罪實本於足，可斷趾。」群臣復為請，乃斬指以徇。大食聞而畏之，不敢加兵。大歷中，訶陵使者三至。元和八年，獻僧只奴四、五色鸚鵡、頻伽鳥等。憲宗拜內四門府左果毅。使者讓其弟，帝嘉美，並官之。訖大和，再朝貢。咸通中，遣使獻女樂。



 墮和羅，亦曰獨和羅，南距盤盤，北迦羅舍弗，西屬海，東真臘。自廣州行五月乃至。國多美犀，世謂墮和羅犀。有二屬國，曰曇陵、陀洹。



 曇陵在海洲中。陀洹，一曰耨陀洹，在環王西南海中，與墮和羅接，自交州行九十日乃至。王姓察失利，名婆那，字婆末。無蠶桑，有稻、麥、麻、豆。畜有白象、牛、羊、豬。俗喜樓居，謂為干欄。以白氎、朝霞布為衣。親喪，在室不食，燔尸已，則剔發浴於池，然後食。貞觀時，並遣使者再入朝，又獻婆律膏、白鸚鵡，首有十紅毛，齊於翅。因丐馬、銅鐘，帝與之。



 墮婆登在環王南，行二月乃至。東訶陵，西迷黎車，北屬海。俗與訶陵同。種稻，月一熟。有文字，以貝多葉寫之。死者實金於口，以釧貫其體，加婆律膏、龍腦眾香，積薪燔之。



 投和，在真臘南，自廣州西南海行百日乃至。王姓投和羅，名脯邪迄遙。官有朝請將軍、功曹、主簿、贊理、贊府，分領國事。分州、郡、縣三等。州有參軍，郡有金威將軍，縣有城、有局，長官得選僚屬自助。民居率樓閣，畫壁。王宿衛百人，衣朝霞，耳金鈽，金綖被頸，寶飾革履。頻盜者死，次穿耳及頰而劗其發，盜鑄者截手。無賦稅，民以地多少自輸。王以農商自業。銀作錢，類榆莢。民乘象及馬，無鞍靮，繩穿頰御之。親喪，斷發為孝，焚尸斂灰於罌，沈之水。貞觀中，遣使以黃金函內表，並獻方物。



 瞻博，或曰瞻婆。北距兢伽河。多野象群行。顯慶中，與婆岸、千支弗、舍跋若、磨臘四國並遣使者入朝。



 千支在西南海中，本南天竺屬國，亦曰半支跋，若唐言五山也，北距多摩萇。



 又有哥羅舍分、脩羅分、甘畢三國貢方物。甘畢在南海上，東距環王，王名旃陀越摩，有勝兵五千。哥羅舍分者，在南海南，東墮和羅。脩羅分者，在海北，東距真臘。其風俗大略相類，有君長，皆柵郛。二國勝兵二萬，甘畢才五千。



 又有多摩萇，東距婆鳳，西多隆，南千支弗，北訶陵。地東西一月行，南北二十五日行。其王名骨利，詭雲得大卵，剖之，獲女子，美色，以為妻。俗無姓，婚姻不別同姓。王坐常東向。勝兵二萬，有弓刀甲槊，無馬。果有波那婆、宅護遮庵摩、石榴。其國經薩廬、都訶廬、君那廬、林邑諸國，乃得交州。顯慶中貢方物。



 室利佛逝，一曰尸利佛誓。過軍徒弄山二千里，地東西千里，南北四千里而遠。有城十四，以二國分總。西曰郎婆露斯。多金、汞砂、龍腦。夏至立八尺表，影在表南二尺五寸。國多男子。有橐它，豹文而犀角，以乘且耕，名曰它牛豹。又有獸類野豕，角如山羊，名曰雩，肉味美，以饋膳。其王號「曷蜜多」。咸亨至開元間，數遣使者朝，表為邊吏侵掠，有詔廣州慰撫。又獻侏儒、僧祗女各二及歌舞。官使者為折沖，以其王為左威衛大將軍，賜紫袍、金細帶。後遣子入獻，詔宴於曲江，宰相會，冊封賓義王，授右金吾衛大將軍，還之。



 名蔑，東接真陀桓，西但游，南屬海，北波剌。其地一月行，有州三十。以十二月為歲首。王衣朝霞、氎。賦二十取一。交易皆用金準直。其人短小，兄弟共娶一妻，婦總發為角，辨夫之多少。王號「斯多題」。龍朔初，使者來貢。



 單單，在振州東南，多羅磨之西，亦有州縣。木多白檀。王姓剎利，名尸陵伽，日視事。有八大臣，號八坐。王以香塗身，冠雜寶瓔，近行乘車，遠乘象。戰必吹蠡、擊鼓。盜無輕重皆死。乾封、總章時，獻方物。



 羅越者，北距海五千里，西南哥穀羅。商賈往來所湊集，俗與墮羅缽底同。歲乘舶至廣州，州必以聞。



 驃，古硃波也，自號突羅硃，闍婆國人曰徒里拙。在永昌南二千里，去京師萬四千里。東陸真臘，西接東天竺，西南墮和羅，南屬海，北南詔。地長三千里，廣五千里，東北袤長，屬羊苴芋城。



 凡屬國十八：曰迦羅婆提，曰摩禮烏特，曰迦梨迦，曰半地，曰彌臣，曰坤朗，曰偈奴，曰羅聿，曰佛代，曰渠論，曰婆梨，曰偈陀，曰多歸，曰摩曳，餘即舍衛、瞻婆、闍婆也。



 凡鎮城九：曰道林王，曰悉利移，曰三陀，曰彌諾道立，曰突旻，曰帝偈，曰達梨謀，曰乾唐，曰末浦。



 凡部落二百九十八，以名見者三十二：曰萬公，曰充惹，曰羅君潛，曰彌綽，曰道雙，曰道甕，曰道勿，曰夜半，曰不惡奪，曰莫音，曰伽龍睒，曰阿梨吉，曰阿梨闍，曰阿梨忙，曰達磨，曰求潘，曰僧塔，曰提梨郎，曰望騰，曰擔泊，曰祿烏，曰乏毛，曰僧迦，曰提追，曰阿末邏，曰逝越，曰騰陵，曰歐咩，曰磚羅婆提，曰祿羽，曰陋蠻，曰磨地勃。



 繇彌臣至坤朗，又有小昆侖部，王名茫悉越，俗與彌臣同。繇坤朗至祿羽，有大昆侖王國，王名思利泊婆難多珊那。川原大於彌臣。繇昆侖小王所居，半日行至磨地勃柵，海行五月至佛代國。有江，支流三百六十。其王名思利些彌他。有川名思利毘離芮。土多異香。北有市，諸國估舶所湊，越海即闍婆也。十五日行，逾二大山，一曰正迷，一曰射鞮，有國，其王名思利摩訶羅闍，俗與佛代同。經多茸補邏川至闍婆，八日行至婆賄伽廬，國土熱，衢路植椰子、檳榔，仰不見日。王居以金為甓，廚覆銀瓦，爨香木，堂飾明珠。有二池，以金為堤，舟楫皆飾金寶。



 驃王姓困沒長，名摩羅惹。其相名曰摩訶思那。王出，輿以金繩床，遠則乘象。嬪史數百人。青甓為圓城，周百六十里，有十二門，四隅作浮圖，民皆居中，鉛錫為瓦，荔支為材。俗惡殺。拜以手抱臂稽顙為恭。明天文，喜佛法。有百寺，琉璃為甓，錯以金銀，丹彩紫鑛塗地，覆以錦罽，王居亦如之。民七歲祝發止寺，至二十有不達其法，復為民。衣用白氎、朝霞，以蠶帛傷生不敢衣。戴金花冠、翠冒，絡以雜珠。王宮設金銀二鐘，寇至，焚香之，以占吉兇。有巨白象，高百尺，訟者焚香跽象前，自思是非而退。有災疫，王亦焚香對象跽，自咎。無桎梏，有罪者束五竹捶背，重者五、輕三，殺人則死。土宜菽、粟、稻、梁，蔗大若脛，無麻、麥。以金銀為錢，形如半月，號登伽佗，亦曰足彈陀。無膏油，以蠟雜香代炷。與諸蠻市，以江豬、白氎、琉璃罌缶相易。婦人當頂作高髻，飾銀珠琲，衣青娑裙，披羅段；行持扇，貴家者傍至五六。近城有沙山不毛，地亦與波斯、婆羅門接，距西舍利城二十日行。西舍利者，中天竺也。南詔以兵強地接，常羈制之。



 貞元中，王雍羌聞南詔歸唐，有內附心，異牟尋遣使楊加明詣劍南西川節度使韋皋請獻夷中歌曲，且令驃國進樂人。於是皋作《南詔奉聖樂》，用正律黃鐘之均。宮、徵一變，象西南順也；角、羽終變，象戎夷革心也。舞六成，工六十四人，贊引二人，序曲二十八疊，舞「南詔奉聖樂」字。舞人十六，執羽翟，以四為列。舞「南」字，歌《聖主無為化》；舞「詔」字，歌《南詔朝天樂》；舞「奉」字，歌《海宇修文化》；舞「聖」字，歌《雨露覃無外》；舞「樂」字，歌《闢土丁零塞》。皆一章三疊而成。



 舞者初定，執羽，簫、鼓等奏散序一疊，次奏第二疊，四行，贊引以序入。將終，雷鼓作於四隅，舞者皆拜，金聲作而起，執羽稽首，以象朝覲。每拜跪，節以鉦鼓。次奏拍序一疊，舞者分左右蹈舞，每四拍，揖羽稽首，拍終，舞者拜，復奏一疊，蹈舞抃揖，以合「南」字。字成遍終，舞者北面跪歌，導以絲竹。歌已，俯伏，鉦作，復揖舞。餘字皆如之，唯「聖」字詞末皆恭揖，以明奉聖。每



 一字，曲三疊，名為五成。次急奏一疊，四十八人分行罄折，象將臣御邊也。字舞畢，舞者十六人為四列，又舞《闢四門》之舞。遽舞入遍兩疊，與鼓吹合節，進舞三，退舞三，以象三才、三統。舞終，皆稽首逡巡。又一人舞《億萬壽》之舞，歌《天南滇越俗》四章，歌舞七疊六成而終。七者，火之成數，象天子南面生成之恩。六者，坤數，象西南向化。



 凡樂三十，工百九十六人，分四部：一、龜茲部，二、大鼓部，三、胡部，四、軍樂部。龜茲部，有羯鼓、揩鼓、腰鼓、雞婁鼓、短笛、大小觱篥、拍板，皆八；長短簫、橫笛、方響、大銅鈸、貝，皆四。凡工八十八人，分四列，屬舞筵四隅，以合節鼓。大鼓部，以四為列，凡二十四，居龜茲部前。胡部，有箏、大小箜篌、五弦琵琶、笙、橫笛、短笛、拍板，皆八；大小觱篥，皆四。工七十二人，分四列，屬舞筵之隅，以導歌詠。軍樂部，金饒、金鐸，皆二；㧏鼓、金鉦，皆四。鉦、鼓，金飾蓋，垂流蘇。工十二人，服南詔服，立《壁四門》舞筵四隅，節拜合樂。又十六人，畫半臂，執㧏鼓，四人為列。舞人服南詔衣、絳裙襦、黑頭囊、金佉苴、畫皮鞾革，首飾襪額，冠金寶花鬘，襦上復加畫半臂。執羽翟舞，俯伏，以象朝拜；裙襦畫鳥獸草木，文以八彩雜華，以象庶物咸遂；羽葆四垂，以象天無不覆；正方布位，以象地無不載；分四列，以象四氣；舞為五字，以象五行；秉羽翟，以象文德；節鼓，以象號令遠布；振以鐸，明採詩之義；用龜茲等樂，以象遠夷悅服。鉦鼓則古者振旅獻捷之樂也。黃鐘，君聲，配運為土，明土德常盛。黃鐘得《乾》初九，自為其宮，則林鐘四律以正聲應之，象大君南面提天統於上，乾道明也。林鐘得《坤》初六，其位西南，西南感至化於下，坤體順也。太蔟得《乾》九二，是為人統，天地正而三才通，故次應以太蔟。三才既通，南呂復以羽聲應之。南呂，酉，西方金也；羽，北方水也。金、水悅而應乎時，以象西戎、北狄悅服。然後姑洗以角音終之。姑，故也；洗，濯也。以象南詔背吐蕃歸化，洗過日新。



 皋以五宮異用，獨唱殊音，復述《五均譜》，分金石之節奏：



 一曰黃鐘，宮之宮，軍士歌《奉聖樂》者用之。舞人服南詔衣，秉翟俯伏拜抃，合「南詔奉聖樂」五字，倡詞五，舞人乃易南方朝天之服，絳色，七節襦袖，節有青示票排衿，以象鳥翼。樂用龜茲、胡部，金鉦、㧏鼓、鐃、貝、大鼓。



 二曰太蔟，商之宮，女子歌《奉聖樂》者用之。合以管弦。若奏庭下，則獨舞一曲。樂用龜茲、鼓、笛各四部，與胡部等合作。琵琶、笙、箜篌，皆八；大小觱篥、箏、弦、五弦琵琶、長笛、短笛、方響，各四。居龜茲部前。次貝一人，大鼓十二分左右，餘皆坐奏。



 三曰姑洗，角之宮，應古律林鐘為徵宮，女子歌《奉聖樂》者用之。舞者六十四人，飾羅彩襦袖，間以八採，曳雲花履，首飾雙鳳、八卦、彩雲、花鬘，執羽為拜抃之節。以林鐘當地統，象歲功備、萬物成也。雙鳳，明律呂之和也。八卦，明還相為用也。彩雲，象氣也。花鬘，象冠也。合「奉聖樂」三字，唱詞三，表天下懷聖也。小女子字舞，則碧色襦袖，象角音主木；首飾巽卦，應姑洗之氣；以六人略後，象六合一心也。樂用龜茲、胡部，其鉦、㧏、鐃、鐸，皆覆以彩蓋，飾以花趺，上陳錦綺，垂流蘇。按《瑞圖》曰：「王者有道，則儀鳳在鼓。」故羽葆鼓棲以鳳凰，鉦棲孔雀，鐃、鐸集以翔鷺，鉦、㧏頂足又飾南方鳥獸，明澤及飛走翔伏。鉦、㧏、鐃、鐸，皆二人執擊之。貝及大鼓工伎之數，與軍士《奉聖樂》同，而加鼓、笛四部。



 四曰林鐘，徵之宮，斂拍單聲，奏《奉聖樂》，丈夫一人獨舞。樂用龜茲，鼓、笛每色四人。方響二，置龜茲部前。二隅有金鉦，中植金鐸二、貝二、鈴鈸二、大鼓十二分左右。



 五曰南呂，羽之宮，應古律黃鐘為君之宮。樂用古黃鐘方響一，大琵琶、五弦琵琶、大箜篌倍，黃鐘觱篥、小觱篥、竽、笙、塤、篪、搊箏、軋箏、黃鐘簫，笛倍。笛、節鼓、拍板等工皆一人，坐奏之。絲竹緩作，一人獨唱，歌工復通唱軍士《奉聖樂》詞。



 雍羌亦遣弟悉利移城主舒難陀獻其國樂，至成都，韋皋復譜次其聲。以其舞容、樂器異常，乃圖畫以獻。工器二十有二，其音八：金、貝、絲、竹、匏、革、牙、角。金二、貝一、絲七、竹二、匏二、革二、牙一、角二。鈴鈸四，制如龜茲部，周圓三寸，貫以韋，擊磕應節。鐵板二，長三寸五分，博二寸五分，面平，背有柄，系以韋，與鈴鈸皆飾絳紛，以花氎縷為蕊。螺貝四，大者可受一升，飾絳紛。有鳳首箜篌二：其一長二尺，腹廣七寸，鳳首及項長二尺五寸，面飾虺皮，弦一十有四，項有軫，鳳首外向；其一頂有條，軫有鼉首。箏二：其一形如鼉，長四尺，有四足，虛腹，以鼉皮飾背，面及仰肩如琴，廣七寸，腹闊八寸，尾長尺餘，卷上虛中，施關以張九弦，左右一十八柱；其一面飾彩花，傅以虺皮為別。有龍首琵琶一，如龜茲制，而項長二尺六寸餘，腹廣六寸，二龍相向為首；有軫柱各三，弦隨其數，兩軫在項，一在頸，其覆形如師子。有雲頭琵琶一，形如前，面飾虺皮，四面有牙釘，以雲為首，軫上有花象品字，三弦，覆手皆飾虺皮，刻捍撥為舞昆侖狀而彩飾之。有大匏琴二，覆以半匏，皆彩畫之，上加銅甌。以竹為琴，作虺文橫其上，長三尺餘，頭曲如拱，長二寸，以絳系腹，穿甌及匏本，可受二升。大弦應太蔟，次弦應姑洗。有獨弦匏琴，以班竹為之，不加飾，刻木為虺首；張弦無軫，以弦系頂，有四柱如龜茲琵琶，弦應太蔟。有小匏琴二，形如大匏琴，長二尺；大弦應南呂，次應應鐘。有橫笛二：一長尺餘，取其合律，去節無爪，以蠟實首，上加師子頭，以牙為之，穴六以應黃鐘商，備五音七聲；又一，管唯加象首，律度與荀勖《笛譜》同，又與清商部鐘聲合。有兩頭笛二，長二尺八寸，中隔一節，節左右開沖氣穴，兩端皆分洞體為笛量。左端應太蔟，管末三穴：一姑洗，二蕤賓，三夷則。右端應林鐘，管末三穴：一南呂，二應鐘，三大呂。下托指一穴，應清太蔟。兩洞體七穴，共備黃鐘、林鐘兩均。有大匏笙二，皆十六管，左右各八，形如鳳翼，大管長四尺八寸五分，餘管參差相次，制如笙管，形亦類鳳翼，竹為簧，穿匏達本。上古八音，皆以木漆代之，用金為簧，無匏音，唯驃國得古制。又有小匏笙二，制如大笙，律應林鐘商。有三面鼓二，形如酒缸，高二尺，首廣下銳，上博七寸，底博四寸，腹廣不過首，冒以虺皮，束三為一，碧絳約之，下當地則不冒，四面畫驃國工伎執笙鼓以為飾。有小鼓四，制如腰鼓，長五寸，首廣三寸五分，冒以虺皮，牙釘彩飾，無柄，搖之為樂節，引贊者皆執之。有牙笙，穿匏達本，漆之，上植二象牙代管，雙簧皆應姑洗。有三角笙，亦穿匏達本，漆之，上植三牛角，一簧應姑洗，餘應南呂，角銳在下，穿匏達本，柄觜皆直。有兩角笙，亦穿匏達本，上植二牛角，簧應姑洗，匏以彩飾。



 凡曲名十有二：一曰《佛印》，驃云《沒馱彌》，國人及天竺歌以事王也。二曰《言贊娑羅花》，驃云《嚨莽第》，國人以花為衣服，能凈其身也。三曰《白鴿》，驃云《荅都》，美其飛止遂情也。四曰《白鶴游》，驃云《蘇謾底哩》，謂翔則摩空，行則徐步也。五曰《斗羊勝》，膘云《來乃》。昔有人見二羊鬥海岸，強者則見，弱者入山，時人謂之「來乃」。來乃者，勝勢也。六曰《龍首獨琴》，驃云《彌思彌》，此一弦而五音備，象王一德以畜萬邦也。七曰《禪定》，驃云《掣覽詩》，謂離俗寂靜也。七曲唱舞，皆律應黃鐘商。八曰《革蔗王》，驃云《遏思略》，謂佛教民如蔗之甘，皆悅其味也。九曰《孔雀王》，驃云《桃臺》，謂毛採光華也。十曰《野鵝》，謂飛止必雙，徒侶畢會也。十一曰《宴樂》，驃云《籠聰綱摩》，謂時康宴會嘉也。十二曰《滌煩》，亦白《笙舞》，驃云《扈那》，謂時滌煩■，以此適情也。五曲律應黃鐘兩均：一黃鐘商伊越調，一林鐘商小植調。樂工皆昆侖，衣絳氎，朝霞為蔽膝，謂之瀼裓襔。兩肩加朝霞，絡腋。足臂有金寶環釧。冠金冠，左珥璫，絳貫花鬘，珥雙簪，散以毳。初奏樂，有贊者一人先導樂意，其舞容隨曲。用人或二、或六、或四、或八、至十，皆珠冒，拜首稽首以終節。其樂五譯而至，德宗授舒難陀太僕卿，遣還。開州刺史唐次述《驃國獻樂頌》以獻。大和六年，南詔掠其民三千，徙之柘東。



 兩爨蠻。自曲州、靖州西南昆川、曲軛、晉寧、喻獻、安寧距龍和城，通謂之西爨白蠻；自彌鹿、升麻二川，南至步頭，謂之東爨烏蠻。西爨自云本安邑人，七世祖晉南寧太守，中國亂，遂王蠻中。梁元帝時，南寧州刺史徐文盛召詣荊州，有爨瓚者，據其地，延袤二千餘里。土多駿馬、犀、象、明珠。既死，子震玩分統其眾。隋開皇初，遣使朝貢，命韋世沖以兵戍之，置恭州、協州、昆州。未幾叛，史萬歲擊之，至西洱河、滇池而還。震玩懼而入朝，文帝誅之，諸子沒為奴。高祖即位，以其子弘達為昆州刺史，奉父喪歸。而益州刺史段綸遣俞大施至南寧，治共範川，誘諸部皆納款貢方物。太宗遣將擊西爨，開青蛉、弄棟為縣。



 爨蠻之西，有徒莫只蠻、儉望蠻，貞觀二十三年內屬，以其地為傍、望、覽、丘、求五州，隸郎州都督府。白水蠻，地與青蛉、弄棟接，亦隸郎州。弄棟西有大勃弄、小勃弄二川蠻，其西與黃瓜、葉榆、西洱河接，其眾完富與蜀埒，無酋長，喜相讎怨。



 永徽初，大勃弄楊承顛私署將帥，寇麻州。都督任懷玉招之，不聽。高宗以左領軍將軍趙孝祖為郎州道行軍總管，與懷玉討之。至羅仵侯山，其酋禿磨蒲與大鬼主都乾以眾塞菁口，孝祖大破之。夷人尚鬼，謂主祭者為鬼主，每歲戶出一牛或一羊，就其家祭之。送鬼迎鬼必有兵，因以復仇云。孝祖按軍，多棄城，逐北至周近水。大酋儉彌於、鬼主董樸瀕水為柵，以輕騎逆戰。孝祖擊斬彌於、禿磨蒲、鬼主十餘級，會大雪，皸凍死者略盡。孝祖上言：「小勃弄、大勃弄常誘弄棟叛，今因破白水，請遂西討。」詔可。孝祖軍入，夷人皆走險。小勃弄酋長歿盛屯白旗城，率萬騎戰，敗，斬之。進至大勃弄，楊承顛嬰城守。孝祖招之，不從，麾軍進，執承顛。餘屯大者數萬、小數千，皆破降之，西南夷遂定。罷郎州都督，更置戎州都督。



 爨弘達既死，以爨歸王為南寧州都督，居石城，襲殺東爨首領蓋聘及子蓋啟，徙共範川。



 有兩爨大鬼主崇道者，與弟日進、日用居安寧城左，聞章仇兼瓊開步頭路，築安寧城，群蠻震騷，共殺築城使者。玄宗詔蒙歸義討之。師次波州，歸王及崇道兄弟千餘人泥首謝罪，赦之。俄而崇道殺日進及歸王。歸王妻阿奼，烏蠻女也，走父部，乞兵相仇，於是諸爨亂。阿奼遣使詣歸義求殺夫者，書聞，詔以其子守隅為南寧州都督，歸義以女妻之，又以一女妻崇道子輔朝。然崇道、守隅相攻討不置，阿奼訴歸義，為興師，營昆川。崇道走黎州，遂虜其族，殺輔朝，收其女，崇道俄亦被殺，諸爨稍離弱。



 閣羅鳳立，召守隅並妻歸河睒，不通中國。阿奼自主其部落，歲入朝，恩賞蕃厚。閣羅鳳遣昆川城使楊牟利以兵脅西爨，徙戶二十餘萬於永昌城。東爨以言語不通，多散依林谷，得不徙。自曲靖州、石城、升麻、昆川南北至龍和，皆殘於兵。日進等子孫居永昌城。烏蠻種復振，徙居西爨故地，與峰州為鄰。貞元中，置都督府，領羈縻州十八。



 烏蠻與南詔世昏姻，其種分七部落：一曰阿芋路，居曲州、靖州故地；二曰阿猛；三曰夔山；四曰暴蠻；五曰盧鹿蠻，二部落分保竹子嶺；六曰磨彌斂；七曰勿鄧。土多牛馬，無布帛，男子髽髻，女人被發，皆衣牛羊皮。俗尚巫鬼，無拜跪之節。其語四譯乃與中國通。大部落有大鬼主，百家則置小鬼主。



 勿鄧地方千里，有邛部六姓，一姓白蠻也，五姓烏蠻也。又有初裹五姓，皆烏蠻也，居邛部、臺登之間。婦人衣黑繒，其長曳地。又有東欽蠻二姓，皆白蠻也，居北谷。婦人衣白繒，長不過膝。又有粟蠻二姓、雷蠻三姓、夢蠻三姓，散處黎、巂、戎數州之鄙，皆隸勿鄧。勿鄧南七十里，有兩林部落，有十低三姓、阿屯三姓、虧望三姓隸焉。其南有豐琶部落，阿諾二姓隸焉。兩林地雖狹，而諸部推為長，號都大鬼主。



 勿鄧、豐琶、兩林皆謂之東蠻，天寶中，皆受封爵。及南詔陷巂州，遂羈屬吐蕃。貞元中，復通款，以勿鄧大鬼主苴嵩兼邛部團練使，封長川郡公。及死，子苴驃離幼，以苴夢沖為大鬼主，數為吐蕃侵獵。兩林都大鬼主苴那時遺韋皋書，乞兵攻吐蕃。皋遣將劉朝彩出銅山道，吳鳴鶴出清溪關道，鄧英俊出定蕃柵道，進逼臺登城。吐蕃退壁西貢川，據高為營。苴那時戰甚力，分兵大破吐蕃青海、臘城二節度軍於北谷，青海大兵馬使乞藏遮遮、臘城兵馬使悉多楊硃、節度論東柴、大將論結突梨等皆戰死，執籠官四十五人，鎧仗一萬，牛馬稱是。進拔於蔥柵。乞藏遮遮，尚結贊子也，以尸還。其下曩貢節度蘇論百餘人行哭，使一人立尸左，一人問之曰：「瘡痛乎？」曰「然。」即傅藥。曰「食乎？」曰「然。」即進膳。曰「衣乎？」曰「然。」即命裘。又問「歸乎？」曰「然。」以馬載尸而去。詔封苴那時為順政郡王，苴夢沖為懷化郡王，豐琶部落大鬼主驃傍為和義郡王，給印章、袍帶。三王皆入朝，宴麟德殿，賞賚加等，歲給其部祿鹽衣彩，黎、巂二州吏就賜之。以山阻多為盜侵，亡失所賜，皋令二州為築館，有賜，約酋長自至，授賜而遣之。然苴夢沖內附吐蕃，斷南詔使路，皋遣巂州總管蘇峞以兵三百召夢沖至琵琶川，聲其罪斬之，披其族為六部，以樣棄主之。及苴驃離長，乃命為大鬼主。驃傍年少驍敢，數出兵攻吐蕃。吐蕃間道焚其居室、部落，亡所賜印章。皋為請，復得印。



 爨蠻西有昆明蠻，一曰昆彌，以西洱河為境，即葉榆河也。距京師九千里。土歊濕，宜粳稻。人辮首、左衽，與突厥同。隨水草畜牧，夏處高山，冬入深谷。尚戰死，惡病亡，勝兵數萬。



 武德中，巂州治中吉偉使南寧，因至其國，諭使使朝貢，求內屬，發兵戍守。自是歲與牂柯使偕來。龍朔三年，矩州刺史謝法成招慰比樓等七千戶內附。總章三年，置祿州、湯望州。咸亨三年，昆明十四姓率戶二萬內附，析其地為殷州、手忽州、敦州，以安輯之。殷州居戎州西北，手忽州居西南，敦州居南，遠不過五百餘里，近三百里。其後又置盤、麻等四十一州，皆以首領為刺史。



 昆明東九百里，即牂柯國也。兵數出，侵地數千里。元和八年，上表請盡歸牂柯故地。開成元年，鬼主阿珮內屬。會昌中，封其別帥為羅殿王，世襲爵。其後又封別帥為滇王，皆牂柯蠻也。東距辰州二千四百里，其南千五百里即交州也。無城郭，土熱多霖雨，稻粟再熟。無徭役，戰乃屯聚。刻木為契，盜者倍三而償，殺人者出牛馬三十。俗與東謝同。首領亦姓謝氏，至龍羽有兵三萬。武德三年，遣使者朝，以其地為牂州，拜龍羽刺史，封夜郎郡公。其北百五十里，有別部曰充州蠻，勝兵二萬，亦來朝貢，以地為充州。



 開元中，牂柯酋長元齊死，孫嘉藝襲官，封其後，乃以趙氏為酋長。二十五年，趙君道來朝。其裔有趙國珍，天寶中戰有功。閣羅鳳叛，宰相楊國忠兼劍南節度使，以國珍有方略，授黔中都督，屢敗南詔，護五溪十餘年，天下方亂，其部獨寧。終工部尚書。貞元中，官其酋長趙主俗，亦以褒朝貢不絕。至十八年，五遣使朝。元和二年，詔黔南觀察使常以本道將為押領牂柯、昆明等使，自是數遣使，或朝正月，訖開成不絕。故事：戎夷朝貢，將至都，中官驛勞於郊，既及館，恩禮尤渥。



 西爨之南，有東謝蠻，居黔州西三百里，南距守宮獠，西連夷子，地方千里。宜五穀，為畬田，歲一易之。眾處山，巢居，汲流以飲。無賦稅，刻木為契。見貴人執鞭而拜。賞有功者以牛馬、銅鼓。犯小罪則杖，大事殺之，盜物者倍償。昏姻以牛酒為聘。女婦夫家，夫慚澀避之，旬日乃出。會聚，擊銅鼓，吹角。俗椎髻，韜以絳，垂於後。坐必蹲踞，常帶刀劍。男子服衫襖、大口褲，以帶斜馮右肩，以螺殼、虎豹、猿狖、犬羊皮為飾。有謝氏，世為酋長，部落尊畏之。其族不育女，自以姓高不可以嫁人。貞觀三年，其酋元深入朝，冠烏熊皮若注旄，以金銀絡額，被毛帔，韋行滕，著履。中書侍郎顏師古因是上言：「昔周武王時，遠國入朝，太史次為《王會篇》，今蠻夷入朝，如元深冠服不同，可寫為《王會圖》。」詔可。帝以地為應州，即拜元深刺史，隸黔州都督府。又有南謝首領謝強亦來朝，以其地為莊州，授強刺史。建中三年，大酋長檢校蠻州長史、資陽郡公宋鼎與諸謝朝賀，德宗以其國小，不許。訴於黔中觀察使王礎，以州接牂柯，願隨牂柯朝賀，礎奏：「牂、蠻二州，戶繁力強，為鄰蕃所憚，請許三年一朝。」詔從之。



 元和中，辰、漵蠻酋張伯靖嫉本道督斂苛刻，聚眾叛，侵播、費二州，黔中經略使崔能、荊南節度使嚴綬、湖南觀察使柳公綽討之，三歲不能定。伯靖上表請隸荊南，乃降。崔能內恨之，更請調荊南、湖南、桂管軍為援，約西原十洞兵皆出，可以成功。公卿議者皆以為便。宰相李吉甫曰：「伯靖挾怨而叛，壓以大兵而招之，可不戰自定。」乃命能兵毋出，獨詔嚴綬招伯靖率家屬詣江陵降，授右威衛翊府中郎將。



 東謝南有西趙蠻，東距夷子，西屬昆明，南西洱河也。山穴阻深，莫知道里。南北十八日行，東西二十三日行，戶萬餘，俗與東謝同，趙氏世為酋長。夷子渠帥姓季氏，與西趙皆南蠻別種，勝兵各萬人。自古未嘗通中國，黔州豪帥田康諷之，故貞觀中皆遣使入朝。西趙首領趙酋摩率所部萬餘戶內附，以其地為明州，授酋摩刺史。



 松外蠻尚數十百部，大者五六百戶，小者二三百。凡數十姓，趙、楊、李、董為貴族，皆擅山川，不能相君長。有城郭、文字，頗知陰陽歷數。自夜郎、滇池以西，皆莊𧾷之裔。有稻、麥、粟、豆、絲、麻、薤、蒜、桃、李。以十二月為歲首。布幅廣七寸。正月蠶生，二月熟。男子氈革為帔，女衣迤布裙衫，髻盤如髽。飯用竹筲摶而啖之，烏杯貯羹如雞彞。徒跣，有舟無車。死則坎地，殯舍左，屋之，三年乃葬，以蠡蚌封棺。父母喪，斬衰布衣不澡者四五年，近者二三年。為人所殺者，子以麻括發，墨面，衣不緝。居喪，昏嫁不廢，亦弗避同姓。婿不親迎。富室娶妻，納金銀牛羊酒，女所齎亦如之。有罪者，樹一長木，擊鼓集眾其下。強盜殺之，富者貰死，燒屋奪其田；盜者倍九而償贓。奸淫，則強族輸金銀請和而棄其妻，處女、厘婦不坐。凡相殺必報，力不能則其部助攻之。祭祀，殺牛馬，親聯畢會，助以牛酒，多至數百人。貞觀中，巂州都督劉伯英上疏：「松外諸蠻，率暫附亟叛，請擊之，西洱河天竺道可通也。」居數歲，太宗以右武候將軍梁建方發蜀十二州兵進討，酋帥雙舍拒戰，敗走，殺獲十餘。群蠻震駭，走保山谷。建方諭降者七十餘部，戶十萬九千，署首領蒙、和為縣令，餘眾感悅。



 西洱河蠻，亦曰河蠻，道繇郎州走三千里，建方遣奇兵自巂州道千五百里掩之，其帥楊盛大駭，欲遁去，使者好語約降，乃遣首領十人納款軍門，建方振旅還。二十二年，西洱河大首領楊同外、東洱河大首領楊斂、松外首領蒙羽皆入朝，授官袟。顯慶元年，西洱河大首領楊棟附顯、和蠻大首領王羅祁、郎昆梨盤四州大首領王伽沖率部落四千人歸附，入朝貢方物。其後茂州西南築安戎城，絕吐蕃通蠻之道。生羌為吐蕃鄉導，攻拔之，增兵以守，西洱河諸蠻皆臣吐蕃。開元中，首領始入朝，授刺史。會南詔蒙歸義拔大和城，乃北徙，更羈制於浪穹詔。浪穹詔已破，又徙雲南柘城。



 黎州，領羈縻奉上等州二十六。開元十七年，又領羈縻夏梁、卜貴等州三十一。南路有廓清道部落主三人，婆鹽鬼主十人。又有阿逼蠻分十四部落：一曰大龍池，二曰小龍池，三曰控，四曰苴質，五曰烏披，六曰苴賃，七曰觱篥水，八曰戎列，九曰婆狄，十曰石地，十一曰羅公，十二曰言光，十三曰離旻，十四曰里漢。



 黎、邛二州之東，又有凌蠻。西有三王蠻，蓋莋都夷白馬氏之遺種。楊、劉、郝三姓世為長，襲封王，謂之「三王」部落。疊甓而居，號舍。歲稟節度府帛三千匹，以言冋南詔，而南詔亦密賂之，覘成都虛實。每節度使至，酋長來謁，節度使多奏威惠所懷，以罔天子也。前謁必請於都押衙，且聽命，都押衙不令者，輒諷其叛，常倚三王部落求姑息，至唐末益甚。



 雅州西有通吐蕃道三：曰夏陽、曰夔松、曰始陽，皆諸蠻錯居。凡部落四十六：距州三百餘里之外有百坡、當品、嚴城、中川、鉗矣、昌逼、鉗井七部落，四百餘里之外有羅巖、當馬、三井、束鋒、名耶、鉗恭、畫重、羅林、籠羊、林波、林燒、龍逢、索古、敢川、驚川、禍眉、不燭十七部落，五百餘里之外有諾祚、三恭、布嵐、欠馬、論川、讓川、遠南、卑廬、夔龍、曜川、金川、東嘉梁、西嘉梁十三部落，六百餘里之外有椎梅、作重、禍林、金林、邏蓬五部落，皆羈縻州也。以首領襲刺史。



 巂州新安城傍有六姓蠻：一曰蒙蠻、二曰夷蠻、三曰訛蠻、四曰狼蠻，餘勿鄧及白蠻也。



 戎州管內有馴、騁、浪三州大鬼主董嘉慶，累世內附，以忠謹稱，封歸義郡王。貞元中，狼蠻亦請內附，補首領浪沙為刺史，然卒不出，劍南西川節度使韋皋檄嘉慶兼押狼蠻。又有魯望等部落，徙居戎州馬鞍山，皋以其遠邊徼，戶給米二斛、鹽五斤。北又有浪稽蠻、羅哥穀蠻。東有婆秋蠻、烏皮蠻。南有離東蠻、鍋銼蠻。西有磨些蠻，與南詔、越析相姻婭。自浪稽以下，古滇王、哀牢雜種，其地與吐蕃接。亦有姐羌，古白馬氐之裔。



 劍山當吐蕃大路，屬石門、柳強三鎮，置戍、守捉，以招討使領五部落：一曰彌羌、二曰鑠羌、三曰胡叢，其餘東欽、磨些也。又有夷望、鼓路、西望、安樂、湯谷、佛蠻、虧野、阿益、阿鶚、崟蠻、林井、阿異十二鬼主皆隸巂州。又有奉國、苴伽十一部落，春秋受賞於巂州，然挾吐蕃為輕重。每節度使至，諸部獻馬，酋長衣虎皮，餘皆紅巾束發，錦纈襖、半臂。既見，請匹錦、鬥酒，折草招父祖魂以歸鄉里。及還，裹錦植馬上而去。又有顯養、東魯諸蠻，永徽三年與胡叢皆叛。高宗以右驍衛將軍曹繼叔為巂州道行軍總管，戰斜山，拔十餘城，斬首七百，獲馬、犛牛萬五千。



 姚州境有永昌蠻，居古永昌郡地。咸亨五年叛，高宗以太子右衛副率梁積壽為姚州道行軍總管討平之。武後天授中，遣御史裴懷古招懷。至長壽時，大首領董期率部落二萬內屬。其西有撲子蠻，趫悍，以青娑羅為通身褲，善用竹弓，入林射飛鼠無不中。無食器，以蕉葉藉之。人多長大，負排持槊而鬥。又有望蠻者，用木弓短箭，鏃傅毒藥，中者立死。婦人食乳酪，肥白，跣足；青布為衫裳，聯貫珂貝珠絡之；髻垂於後，有夫者分兩髻。



 群蠻種類，多不可記。有黑齒、金齒、銀齒三種，見人以漆及鏤金銀飾齒，寢食則去之。直頂為髻，青布為通褲。有繡腳種，刻踝至腓為文。有繡面種，生逾月，涅黛於面。有雕題種，身面涅黛。有穿鼻種，以金環徑尺貫其鼻，下垂過頤。君長以絲系環，人牽乃行。其次，以二花頭金釘貫鼻下出。又有長鬃種、棟鋒種，皆額前為長髻，下過臍，行以物舉之；君長則二女在前共舉其髻乃行。



 安南有生蠻林睹符部落，大歷中置德化州，戶一萬。又以潘歸國部落置龍武州，戶千五百。詔安南節度使綏定之。貞元七年，始以驩、峰二州為都督府。酹在安南，限重海，與文單、占婆接。峰統羈縻州十八，與蜀爨蠻接。



 南平獠，東距智州，南屬渝州，西接南州，北涪州，戶四千餘。多瘴癘。山有毒草、沙虱、蝮虵。人樓居，梯而上，名為干欄。婦人橫布二幅，穿中貫其首，號曰通裙。美發髻，垂於後。竹筒三寸，斜穿其耳，貴者飾以珠璫。俗女多男少，婦人任役。昏法，女先以貨求男。貧者無以嫁，則賣為婢。男子左衽，露發，徒跣。其王姓硃氏，號劍荔王。貞觀三年，遣使內款，以其地隸渝州。有飛頭獠者，頭欲飛，周項有痕如縷，妻子共守之。及夜如病，頭忽亡，比旦還。又有烏武獠，地多瘴毒，中者不能飲藥，故自鑿齒。



 有甯氏，世為南平渠帥。陳末，以其帥猛力為寧越太守。陳亡，自以為與陳叔寶同日而生，當代為天子，乃不入朝。隋兵阻瘴，不能進。猛力死，子長真襲刺史。及討林邑，長真出兵攻其後，又率部落數千從征遼東，煬帝召為鴻臚卿，授安撫大使，遣還。又以其族人甯宣為合浦太守。隋亂，皆以地附蕭銑。長真，部越兵攻丘和於交阯者也，武德初，以寧越、鬱林之地降，自是交、愛數州始通。高祖授長真欽州都督。甯宣亦遣使請降，未報而卒。以其子純為廉州刺史，族人道明為南越州刺史。六年，長真獻大珠，昆州刺史沈遜、融州刺史歐陽世普、象州刺史秦元覽亦獻筒布，高祖以道遠勞人，皆不受。道明與高州首領馮暄、談殿據南越州反，攻姜州，甯純以兵援之。八年，長真陷封山縣，昌州刺史龐孝恭掎擊暄等走之。明年，道明為州人所殺。未幾，長真死，子據襲刺史。馮暄、談殿阻兵相掠，群臣請擊之，太宗不許，遣員外散騎常侍韋叔諧、員外散騎侍郎李公淹持節宣諭。暄等與溪洞首領皆降，南方遂定。



 大抵劍南諸獠，武德、貞觀間數寇暴州縣者不一。巴州山獠王多馨叛，梁州都督龐玉梟其首，又破餘黨符陽、白石二縣獠。其後眉州獠反，益州行臺郭行方大破之。未幾，又破洪、雅二州獠，俘男女五千口。是歲，益州獠亦反，都督竇軌請擊之，太宗報曰：「獠依山險，當附以恩信。脅之以兵威，豈為人父母意耶？」貞觀七年，東、西玉洞獠反，以右屯衛大將軍張士貴為龔州道行軍總管平之。十二年，巫州獠叛，夔州都督齊善行擊破之，俘男女三千餘口。鈞州獠叛，桂州都督張寶德討平之。明州山獠又叛，交州都督李道彥擊走之。是歲，巴、洋、集、壁四州山獠叛，攻巴州，遣右武候將軍上官懷仁破之於壁州，虜男女萬餘，明年遂平。十四年，羅、竇諸獠叛，以廣州都督黨仁弘為竇州道行軍總管擊之，虜男女七千餘人。太宗再伐高麗，為舡劍南，諸獠皆半役，雅、邛、眉三州獠不堪其擾，相率叛，詔發隴右、峽兵二萬，以茂州都督張士貴為雅州道行軍總管，與右衛將軍梁建方平之。



 高宗初，琰州獠叛，梓州都督謝萬歲、充州刺史謝法興、黔州都督李孟嘗討之。萬歲、法興入洞招慰，遇害。顯慶三年，羅、竇生獠酋領多胡桑率眾內附。上元末，納州獠叛，寇故茂、都掌二縣，殺吏民，焚廨舍，詔黔州都督發兵擊之。大歷二年，桂州山獠叛，陷州，刺史李良遁去。貞元中，嘉州綏山縣婆籠川生獠首領甫枳兄弟誘生蠻為亂，剽居人，西川節度使韋皋斬之，招其首領勇於等出降。或請增柵東凌界以守，皋不從，曰：「無戎而城，害所生也。」獠亦自是不擾境。



 戎、瀘間有葛獠，居依山谷林菁，逾數百里。俗喜叛，州縣撫視不至，必合黨數千人，持排而戰。奉酋帥為王，號曰「婆能」，出入前後植旗。大中末，昌、瀘二州刺史貪沓，以弱繒及羊強獠市，米麥一斛，得直不及半。群獠訴曰：「當為賊取死耳！」刺史召二小吏榜之曰：「皆爾屬為之，非吾過。」獠相視大笑，遂叛。立酋長始艾為王，逾梓、潼，所過焚剽。刺史劉成師誘降其黨，斬首領七十餘人。餘眾遁至東川，節度使柳仲郢諭降之。始艾稽首請罪，仲郢貰遣之。



 成都西北二千餘里有附國，蓋漢西南夷也。其東部有嘉良夷，無姓氏。地縱八百里，橫四千五百里。無城柵，居川谷，疊石為巢，高十餘丈，以高下為差，作狹戶，自內以通上。王酋帥以金飾首，胸垂金花，徑三寸。地高涼，多風少雨，宜小麥，多白雉。嘉良夷有水廣三十步，附國水廣五十步，皆南流，以韋為舡。附國南有薄緣夷，西接女國。



 三濮者，在雲南徼外千五百里。有文面濮，俗鏤面，以青涅之。赤口濮，裸身而折齒，鑱其脣使赤。黑焚濮，山居如人，以幅布為裙，貫頭而系之。丈夫衣穀皮。多白蹄牛、虎魄。龍朔中，遣使與千支弗、磨臘同朝貢。



 西原蠻，居廣、容之南，邕、桂之西。有甯氏者，相承為豪。又有黃氏，居黃橙洞，其隸也。其地西接南詔。天寶初，黃氏強，與韋氏、周氏、儂氏相脣齒，為寇害，據十餘州。韋氏、周氏恥不肯附，黃氏攻之，逐於海濱。



 至德初，首領黃乾曜、真崇鬱與陸州、武陽、硃蘭洞蠻皆叛，推武承斐、韋敬簡為帥，僭號中越王，廖殿為桂南王，莫淳為拓南王，相支為南越王，梁奉為鎮南王，羅誠為戎成王，莫潯為南海王，合眾二十萬，綿地數千里，署置官吏，攻桂管十八州。所至焚廬舍，掠士女，更四歲不能平。乾元初，遣中使慰曉諸首領，賜詔書赦其罪，約降。於是西原、環、古等州首領方子彈、甘令暉、羅承韋、張九解、宋原五百餘人請出兵討承斐等，歲中戰二百，斬黃乾曜、真鬱崇、廖殿、莫淳、梁奉、羅誠、莫潯七人。承斐等以餘眾面縛詣桂州降，盡釋其縛，差賜布帛縱之。其種落張侯、夏永與夷獠梁崇牽、覃問及西原酋長吳功曹復合兵內寇，陷道州，據城五十餘日。桂管經略使邢濟擊平之，執吳功曹等。餘眾復圍道州，刺史元結固守不能下，進攻永州，陷邵州，留數日而去。湖南團練使辛京杲遣將王國良戍武崗，嫉京杲貪暴，亦叛，有眾千人，侵掠州縣。發使招之，且服且叛。建中元年，城敘州以斷西原，國良乃降。



 貞元十年，黃洞首領黃少卿者，攻邕管，圍經略使孫公器。請發嶺南兵窮討之，德宗不許，命中人招諭。不從，俄陷欽、橫、潯、貴四州。少卿子昌沔趫勇，前後陷十三州，氣益振。乃以唐州刺史陽旻為容管招討經略使，引師掩賊，一日六七戰，皆破之，侵地悉復。元和初，邕州擒其別帥黃承慶。明年，少卿等歸款，拜歸順州刺史。弟少高為有州刺史。未幾復叛。



 又有黃少度、黃昌瓘二部，陷賓、蠻二州，據之。十一年，攻欽、橫二州，邕管經略使韋悅破走之，取賓、巒二州。是歲，復屠巖州，桂管觀察使裴行立輕其軍弱，首請發兵盡誅叛者，徼幸有功，憲宗許之。行立兵出擊，彌更二歲，妄奏斬獲二萬，罔天子為解。自是邕、容兩道殺傷疾疫死者十八以上。調費斗亡，繇行立、陽旻二人，當時莫不咎之。及安南兵亂，殺都護李象古，擢唐州刺史桂仲武為都護，逗留不敢進，貶安州刺史，以行立代之。尋召還，卒。



 長慶初，以容管經略使留後嚴公素為經略使，復上表請討黃氏。兵部侍郎韓愈建言：「黃賊皆洞獠，無城郭，依山險各治生業，急則屯聚畏死。前日邕管經略使德不能綏懷，威不能臨制，侵詐系縛，以致憾恨。夷性易動而難安，劫州縣復私讎，貪小利不為大患。自行立、陽旻建征討，生事詭賞，邕、容兩管，日以凋弊，殺傷疾患，十室九空。百姓怨嗟，如出一口；人神共嫉，二將繼死。今嚴公素非撫御之才，復尋往謬，誠恐嶺南未有寧時。昨合邕、容為一道，邕與賊限一江，若經略使居之，兵鎮所處，物力雄完，則敵人不敢輕犯；容州則隔阻已甚，以經略使居之，則邕州兵少情見，易啟蠻心。請以經略使還邕州，容置刺史，便甚。又比發南兵，遠鄉羈旅，疾疫殺傷，續添續死，每發倍難。若募邕、容千人，以給行營，糧不增而兵便習，守則有威，攻則有利。自南討損傷，嶺南人希，賊之所處，洞壘荒僻。假如盡殺其人，得其地，在國計不為有益。容貸羈縻，比之禽獸，來則捍禦，去則不追，未有虧損朝庭。願因改元大慶，普赦其罪，遣郎官、御史以天子意丁寧宣諭，必能喧叫聽命。為選材用威信者，委以經略，處理得方，宜無侵叛事。」不納。



 初，邕管既廢，人不謂宜。監察御史杜周士使安南，過邕州，刺史李元宗白狀，周士從事五管，積三十年矣，亦知其不便。嚴公素遣人盜其槁，周士憤死。公素劾元宗擅以羅陽縣還黃少度，元宗懼，引兵一百持印章依少度。穆宗遣監察御史敬僚按之。僚嘗為容州從事，與公素暱，傅致元宗罪，以母老，流驩州，眾以為不直。



 黃賊更攻邕州，陷左江鎮；攻欽州，陷千金鎮。刺史楊嶼奔石南柵，邕州刺史崔結擊破之。明年，又寇欽州，殺將吏。是歲，黃昌瓘遣其黨陳少奇二十人歸款請降，敬宗納之。



 黃氏、儂氏據州十八，經略使至，遣一人詣治所，稍不得意，輒侵掠諸州。橫州當邕江官道，嶺南節度使常以兵五百戍守，不能制。大和中，經略使董昌齡遣子蘭討平峒穴，夷其種黨，諸蠻畏服。有違命者，必嚴罰之。十八州歲輸貢賦，道路清平。其後儂洞最強，結南詔為助。懿宗與南詔約和，二洞數構敗之。邕管節度使辛讜以從事徐云虔使南詔結和，齎美貨啖二洞首領、太州刺史黃伯蘊、屯洞首領儂金意、員州首領儂金勒等與之通歡。



 員州又有首領儂金澄、儂仲武與金勒襲黃洞首領黃伯善，伯善伏兵瀼水，雞鳴，候其半濟，擊殺金澄、仲武，唯金勒遁免。後欲興兵報仇，辛讜遣人持牛酒音樂解和，並遺其母衣服。母，賢者也，讓其子曰：「節度使持物與獠母，非結好也，以汝為吾子。前日兵敗龕水，士卒略盡，不自悔，復欲動眾，兵忿者必敗，吾將囚為官老婢矣。」金勒感寤，為罷兵。



 贊曰：唐北禽頡利，西滅高昌、焉耆，東破高麗、百濟，威制夷狄，方策所未有也。交州，漢之故封，其外瀕海諸蠻，無廣土堅城可以居守，故中國兵未嘗至。及唐稍弱，西原、黃洞繼為邊害，垂百餘年。及其亡也，以南詔。《詩》曰：「惠此中國，以綏四方。」不以夷狄先諸夏也。



\end{pinyinscope}