\article{列傳第一百四十一下　吐蕃下}

\begin{pinyinscope}

 永泰、大歷間，再遣使者來聘，於是戶部尚書薛景仙往報。詔宰相與吐蕃使者盟。俄寇靈州，掠宜祿，郭子儀精甲三萬戍涇陽程明道即「程顥」。，入屯奉天。靈州兵破虜二萬，上級五百首。景仙與倫泣陵偕來，請境鳳林關，而路悉等十五人又來。三年，虜引眾十萬復攻靈州，略邠州。先是，尚悉結自寶應後數入邊，以功高請老，而贊磨代之，為東面節度使，專河、隴。邠寧馬璘、朔方將白元光再破其眾，獲馬羊數千，劍南亦破虜萬人。尚悉摩復來朝。天子以虜數入塞，詔治守障，徙當、悉、柘、靜、恭五州，皆據險以守。



 八年，虜六萬騎侵靈州，敗民稼，進寇涇、邠，渾瑊與戰不利，副將死，略數千戶。瑊整卒夜襲其營；涇原馬璘以兵掩之潘原，射豹皮將死，軍中哭，乃遁去。璘收所俘士及男女而還。郭子儀又破其眾十萬。



 九年，帝遣諫議大夫吳損修好，虜亦使使者入朝。於是子儀屯邠州，李抱玉屯高壁，馬璘屯原州，李忠臣屯涇州，李忠誠屯鳳翔，臧希讓屯渭北，備虜之入。明年，西川節度使崔寧破虜於西山。虜攻臨涇、隴州，次普潤，焚掠人畜；與抱玉戰義寧，破之；道涇州，璘尾追，敗之於百里。又明年，崔寧破虜故洪節度、氐、蠻、黨項等兵，斬首萬級，禽酋領千人，牛羊廩鎧甚眾，獻之朝。吐蕃不得志，入掠黎、雅，於是劍南兵合南詔與戰，破之，禽大籠官論器然。又侵坊州，取黨項牧馬。崔寧攻望漢城，破之。山南西道節度使張獻恭戰岷州，吐蕃走。寧破西山三路及邛南兵，斬首八千級。十三年，虜大酋馬重英以四萬騎寇靈州，塞漢、御史、尚書三渠以擾屯田，為朔方留後常謙光所逐，重英殘鹽、慶而去。乃南合南詔眾二十萬攻茂州，略扶、文，遂侵黎、雅。時天子已發幽州兵馳拒，虜大奔破。



 初，虜使數至，留不遣，所俘虜口，悉部送江南。德宗即位，先內靖方鎮，顧歲與虜確，其亡獲相償，欲以德綏懷之，遣太常少卿韋倫持節歸其俘五百，厚給衣褚，切敕邊吏護亭障，無輒侵虜地。吐蕃始聞未信，使者入境，乃皆感畏。是時，乞立贊為贊普，姓戶虜提氏，曰：「我乃有三恨：不知天子喪，不及吊，一也；山陵不及賻，二也；不知舅即位，而發兵攻靈州，入扶、文，侵灌口，三也。」即發使者隨倫入朝。帝又遣倫還蜀俘。虜以倫再至，歡甚，授館，作聲樂，九日留，以論欽明思等五十人從獻方物。



 明年，殿中少監崔漢衡往使，贊普猥曰：「我與唐舅甥國，詔書乃用臣禮卑我。」又請雲州西盡賀蘭山為吐蕃境，邀漢衡奏天子。乃遣入蕃使判官常魯與論悉諾羅入朝，道贊普語，且引景龍詔書曰「唐使至，甥先與盟，蕃使至，舅亦將親盟』；贊普曰「其禮本均。」帝許之，以「獻」為「進」，「賜」為「寄」，「領取」為「領之」。以前宰相楊炎不通故事為解，並約地於賀蘭。其大相尚悉結嗜殺人，以劍南之敗未報，不助和議，次相尚結贊有謀，固請休息邊人，贊普卒用結贊為大相，乃講好。漢衡與其使區頰贊偕來，約盟境上。拜漢衡鴻臚卿，以都官員外郎樊澤為計會使，與結贊約；且告隴右節度使張鎰同盟。澤與結贊約盟清水，以牛馬為牲。鎰欲末其禮，乃紿結贊曰：「唐非牛不田，蕃非馬不戰，請用犬、豕、羊。」結贊聽諾。將盟，乃除地為壇，約二國各以二千士列遣外，冗從立壇下。鎰與幕府齊映齊抗、鴻臚漢衡、計會使于頔及澤、魯皆朝服，結贊與論悉頰藏、論臧熱、論利陀、論力徐等對升壇，刑牲壇北，雜其血以進，約：「唐地涇州右盡彈箏峽，隴州右極清水，鳳州西盡同谷，劍南盡西山、大度水。吐蕃守鎮蘭、渭、原、會，西臨洮，東成州，抵劍南西磨些諸蠻、大度水之西南。盡大河北自新泉軍抵大磧，南極賀蘭橐它嶺，其間為閑田。二國所棄戍地毋增兵，毋創城堡，毋耕邊田。」既盟，請鎰詣壇西南隅浮屠幄為誓。於是升壇大享，獻酬乃還。



 帝命宰相、尚書與虜使者盟長安，而清水之約，疆埸不定，復令漢衡決於贊普，乃克盟。於是宰相李忠臣盧杞關播崔寧、工部尚書喬琳、御史大夫於頎、太府卿張獻恭、司農卿段秀實、少府監李昌夔、京兆尹王翃、金吾衛大將軍渾瑊與區頰贊等同盟京城之右郊，禮如清水。前二月告廟，齊，三日，關播跪讀載書，已盟，乃大享。詔左僕射李揆為入蕃會盟使，還區頰贊等。



 硃泚之亂，吐蕃請助討賊，詔右散騎常侍於頎持節慰撫，太常少卿沈房為安西、北庭宣慰使以報之。渾瑊用論莽羅兵破泚將韓旻於武亭川。初，與虜約，得長安，以涇、靈四州畀之。會大疫，虜輒引去。及泚平，責先約求地。天子薄其勞，第賜詔書，償結贊、莽羅等帛萬匹，於是虜以為怨。



 貞元二年，詔倉部郎中趙建往使，而虜已犯涇、隴、邠、寧，掠人畜，敗田稼，內州皆閉壁。游騎至好畤，左金吾將軍張獻甫、神策將李升曇等屯咸陽，河中渾瑊、華州駱元光援之。以左監門將軍康成使焉。尚結贊屯上砦原，亦令使論乞陀來請盟。鳳翔李晟遣部將王佖以銳兵三千夜入汧陽，明日，薄其中軍，虜驚潰走，結贊僅自脫。虜眾二萬侵鳳翔，李晟擊卻之，因襲破摧沙堡，燒儲〓，斬守者。吐蕃攻鹽、夏，刺史杜彥光、拓拔乾暉不能守，悉其眾南奔，虜遂有其地。天子以邊人殘沒，下詔避正殿，痛自咎。詔駱元光經略鹽、夏。



 三年，命左庶子崔瀚、李刮踵使。結贊得鹽、夏，皆戍以兵，乃自屯鳴沙，然饋餉數困。於是駱元光、韓游瑰濱塞而屯，而燧次石州，跨河相掎角。結贊大懼，屢請盟，天子不許。即以貴將論頰熱厚賂乞和於燧，燧以為情，身入見天子，諸將以燧入，皆守壁不戰。結贊遽還走，馬多死，士不能步，有饑色。瀚始至鳴沙，傳詔讓結贊破約陷鹽、夏，對曰：「本以武亭功未償乃來，又候碑僕，疆埸不明，故行境上。涇州乘城自保，鳳翔李令不納吾使，雖康成等來，皆不能致委曲。我日望大臣而卒無至者，我故引還。鹽、夏守將懼吾眾，以城丐我，非我敢攻也。若天子復許盟，虜之願也，唯所命，當以鹽、夏還唐。」又言清水盟，大臣少，故約易壞，請悉遣宰相元帥二十一人會盟。並言靈鹽節度使杜希全、涇原節度使李觀，外蕃所信，請主盟。帝復使瀚報結贊曰：「希全守靈州，有分地，不可以越境；觀既徙官，以渾瑊為盟會使。」約五月盟清水，使先效二州，以驗虜信。結贊辭清水非吉地，請會原州之土梨樹，乃歸二州。天子從之。



 瑊來受命，拜漢衡兵部尚書以副瑊。瑊率師二萬待期，詔駱元光助之。宰相議所盟地，左神策將馬有鄰建言：「土梨樹林薈巖阻，兵易詭伏，不如平涼夷漫坦直，且近涇，緩急可保也。」乃定盟平涼。瑊約結贊，主客均以兵三千至壇外，誕從四百叩壇，以游軍交邏相入。將盟，結贊伏精騎三萬於西，縱邏騎出入瑊軍，瑊將梁奉貞亦駷馬入虜軍營，陰執之，而瑊不知也。客請咸等具冠劍，皆就幄更衣，從容胖肆。虜忽三伐鼓，眾噪而興，瑊不知所出，走幄後，得馬不銜而馳，十里始得銜。虜追，矢若雨不傷也，至元光營乃脫。裨將辛榮兵數百據北阜與虜戰，矢盡乃降。判官韓弇、監軍宋鳳朝死之。漢衡與判官鄭叔矩路泌、掌書記袁同直、列將扶餘準馬寧孟日華李至言樂演明範澄馬弇、中人劉延邕俱文珍李朝清等六十人皆被執，士死者五百，生獲者千餘人。漢衡語虜曰：「我，崔尚書也，結贊與我善。若殺我，結贊亦殺若。」乃不死。人負一木，以繩三約之，系其發驅之；夜則杙地系而僕，蒙以罽，守者寢其上。始結贊將劫希全、觀，急以銳兵直趣京師，既不克，又欲禽瑊等，手壽虛入寇，其謀本然。既引去，至故原州，坐帳中見漢衡等，慢言：「渾瑊戰武功，我力也。許裂地償我，而自食其言。吾既作金枷，將必得瑊以見贊普，乃今失之，徒致公等，無益也。當使人歸報。」初，漢衡遇亂，從史呂溫身蔽兵，溫傷而漢衡脫，虜人嘉其義，厚給養之。結贊屯石門，以俱文珍、馬寧、馬弇歸唐，而囚漢衡、叔矩河州，辛榮廓州，扶餘準鄯州。帝猶使中人齎詔書賜結贊，拒不受。虜戍鹽、夏，涉春疫大興，皆思歸。結贊以騎三千迎之，火二州廬舍，頹郛堞而去，杜希全分兵保之。帝哀漢衡等陷辱，下詔賜其子七品官，叔矩、泌、弇、日華、榮、至言、澄、良賁、演明一子八品官，袁同直而下一子九品官。以決勝軍使唐良臣屯潘原，神策將蘇太平屯隴州。結贊召漢衡、日華、延邕至石門，以五騎送境上，遣使者奉表來。李觀曰：「有詔不內吐蕃使者。」受漢衡等，放其使。



 結贊以羌、渾眾屯潘口，傍青石嶺，三分其兵趨隴、汧陽間，連營數十里，中軍距鳳翔一舍，詭漢服，號邢君牙兵，入吳山、寶雞，焚聚落，略畜牧、丁壯，殺老孺，斷手剔目，乃去。李晟嘗蹙大木塞安化隘處，虜過，悉焚之。詔神策將石季章壁武功，良臣移師百里城。虜又剽汧陽、華亭男女萬人以畀羌、渾，將出塞，令東向辭國，眾慟哭，投塹谷死者千數。吐蕃又入豐義，圍華亭，絕汲道。守將王仙鶴請救於隴州，刺史蘇清沔合太平兵赴之，虜逆戰，太平不勝，引還。虜日千騎四掠，隴兵不敢出。虜積薪將焚華亭，仙鶴以眾降。清沔潛兵大象龕，夜半，約城中舉火燭天，虜眾驚，因襲其營，乃去。更攻連雲堡，飛石投中，井皆滿。為虛梁絕塹而升，守將張明遠降於虜。虜分捕山間亡人及牛羊率萬計，涇、隴、邠之民蕩然盡矣。諸將曾不能得一俘，但賀賊出塞而已。連雲堡，涇要地也，三垂峭絕，北據高，虜所進退，候火易通。既失之，城下即虜境，每藝稼，必陳兵於野，故多失時。是歲，三州不宿麥。虜數千騎犯長武城，城使韓全義拒之。韓游瑰兵不出，於是虜安行邠、涇間，諸屯西門皆閉，虜治故原州保之。帝取所獲吐蕃生口不二百，徇諸市以安京師。



 四年五月，虜三萬騎略涇、邠、寧、慶、鄜五州之鄙，焚吏舍民閻，系執數萬。韓全義以陳許兵戰長武，無功。初，吐蕃盜塞，畏春夏疾疫，常以盛秋。及是得唐俘，多厚給產，質其孥，故盛夏入邊。尚悉董星、論莽羅等又寇寧州，張獻甫拒斬裁百級，轉剽鄜、坊乃去。



 五年，韋皋以劍南兵戰臺登，殺虜將乞臧遮遮、悉多楊硃，西南少安。不三年，盡得巂州地。久之，北庭沙陀別部叛，吐蕃因是陷北庭都護府，安西道絕。獨西州人尚為唐守。



 八年，寇靈州，陷水口，塞營田渠。發河東、振武兵，合神策軍擊之，虜引還。又寇涇州，掠田軍千人，守捉使唐朝臣戰不利。山南西道節度使嚴震破虜於芳州，取黑水壁，焚積聚。自虜得鹽州，塞防無以障遏，而靈武單露，鄜、坊侵迫，寇日以驕，數入為邊患。帝復詔城之，使涇原、劍南、山南深入窮討，分其兵，毋令專向東方。詔朔方河中晉絳邠寧兵馬副元帥渾瑊、朔方靈鹽豐夏綏銀節度都統杜希全、邠寧節度使張獻甫、右神策軍行營節度使邢君牙、夏綏銀節度使韓潭、鄜坊丹延節度使王棲曜、振武麟勝節度使範希朝合兵三萬，以左神策將軍胡堅、右神策將軍張昌為鹽州行營節度使，板築之，役者六千人，餘皆陣城下。九年始栽，閱二旬訖功，而虜兵不出，遂以兼御史大夫紇干遂與兼中丞杜彥光戍之。當是時，韋皋功最多，破堡壁五十餘所，敗其南道元帥論莽熱沒籠乞悉蓖；又與南詔破之於神川、於鐵橋，皋俘馘三萬，降首領論乞髯湯沒藏悉諾硉。



 十二年，寇慶州及華池，殺略吏人。是歲，尚結贊死。明年，贊普死，其子足之煎立。邢君牙築永信城於隴州以備虜，虜使者農桑昔來請脩好，朝廷以其無信，不受。韋皋取新城，虜治劍山、馬嶺，進寇臺登，巂州刺史曹高仕擊卻之，禽籠官，斬級三百，獲馬、糧、械數千。



 十四年，韓全義破虜於鹽州。十六年，靈州破虜於烏蘭橋，韋皋拔末恭、顒二城。十七年，寇鹽州，陷麟州，殺刺史郭鋒，湮隍墮陴，系居人，掠黨項諸部，屯橫槽烽。虜將徐舍人者，語俘道人延素曰：「我乃司空英公裔孫也。武后時，家祖以兵尊王室不克，子孫奔播絕域，今三世矣。我雖握兵，心未嘗忘歸也，顧不能自拔耳。」陰使延素夜逸。又言：「吾按邊求資糧，至麟而守者無備，遂入之。知郭使君勛臣家，欲全安之，不幸死亂兵。」語方已，會飛鳥使至，召其軍還，遂引去。飛鳥，猶傳騎也。韋皋出西山與虜戰，破之雅州。籠官馬定德本虜之知兵有策慮者，周知山川險易，每用兵，常馳驛計議，授諸將以行。比年寇黎、巂，皋常折其兵，定德畏得罪，遂來降，因定昆明諸蠻。吐蕃以下屢叛，大侵靈州。時皋圍維州，贊普使論莽熱沒籠乞悉蓖兼松州五道節度兵馬都統、群牧大使，引兵十萬援維州。皋率南詔兵薄險設伏以待，才使千人嘗敵，乞悉蓖見兵寡，悉眾追，墮伏中，兵四合急擊，遂禽之，獻京師。明年，吐蕃使者論頰熱復來，右龍武大將軍薛伾往報。



 二十年，贊普死，遣工部侍郎張薦吊祠，其弟嗣立，再使使者入朝。



 順宗立，以左金吾衛將軍田景度、庫部員外郎熊執易持節往使。永貞元年，論乞縷勃藏歸金幣、馬牛助崇陵，有詔陳太極廷中。



 憲宗初，遣使者脩好，且還其俘。又以使告順宗喪，吐蕃亦以論勃藏來。後比年來朝，然以五萬騎入振武拂鵜泉，萬騎至豐州大石谷，鈔回鶻還國者。



 五年，以祠部郎中徐復往使，並賜缽闡布書。缽闡布者，虜浮屠豫國事者也，亦曰「缽掣逋」。復至鄯州擅還，其副李逢致命贊普，復坐貶。虜以論思邪熱入謝，且歸鄭叔矩、路泌之柩，因言原歸秦、原、安樂州。詔宰相杜佑等與議中書，論思邪熱拜於廷，佑答拜堂上，復以鴻臚少卿李銛、丹王府長史吳暈報之。自是朝貢歲入。又款隴州塞，丐互市，詔可。



 十二年，贊普死，使者論乞髯來，以右衛將軍烏重、殿中侍御史段鈞吊祭之。可黎可足立為贊普，重以扶餘準、李驂偕歸。準，東明人，本朔方騎將；驂，隴西人，貞元初戰沒於虜者。使者知不死，求之，乃得還。詔以準為澧王府司馬，驂嘉王友。



 吐蕃使論矩立藏來朝，未出境，吐蕃寇宥州，與靈州兵戰定遠城，虜不勝，斬首二千級。平涼鎮遏使郝玼又破虜兵二萬，夏州節度使田縉破其眾三千，詔留矩立藏等不遣。劍南兵拔峨和、棲雞城。十四年，乃歸矩立藏等。吐蕃節度論二摩、宰相尚塔藏、中書令尚綺心兒總兵十五萬圍鹽州，為飛梯、鵝車攻城，刺史李文悅拒之，城壞輒補，夜襲其營，晝出戰，破虜萬人，積三旬不能拔。朔方將史敬奉以奇兵繞出虜背，大破之，解圍去。



 始，沙州刺史周鼎為唐固守，贊普徙帳南山，使尚綺心兒攻之。鼎請救回鶻，逾年不至，議焚城郭，引眾東奔，皆以為不可。鼎遣都知兵馬使閻朝領壯士行視水草，晨入謁辭行，與鼎親吏周沙奴共射，彀弓揖讓，射沙奴即死，執鼎而縊殺之，自領州事。城守者八年，出綾一端募麥一斗，應者甚眾。朝喜曰：「民且有食，可以死守也。」又二歲，糧械皆竭，登城而言虖曰：「茍毋徙佗境，請以城降。」綺心兒許諾，於是出降。自攻城至是凡十一年。贊普以綺心兒代守。後疑朝謀變，置毒鞾中而死。州人皆胡服臣虜，每歲時祀父祖，衣中國之服，號慟而藏之。



 穆宗即位，遣秘書少監田洎往告，使者亦來。虜引兵入屯靈武，靈州兵擊卻之。又犯青塞烽，進寇涇州，瀕水而營，綿五十里。始洎至牙，虜欲會盟長武，洎含糊應之。至是顯言：「洎許我盟，我是以來。」逼涇一舍止。詔右軍中尉梁守謙為左右神策軍、京西北行營都監，發卒合八鎮兵援涇州，泛洎郴州司戶參軍，以太府少卿邵同持節為和好使。初，夏州田縉裒沓，黨項怨之，導虜入鈔，郝玼與戰，多殺其眾。李光顏又以邠兵至，乃引去。復遣使者來。南略雅州，詔方鎮與虜接者謹備邊。



 長慶元年，聞回鶻和親，犯清塞堡，為李文悅所逐。乃遣使者尚綺力陀思來朝，且乞盟，詔許之。崔植、杜元穎、王播輔政，議欲告廟。禮官謂：「肅宗、代宗皆嘗與吐蕃盟，不告廟。德宗建中之盟，將重其約，始詔告廟。至會平涼，不復告，殺之也。」乃止。以大理卿劉元鼎為盟會使，右司郎中劉師老副之，詔宰相與尚書右僕射韓皋、御史中丞牛僧孺、吏部尚書李絳、兵部尚書蕭俯、戶部尚書楊於陵、禮部尚書韋綬、太常卿趙宗儒、司農卿裴武、京兆尹柳公綽、右金吾將軍郭鏦及吐蕃使者論訥羅盟京師西郊。贊普以盟言約：「二國無相寇讎，有禽生問事，給服糧歸之。」詔可。大臣豫盟者悉載名於策。方盟時，吐蕃以壯騎屯魯州，靈州節度使李進誠與戰大石山，破之。虜遣使者趙國章來，且致宰相信幣。



 明年，請定疆候，元鼎與論訥羅就盟其國，敕虜大臣亦列名於策。元鼎逾成紀、武川，抵河廣武梁，故時城郭未隳，蘭州地皆杭稻，桃、李、榆柳岑蔚，戶皆唐人，見使者麾蓋，夾道觀。至龍支城，耋老千人拜且泣，問天子安否，言：「頃從軍沒於此，今子孫未忍忘唐服，朝廷尚念之乎？兵何日來？」言己皆嗚咽。密問之，豐州人也。過石堡城，崖壁峭豎，道回屈，虜曰鐵刀城。右行數十里，土石皆赤，虜曰赤嶺。而信安王禕、張守珪所定封石皆僕，獨虜所立石猶存。赤嶺距長安三千里而贏，蓋隴右故地也。曰悶怛盧川，直邏娑川之南百里，臧河所流也。河之西南，地如砥，原野秀沃，夾河多檉柳。山多柏，坡皆丘墓，旁作屋，赬塗之，繪白虎，皆虜貴人有戰功者，生衣其皮，死以旌勇，徇死者瘞其旁。度悉結羅嶺，鑿石通車，逆金城公主道也。至麋谷，就館。臧河之北川，贊普之夏牙也。周以槍累，率十步植百長槊，中剚大幟為三門，相距皆百步。甲士持門，巫祝鳥冠虎帶擊豉，凡入者搜索乃進。中有高臺，環以寶楯，贊普坐帳中，以黃金飾蛟螭虎豹，身被素褐，結朝霞冒首，佩金鏤劍。缽掣逋立於右，宰相列臺下。唐使者始至，給事中論悉答熱來議盟，大享於牙右，飯舉酒行，與華制略等，樂奏《秦王破陣曲》，又奏《涼州》、《胡渭》、《錄要》、雜曲，百伎皆中國人。盟壇廣十步，高二尺。使者與虜大臣十餘對位，酋長百餘坐壇下，上設巨榻，缽掣逋升，告盟，一人自旁譯授於下。已歃血，缽掣逋不歃。盟畢，以浮屠重為誓，引鬱金水以飲，與使者交慶，乃降。



 元鼎還，虜元帥尚塔藏館客大夏川，集東方節度諸將百餘，置盟策臺上，遍曉之，且戒各保境，毋相暴犯。策署彞泰七年。尚塔藏語元鼎曰：「回鶻小國，我嘗討之，距城三日危破，會國有喪乃還，非我敵也。唐何所畏，乃厚之？」元鼎曰：「回鶻有功，且如約，未始妄以兵取尺寸地，是以厚之。」塔藏默然。元鼎逾湟水，至龍泉穀，西北望殺胡川，哥舒翰故壁多在。湟水出蒙穀，抵龍泉與河合。河之上流，繇洪濟梁西南行二千里，水益狹，春可涉，秋夏乃勝舟。其南三百里三山，中高而四下，曰紫山，直大羊同國，古所謂昆侖者也，虜曰悶摩黎山，東距長安五千里，河源其間，流澄緩下，稍合眾流，色赤，行益遠，它水並注則濁，故世舉謂西戎地曰河湟。河源東北直莫賀延磧尾殆五百里，磧廣五十里，北自沙州，西南入吐谷渾浸狹，故號磧尾。隱測其地，蓋劍南之西。元鼎所經見，大略如此。



 虜遣論悉諾息等入謝，天子命左衛大將軍令狐通、太僕少卿杜載答之。是歲，尚綺心兒以兵擊回鶻、黨項，小相尚設塔率眾三萬牧馬木蘭梁。比歲，使者獻金盎、銀冶犀、鹿，貢犛牛。



 寶歷至大和，再遣使者朝。五年，維州守將悉怛謀挈城以降，劍南西川節度使李德裕受之，收符章仗鎧，更遣將虞藏儉據之。州南抵江陽岷山，西北望隴山，一面崖，三涯江，虜號無憂城，為西南要捍。會牛僧孺當國，議還悉怛謀，歸其城。吐蕃夷誅無遺種，以怖諸戎。自是比五年虜使來，必報。所貢有玉帶、金皿、獺褐、犛牛尾、霞氈、馬、羊、橐它。



 贊普立幾三十年，病不事，委任大臣，故不能抗中國，邊候晏然。死，以弟達磨嗣。達磨嗜酒，好畋獵，喜內，且兇愎少恩，政益亂。開成四年，遣太子詹事李景儒往使，吐蕃以論集熱來朝，獻玉器羊馬。自是國中地震裂，水泉湧，岷山崩；洮水逆流三日，鼠食稼，人饑疫，死者相枕藉。鄯、廓間夜聞鼙鼓聲，人相驚。



 會昌二年，贊普死，論贊熱等來告，天子命將作監李璟吊祠。無子，以妃綝兄尚延力子乞離胡為贊普，始三歲，妃共治其國。大相結都那見乞離胡不肯拜，曰：「贊普支屬尚多，何至立綝氏子邪？」哭而出，用事者共殺之。



 別將尚恐熱為落門川討擊使，姓末，名農力，「熱」猶中國號「郎」也，譎詭善幻，約三部得萬騎，擊鄯州節度使尚婢婢，略地至渭州，與宰相尚與思羅戰薄寒山。思羅敗走松州，合蘇毘、吐渾、羊同兵八萬保洮河自守，恐熱謂蘇毘等曰：「宰相兄弟殺贊普，天神使我舉義兵誅不道，爾屬乃助逆背國耶？」蘇毘等疑而不戰，恐熱麾輕騎涉河，諸部先降，並其眾至十餘萬，禽思羅縊殺之。



 婢婢，姓沒盧，名贊心牙，羊同國人，世為吐蕃貴相，寬厚，略通書記，不喜仕，贊普強官之。三年，國人以贊普立非是，皆叛去。恐熱自號宰相，以兵二十萬擊婢婢，鼓鼙、牛馬、橐它聯千餘里，至鎮西軍，大風雷電，部將震死者十餘人，羊、馬、橐它亦數百。恐熱惡之，按軍不進。婢婢聞之，厚幣詒書約〓，恐熱大喜曰：「婢婢，書生，焉知軍事。我為贊普，當以家居宰相處之。」於是退營大夏川。婢婢遣將厖結心、莽羅薛呂擊恐熱於河州之南，伏兵四萬，結心據山射書極罵，恐熱怒甚，盛兵出鬥。結心偽北，恐熱追至數十里，莽羅薛呂以伏兵衷擊，大風雨，河溢，溺死甚眾，恐熱單騎而逃。既不得志，尤猜忍殺戮，部將岌藏、豐贊皆降，婢婢厚遇之。明年，恐熱復攻鄯州，婢婢分兵五道拒守，恐熱保東谷山，堅壁不出。岌藏繚以重柵，斷汲道，旬日，恐熱走薄寒山，募散卒稍至，得數千人，復戰鶡雞山，再戰南谷，皆大敗。兵拿仍歲不解。



 大中三年，婢婢屯兵河源，聞恐熱謀度河，急擊之，為恐熱所敗。婢婢統銳兵扼橋，亦不勝，焚橋而還。恐熱間出雞頂嶺關，馮硤為梁攻婢婢，至白土嶺，敗其將尚鐸羅榻藏，進戰犛牛硤。婢婢將燭盧鞏力欲負硤自固以困恐熱，大將磨離羆子不從，乃辭疾先歸。羆子急擊恐熱，一戰而死。婢婢糧盡，引眾趨甘州西境，以拓拔懷光居守，恐熱麾下多歸之。



 恐熱大略鄯、廓、瓜、肅、伊、西等州，所過捕戮，積尸狼藉，麾下內怨，皆欲圖之。乃揚聲將請唐兵五十萬共定其亂，保渭州，求冊為贊普，奉表歸唐。宣宗詔太僕卿陸耽持節慰勞，命涇原、靈武、鳳翔、邠寧、振武等兵迎援。恐熱既至，詔尚書左丞李景讓就問所欲。恐熱倨誇自大，且求河渭節度使，帝不許。還過咸陽橋，咄嘆曰：「我舉大事，覬得濟此河與唐分境。」於是復趨落門川收散卒，將寇邊，會久雨糧絕，恐熱還奔廓州。



 於是鳳翔節度使李玭復清水；涇原節度使康季榮復原州，取石門等六關，得人畜幾萬；靈武節度使李欽取安樂州，詔為威州；邠寧節度使張欽緒復蕭關；鳳翔收秦州；山南西道節度使鄭涯得扶州。鳳翔兵與吐蕃戰隴州，斬首五百級。是歲，河、隴高年千餘見闕下，天子為御延喜樓，賜冠帶，皆爭解辮易服。因詔差賜四道兵，錄有勞者；三州七關地腴衍者，聽民墾藝，貸五歲賦；溫池委度支榷其鹽，以贍邊；四道兵能營田者為給牛種，戍者倍其資餉，再歲一代；商賈往來於邊者，關鎮毋何留；兵欲墾田，與民同。



 初，太宗平薛仁杲，得隴上地；虜李軌，得涼州；破吐谷渾、高昌，開四鎮。玄宗繼收黃河積石、宛秀等軍，中國無斥候警者幾四十年。輪臺、伊吾屯田，禾菽彌望。開遠門揭候署曰「西極道九千九百里」，示戍人無萬里行也。乾元後，隴右、劍南西山三州七關軍鎮監牧三百所皆失之。憲宗常覽天下圖，見河湟舊封，赫然思經略之，未暇也。至是群臣奏言：「王者建功立業，必有以光表於世者。今不勤一卒，血一刃，而河湟自歸，請上天子尊號。」帝曰：「憲宗嘗念河、湟，業未就而殂落。今當述祖宗之烈，其議上順、憲二廟謚號，誇顯後世。」又詔：「朕姑息民，其山外諸州，須後經營之。」



 明年，沙州首領張義潮奉瓜、沙、伊、肅、甘等十一州地圖以獻。始，義潮陰結豪英歸唐，一日，眾擐甲噪州門，漢人皆助之，虜守者驚走，遂攝州事。繕甲兵，耕且戰，悉復餘州。以部校十輩皆操挺，內表其中，東北走天德城，防禦使李丕以聞。帝嘉其忠，命使者齎詔收慰，擢義潮沙州防禦使，俄號歸義軍，遂為節度使。其後河、渭州虜將尚延心以國破亡，亦獻款。秦州刺史高駢誘降延心及渾末部萬帳，遂收二州，拜延心武衛將軍。駢收鳳林關，以延心為河、渭等州都游弈使。



 咸通二年，義潮奉涼州來歸。七年，北庭回鶻僕固俊擊取西州，收諸部。鄯州城使張季顒與尚恐熱戰，破之，收器鎧以獻。吐番餘眾犯邠、寧，節度使薛弘宗卻之。會僕固俊與吐蕃大戰，斬恐熱首，傳京師。



 八年，義潮入朝，為右神武統軍，賜第及田，命族子淮深守歸義。十三年卒。沙州以長史曹義金領州務，遂授歸義節度使。後中原多故，王命不及，甘州為回鶻所並，歸義諸城多沒。



 渾末，亦曰嗢末，吐蕃奴部也。虜法，出師必發豪室，皆以奴從，平居散處耕牧。及恐熱亂，無所歸，共相嘯合數千人，以嗢末自號，居甘、肅、瓜、沙、河、渭、岷、廓、疊、宕間，其近蕃牙者最勇，而馬尤良云。



 贊曰：唐興，四夷有弗率者，皆利兵移之，蹙其牙，犁其廷而後已。惟吐蕃、回鶻號強雄，為中國患最久。贊普遂盡盜河湟，薄王畿為東境，犯京師，掠近輔，殘馘華人。謀夫虓帥，圜視共計，卒不得要領。晚節二姓自亡，而唐亦衰焉。夫外撫內寧，惟聖人不讓。玄宗有逸德，而拓地太大，務遠功，忽近虞，逆賊一奮，中原封裂，訖二百年不得復完，而至陵夷。然則內先自治，釋四夷為外懼，守成之良資也。



\end{pinyinscope}