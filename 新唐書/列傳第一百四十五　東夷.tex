\article{列傳第一百四十五　東夷}

\begin{pinyinscope}

 高麗，本扶餘別種也。地東跨海距新羅，南亦跨海距百濟，西北度遼水與營州接，北靺鞨。其君居平壤城說它「明理一而分殊」。並說：「萬物皆是一理」，「一物之理，亦謂長安城，漢樂浪郡也，去京師五千里而贏，隨山屈繚為郛，南涯浿水，王築宮其左。又有國內城、漢城，號別都。水有大遼、少遼：大遼出靺鞨西南山，南歷安市城；少遼出遼山西，亦南流，有梁水出塞外，西行與之合。有馬訾水出靺鞨之白山，色若鴨頭，號鴨淥水，歷國內城西，與鹽難水合，又西南至安市，入於海。而平壤在鴨淥東南，以巨艫濟人，因恃以為塹。



 官凡十二級：曰大對廬，或曰吐捽；曰鬱折，主圖簿者；曰太大使者；曰帛衣頭大兄，所謂帛衣者，先人也，秉國政，三歲一易，善職則否，凡代日，有不服則相攻，王為閉宮守，勝者聽為之；曰大使者；曰大兄；曰上位使者；曰諸兄；曰小使者；曰過節；曰先人；曰古鄒大加。其州縣六十。大城置傉薩一，比都督；餘城置處閭近支，亦號道使，比刺史。有參佐，分干。有大模達，比衛將軍；末客，比中郎將。



 分五部：曰內部，即漢桂婁部也，亦號黃部；曰北部，即絕奴部也，或號後部；曰東部，即順奴部也，或號左部；曰南部，即灌奴部也，亦號前部；曰西部，即消奴部也。



 王服五採，以白羅制冠，革帶皆金扣。大臣青羅冠，次絳羅，珥兩鳥羽，金銀雜扣，衫筒袖，褲大口，白韋帶，黃革履。庶人衣褐，戴弁。女子首巾幗。俗喜弈、投壺、蹴鞠。食用籩、豆、簠、簋、罍、洗。居依山谷，以草茨屋，惟王宮、官府、佛廬以瓦。窶民盛冬作長坑，煴火以取暖。其治，峭法以繩下，故少犯。叛者叢炬灼體，乃斬之，籍入其家。降、敗、殺人及剽劫者斬，盜者十倍取償，殺牛馬者沒為奴婢，故道不掇遺。婚娶不用幣，有受者恥之。服父母喪三年，兄弟逾月除。俗多淫祠，禮靈星及日、箕子、可汗等神。國左有大穴曰神隧，每十月，王皆自祭。人喜學，至窮里廝家，亦相矜勉，衢側悉構嚴屋，號局堂，子弟未婚者曹處，誦經習射。



 隋末，其王高元死，異母弟建武嗣。武德初，再遣使入朝。高祖下書脩好，約高麗人在中國者護送，中國人在高麗者敕遣還。於是建武悉搜亡命歸有司，且萬人。後三年，遣使者拜為上柱國、遼東郡王、高麗王。命道士以像法往，為講《老子》。建武大悅，率國人共聽之，日數千人。帝謂左右曰：「名實須相副。高麗雖臣於隋，而終拒煬帝，何臣之為？朕務安人，何必受其臣？」裴矩、溫彥博諫曰：「遼東本箕子國，魏晉時故封內，不可不臣。中國與夷狄，猶太陽於列星，不可以降。」乃止。明年，新羅、百濟上書，言建武閉道，使不得朝，且數侵入。有詔散騎侍郎硃子奢持節諭和，建武謝罪，乃請與二國平。太宗已禽突厥頡利，建武遣使者賀，並上封域圖。帝詔廣州司馬長孫師臨瘞隋士戰胔，毀高麗所立京觀。建武懼，乃築長城千里，東北首扶餘，西南屬之海。久之，遣太子桓權入朝獻方物，帝厚賜齎，詔使者陳大德持節答勞，且觀亹。大德入其國，厚餉官守，悉得其纖曲。見華人流客者，為道親戚存亡，人人垂涕，故所至士女夾道觀。建武盛陳兵見使者。大德還奏，帝悅。大德又言：「聞高昌滅，其大對廬三至館，有加禮焉。」帝曰：「高麗地止四郡，我發卒數萬攻遼東，諸城必救，我以舟師自東萊帆海趨平壤，固易。然天下甫平，不欲勞人耳。」



 有蓋蘇文者，或號蓋金，姓泉氏，自雲生水中以惑眾。性忍暴。父為東部大人、大對廬，死。蓋蘇文當嗣，國人惡之，不得立。頓首謝眾，請攝職，有不可，雖廢無悔。眾哀之，遂嗣位。殘兇不道，諸大臣與建武議誅之，蓋蘇文覺，悉召諸部，紿云大閱兵，列饌具請大臣臨視，賓至盡殺之，凡百餘人。馳入宮殺建武，殘其尸投諸溝。更立建武弟之子藏為王，自為莫離支，專國，猶唐兵部尚書、中書令職云。貌魁秀，美須髯，冠服皆飾以金，佩五刀，左右莫敢仰視。使貴人伏諸地，踐以升馬。出入陳兵，長呼禁切，行人畏竄，至投坑谷。



 帝聞建武為下所殺，惻然遣使者持節吊祭。或勸帝可遂討之，帝不欲因喪伐罪，乃拜藏為遼東郡王、高麗王。帝曰：「蓋蘇文殺君攘國，朕取之易耳，不願勞人，若何？」司空房玄齡曰：「陛下士勇而力有餘，戢不用，所謂『止戈為武』者。」司徒長孫無忌曰：「高麗無一介告難，宜賜書安尉之，隱其患，撫其存，彼當聽命。」帝曰：「善。」



 會新羅遣使者上書言：「高麗、百濟聯和，將見討。謹歸命天子。」帝問：「若何而免？」使者曰：「計窮矣，惟陛下哀憐！」帝曰：「我以偏兵率契丹、靺鞨入遼東，而國可紓一歲，一策也。我以絳袍丹幟數千賜而國，至，建以陣，二國見，謂我師至，必走，二策也。百濟恃海，不修戎械，我以舟師數萬襲之；而國女君，故為鄰侮，我以宗室主而國，待安則自守之，三策也。使者計孰取？」使者不能對。於是遣司農丞相裏玄獎以璽書讓高麗，且使止勿攻。使未至，而蓋蘇文已取新羅二城。玄獎諭帝旨，答曰：「往隋見侵，新羅乘邅奪我地五百里，今非盡反地，兵不止。」玄獎曰：「往事烏足論邪？遼東故中國郡縣，天子且不取，高麗焉得違詔？」不從。玄獎還奏，帝曰：「莫離支殺君，虐用其下如擭阱，怨痛溢道，我出師無名哉？」諫議大夫褚遂良曰：「陛下之兵度遼而克固善，萬分一不得逞，且再用師，再用師，安危不可億。」兵部尚書李勣曰：「不然。曩薛延陀盜邊，陛下欲追擊，魏徵苦諫而止。向若擊之，一馬不生返。後復畔擾，至今為恨。」帝曰：「誠然。但一慮之失而尤之，後誰為我計者？」新羅數請援，乃下吳船四百柁輸糧，詔營州都督張儉等發幽、營兵及契丹、奚、靺鞨等出討。會遼溢，師還。莫離支懼，遣使者內金，帝不納。使者又言：「莫離支遣官五十入宿衛。」帝怒責使者曰：「而等委質高武，而不伏節死義，又為逆子謀，不可赦。」悉下之獄。



 於是帝欲自將討之，召長安耆老勞曰：「遼東故中國地，而莫離支賊殺其主，朕將自行經略之，故與父老約：子若孫從我行者，我能拊循之，毋庸恤也。」即厚賜布粟。群臣皆勸帝毋行，帝曰：「吾知之矣，去本而就末，舍高以取下，釋近而之遠，三者為不祥，伐高麗是也。然蓋蘇文弒君，又戮大臣以逞，一國之人延頸待救，議者顧未亮耳。」於是北輸粟營州，東儲粟古大人城。帝幸洛陽，乃以張亮為平壤道行軍大總管，常何、左難當副之，冉仁德、劉英行、張文乾、龐孝泰、程名振為總管，帥江、吳、京、洛募兵凡四萬，吳艘五百，泛海趨平壤。以李勣為遼東道行軍大總管，江夏王道宗副之，張士貴、張儉、執失思力、契苾何力、阿史那彌射、姜德本、曲智盛、吳黑闥為行軍總管隸之，帥騎士六萬趨遼東。詔曰：「朕所過，營頓毋飭，食毋豐怪，水可涉者勿作橋梁，行在非近州縣不得令學生、耆老迎謁。朕昔提戈撥亂，無盈月儲，猶所響風靡。今幸家給人足，只恐勞於轉餉，故驅牛羊以飼軍。且朕必勝有五：以我大擊彼小，以我順討彼逆，以我安乘彼亂，以我逸敵彼勞，以我悅當彼怨，渠憂不克邪！」又發契丹、奚、新羅、百濟諸君長兵悉會。



 十九年二月，帝自洛陽次定州，謂左右曰：「今天下大定，唯遼東未賓，後嗣因士馬盛強，謀臣導以征討，喪亂方始，朕故自取之，不遺後世憂也。」帝坐城門，過兵，人人撫慰，疾病者親視之，敕州縣治療，士大悅。長孫無忌白奏：「天下符魚悉從，而宮官止十人，天下以為輕神器。」帝曰：「士度遼十萬，皆去家室。朕以十人從，尚恧其多，公止勿言！」帝身屬橐房，結兩箙於鞍。四月，勣績濟遼水，高麗皆嬰城守。帝大饗士，帳幽州之南，詔長孫無忌誓師，乃引而東。



 勣攻蓋牟城，拔之，得戶二萬，糧十萬石，以其地為蓋州。程名振攻沙卑城，夜入其西，城潰，虜其口八千，游兵鴨淥上。勣遂圍遼東城。帝次遼澤，詔瘞隋戰士露骼。高麗發新城、國內城騎四萬救遼東。道宗率張乂君逆戰，君乂卻。道宗以騎馳之，虜兵闢易，奪其梁，收散卒，高以望，見高麗陣囂，急擊破之，斬首千餘級，誅君乂以徇。帝度遼水，徹杠彴，堅士心。營馬首山，身到城下，見士填塹，分負之，重者馬上持之』群臣震懼，爭挾塊以進。城有硃蒙祠，祠有鎖甲、銛矛，妄言前燕世天所降。方圍急，飾美女以婦神，誣言硃蒙悅，城必完。勣列拋車，飛大石過三百步，所當輒潰，虜積木為樓，結絙罔，不能拒。以沖車撞陴屋，碎之。時百濟上金旐鎧，又以玄金為山五文鎧，士被以從。帝與勣會，甲光炫日。會南風急，士縱火焚西南，熛延城中，屋幾盡，人死於燎者萬餘。眾登陴，虜蒙盾以拒，士舉長矛舂之，藺石如雨，城遂潰，獲勝兵萬，戶四萬，糧五十萬石。以其地為遼州。初，帝自太子所屬行在，舍置一烽，約下遼東舉烽，是日傳燎入塞。



 進攻白崖城，城負山有厓水，險甚。帝壁西北。虜酋孫伐音陰丐降，然城中不能一。帝賜幟曰：「若降，建於堞以信。」俄而舉幟，城人皆以唐兵登矣，乃降。初，伐音中悔，帝怒，約以虜口畀諸將。及是，李勣曰：「士奮而先，貪虜獲也。今城危拔，不可許降以孤士心。」帝曰：「將軍言是也。然縱兵殺戮，略人妻孥，朕不忍。將軍麾下有功者，朕能以庫物賞之，庶因將軍贖一城乎。」獲男女凡萬、兵二千。以其地為巖州，拜伐音為刺史。莫離支以加尸人七百戍蓋牟，勣俘之。請自效，帝曰：「而家加尸，乃為我戰，將盡戮矣。夷一姓求一人力，不可。」稟而縱之。



 次安市。於是高麗北部傉薩高延壽、南部傉薩高惠真引兵及靺鞨眾十五萬來援。帝曰：「彼若勒兵連安市而壁，據高山，取城中粟食之，縱靺鞨略吾牛馬，攻之不可下，此上策也。拔城夜去，中策也。與吾爭鋒，則禽矣。」有大對廬為延壽計曰：「吾聞中國亂，豪雄並奮，秦王神武，敵無堅，戰無前，遂定天下，南面而帝，北狄、西戎罔不臣。今掃地而來，謀臣重將皆在，其鋒不可校。今莫若頓兵曠日，陰遣奇兵絕其餉道，不旬月糧盡，欲戰不得，歸則無路，乃可取也。」延壽不從，引軍距安市四十里而屯。帝曰：「虜墮吾策中矣。」命左衛大將軍阿史那社爾以突厥千騎嘗之，虜常以靺鞨銳兵居前，社爾兵接而北。延壽曰：「唐易與耳。」進一舍，倚麓而陣。帝詔延壽曰：「我以爾有強臣賊殺其主，來問罪，即交戰，非我意。」延壽謂然，按甲俟。帝夜召諸將，使李勣率步騎萬五千陣西嶺當賊，長孫無忌、牛進達精兵萬人出虜背狹谷，帝以騎四千偃幟趨虜北山上，令諸軍曰：「聞鼓聲而縱。」張幄朝堂，曰：「明日日中，納降虜於此。」是夜，流星墮延壽營。旦日，虜視勣軍少，即戰。帝望無忌軍塵上，命鼓角作，兵幟四合，虜惶惑，將分兵御之，眾已囂。勣以步槊擊敗之，無忌乘其後，帝自山馳下，虜大亂，斬首二萬級。延壽收餘眾負山自固，無忌、勣合圍之，徹川梁，斷歸路。帝按轡觀虜營壘曰：「高麗傾國來，一麾而破，天贊我也。」下馬再拜，謝水兄於天。延壽等度勢窮，即舉眾降。入轅門，膝而前，拜手請命。帝曰：「後敢與天子戰乎？」惶汗不得對。帝料酋長三千五百人，悉官之，許內徙，餘眾三萬縱還之，誅靺鞨三千餘人，獲馬牛十萬，明光鎧萬領。高麗震駭，後黃、銀二城自拔去，數百里無舍煙。乃驛報太子，並賜諸臣書曰：「朕自將若此，云何？」因號所幸山為駐蹕山，圖破陣狀，勒石紀功。拜延壽鴻臚卿，惠真司農卿。候騎獲覘人，帝解其縛，自言不食且三日，命飼之，賜以屩，遣曰：「歸語莫離支，若須軍中進退，可遣人至吾所。」帝每營不作塹壘，謹斥候而已，而士運糧，雖單騎，虜不敢鈔。



 帝與勣議所攻，帝曰：「吾聞安市地險而眾悍，莫離支擊不能下，因與之。建安恃險絕，粟多而士少，若出其不意攻之，不相救矣。建安得，則安市在吾腹中。」勣曰：「不然。積糧遼東，而西擊建安，賊將梗我歸路，不如先攻安市。」帝曰：「善。」遂攻之，未能下。延壽、惠真謀曰：「烏骨城傉薩已耄，朝攻而夕可下。烏骨拔，則平壤舉矣。」群臣亦以張亮軍在沙城，召之一昔至，若取烏骨，度鴨淥，迫其腹心，計之善者。無忌曰：「天子行師不徼幸。安市眾十萬在吾後，不如先破之，乃驅而南，萬全勢也。」乃止。城中見帝旌麾，輒乘陴噪，帝怒。勣請破日男子盡誅。虜聞，故死戰。江夏王道宗築距闉攻東南，虜增陴以守。勣攻其西，撞車所壞，隨輒串柵為樓。帝聞城中雞彘聲，曰：「圍久，突無黔煙。今雞彘鳴，必殺以饗士，虜且夜出。」詔嚴兵。丙夜，虜數百人縋而下，悉禽之。道宗以樹枚裹土積之，距闉成，迫城不數丈，果毅都尉傅伏愛守之，自高而排其城，城且頹，伏愛私去所部，虜兵得自頹城出，據而塹斷之，積火縈盾固守。帝怒，斬伏愛，敕諸將擊之，三日不克。



 有詔班師，拔遼、蓋二州之人以歸。兵過城下，城中屏息偃旗，酋長登城再拜，帝嘉其守，賜絹百匹。遼州粟尚十萬斛，士取不能盡。帝至渤錯水，阻淖，八十里車騎不通。長孫無忌、楊師道等率萬人斬樵築道，聯車為梁，帝負薪馬上助役。十月，兵畢度，雪甚，詔屬燎以待濟。始行，士十萬，馬萬匹；逮還，物故裁千餘，馬死十八。船師七萬，物故亦數百。詔集戰骸葬柳城，祭以太牢，帝臨哭，從臣皆流涕。帝總飛騎入臨渝關，皇太子迎道左。初，帝與太子別，御褐袍，曰：「俟見爾乃更。」袍歷二時弗易，至穿穴。群臣請更服，帝曰：「士皆敝衣，吾可新服邪？」及是，太子進潔衣，乃御。遼降口萬四千，當沒為奴婢，前集幽州，將分賞士。帝以父子夫婦離析，詔有司以布帛贖之，原為民，列拜歡舞，三日不息。延壽既降，以憂死，獨惠真至長安。



 明年春，藏遣使者上方物，且謝罪；獻二姝口，帝敕還之，謂使者曰：「色者人所重，然愍其去親戚以傷乃心，我不取也。」初，師還，帝以弓服賜蓋蘇文，受之，不遣使者謝，於是下詔削棄朝貢。



 又明年三月，詔左武衛大將軍牛進達為青丘道行軍大總管，右武衛將軍李海岸副之，自萊州度海；李勣為遼東道行軍大總管，右武衛將軍孫貳朗、右屯衛大將軍鄭仁泰副之，率營州都督兵，繇新城道以進。次南蘇、木底，虜兵戰不勝，焚其郛。七月，進達等取石城，進攻積利城，斬級數千，乃皆還。藏遣子莫離支高任武來朝，因謝罪。



 二十二年，詔右武衛大將軍薛萬徹為青丘道行軍大總管，右衛將軍裴行方副之，自海道入。部將古神感與虜戰曷山，虜潰；虜乘暝襲我舟，伏兵破之。萬徹度鴨淥，次泊灼城，拒四十里而舍。虜懼，皆棄邑居去。大酋所夫孫拒戰，萬徹擊斬之，遂圍城，破其援兵三萬，乃還。帝與長孫無忌計曰：「高麗困吾師之入，戶亡耗，田歲不收，蓋蘇文築城增陴，下饑臥死溝壑，不勝敝矣。明年以三十萬眾，公為大總管，一舉可滅也。」乃詔劍南大治船，蜀人願輸財江南，計直作舟，舟取縑千二百。巴、蜀大騷，邛、眉、雅三州獠皆反，發隴西、峽內兵二萬擊定之。始，帝決取虜，故詔陜州刺史孫伏伽、萊州刺史李道裕儲糧械於三山浦、烏胡島，越州都督治大艎偶舫以待。會帝崩，乃皆罷。藏遣使者奉慰。



 永徽五年，藏以靺鞨兵攻契丹，戰新城。大風，矢皆還激，為契丹所乘，大敗。契丹火野復戰，人死相藉，積尸而塚之。遣使者告捷，高宗為露布於朝。六年，新羅訴高麗、靺鞨奪三十六城，惟天子哀救。有詔營州都督程名振、左衛中郎將蘇定方率師討之。至新城，敗高麗兵，火外郛及墟落，引還。顯慶三年，復遣名振率薛仁貴攻之，未能克。後二年，天子已平百濟，乃以左驍衛大將軍契苾力何、右武衛大將軍蘇定方、左驍衛將軍劉伯英率諸將出浿江、遼東、平壤道討之。龍朔元年，大募兵，拜置諸將，天子欲自行，蔚州刺史李君球建言：「高麗小醜，何至傾中國事之？有如高麗既滅，必發兵以守，少發則威不振，多發人不安，是天下疲於轉戍。臣謂徵之未如勿征，滅之未如勿滅。」亦會武後苦邀，帝乃止。八月，定方破虜兵於浿江，奪馬邑山，遂圍平壤。明年，龐孝泰以嶺南兵壁蛇水，蓋蘇文攻之，舉軍沒；定方解而歸。



 乾封元年，藏遣子男福從天子封泰山，還而蓋蘇文死，子男生代為莫離支，有弟男建、男產相怨。男生據國內城，遣子獻誠入朝求救，蓋蘇文弟凈土亦請割地降。乃詔契苾何力為遼東道安撫大使，左金吾衛將軍龐同善、營州都督高偘為行軍總管，左武衛將軍薛仁貴、左監門將軍李謹行殿而行。九月，同善破高麗兵，男生率師來會。詔拜男生特進、遼東大都督兼平壤道安撫大使，封玄菟郡公。又以李勣為遼東道行軍大總管兼安撫大使，與契苾何力、龐同善並力。詔獨孤卿云由鴨淥道，郭待封積利道，劉仁願畢列道，金待問海谷道，並為行軍總管，受勣節度；轉燕、趙食廥遼東。明年正月，勣引道次新城，合諸將謀曰：「新城，賊西鄙，不先圖，餘城未易下。」遂壁西南山臨城，城人縛戍酋出降。勣進拔城十有六。郭待封以舟師濟海，趨平壤。三年二月，勣率仁貴拔扶餘城，它城三十皆納款。同善、偘守新城，男建遣兵襲之，仁貴救偘，戰金山，不勝。高麗鼓而進，銳甚。仁貴橫擊，大破之，斬首五萬級，拔南蘇、木底、蒼巖三城，引兵略地，與勣會。侍御史賈言忠計事還，帝問軍中云何。對曰：「必克。昔先帝問罪，所以不得志者，虜未有邅也。諺曰：『軍無媒，中道回』。今男生兄弟鬩很，為我鄉導，虜之情偽，我盡知之，將忠士力，臣故曰必克。且高麗祕記曰：『不及九百年，當有八十大將滅之。』高氏自漢有國，今九百年，勣年八十矣。虜仍薦饑，人相掠賣，地震裂，狼狐入城，分穴於門，人心危駭，是行不再舉矣。」



 男建以兵五萬襲扶餘，勣破之薩賀水上，斬首五千級，俘口三萬，器械牛馬稱之。進拔大行城。劉仁願與勣會，後期，召還當誅，赦流姚州。契苾何力會勣軍於鴨淥，拔辱夷城，悉師圍平壤。九月，藏遣男產率首領百人樹素幡降，且請入朝，勣以禮見。而男建猶固守，出戰數北。大將浮屠信誠遣諜約內應。五日，闔啟，兵噪而入，火其門，鬱焰四興，男建窘急，自刺不殊。執藏、男建等，收凡五部百七十六城，戶六十九萬。詔勣便道獻俘昭陵，凱而還。十二月，帝坐含元殿，引見勣等，數俘於廷。以藏素脅制，赦為司平太常伯，男產司宰少卿；投男建黔州，百濟王扶餘隆嶺外；以獻誠為司衛卿，信誠為銀青光祿大夫，男生右衛大將軍，何力行左衛大將軍，勣兼太子太師，仁貴威衛大將軍。剖其地為都督府者九，州四十二，縣百。復置安東都護府，擢酋豪有功者授都督、刺史、令，與華官參治。仁貴為都護，總兵鎮之。是歲郊祭，以高麗平，謝成於天。



 總章二年，徙高麗民三萬於江淮、山南。大長鉗牟岑率眾反，立藏外孫安舜為主。詔高偘東州道，李謹行燕山道，並為行軍總管討之，遣司平太常伯楊昉綏納亡餘。舜殺鉗牟岑走新羅。偘徙都護府治遼東州，破叛兵於安市，又敗之泉山，俘新羅援兵二千。李謹行破之於發廬河，再戰，俘馘萬計。於是平壤痍殘不能軍，相率奔新羅，凡四年乃平。始，謹行留妻劉守伐奴城，虜攻之，劉擐甲勒兵守，賊引去。帝嘉之，封燕郡夫人。



 儀鳳二年，授藏遼東都督，封朝鮮郡王，還遼東以安餘民，先編僑內州者皆原遣，徙安東都護府於新城。藏與靺鞨謀反，未及發，召還放邛州，廝其人於河南、隴右，弱窶者留安東。藏以永淳初死，贈衛尉卿，葬頡利墓左，樹碑其阡。舊城往往入新羅，遺人散奔突厥、靺鞨，由是高氏君長皆絕。垂拱中，以藏孫寶元為朝鮮郡王。聖歷初，進左鷹揚衛大將軍，更封忠誠國王，使統安東舊部，不行。明年，以藏子德武為安東都督，後稍自國。至元和末，遣使者獻樂工云。


百濟，扶餘別種也。直京師東六千里而贏，濱海之陽，西界越州，南倭，北高麗，皆逾海乃至，其東，新羅也。王居東、西二城，官有內臣佐平者宣納號令，內頭佐平主帑聚，內法佐平主禮，衛士佐平典衛兵，朝廷佐平主獄，兵官佐平掌外兵。有六方，方統十郡。大姓有八：沙氏，燕氏，［B125］氏，解氏，貞氏，國氏，木氏，
 \gezhu{
  艸曰}
 氏。其法：反逆者誅，籍其家；殺人者，輸奴婢三贖罪；吏受賕及盜，三倍償，錮終身。俗與高麗同。有三島，生黃漆，六月刺取沈，色若金。王服大袖紫袍，青錦褲，素皮帶，烏革履，烏羅冠飾以金花。群臣絳衣，飾冠以銀花。禁民衣絳紫。有文籍，紀時月如華人。



 武德四年，王扶餘璋始遣使獻果下馬，自是數朝貢。高祖冊為帶方郡王、百濟王。後五年，獻明光鎧，且訟高麗梗貢道。太宗貞觀初，詔使者平其怨。又與新羅世仇，數相侵，帝賜璽書曰：「新羅，朕蕃臣，王之鄰國。聞數相侵暴，朕已詔高麗、新羅申和，王宜忘前怨，識朕本懷。」璋奉表謝，然兵亦不止。再遣使朝，上鐵甲雕斧，帝優勞之，賜帛段三千。十五年，璋死，使者素服奉表曰：「君外臣百濟王扶餘璋卒。」帝為舉哀玄武門，贈光祿大夫，賻賜甚厚。命祠部郎中鄭文表冊其子義慈為柱國，紹王。



 義慈事親孝，與兄弟友，時號「海東曾子」。明年，與高麗連和伐新羅，取四十餘城，發兵守之。又謀取棠項城，絕貢道。新羅告急，帝遣司農丞相裏玄獎齎詔書諭解。聞帝新討高麗，乃間取新羅七城；久之，又奪十餘城，因不朝貢。高宗立，乃遣使者來，帝詔義慈曰：「海東三國，開基舊矣，地固犬牙。比者隙爭侵校無寧歲，新羅高城重鎮皆為王並，歸窮於朕，丐王歸地。昔齊桓一諸侯，尚存亡國，況朕萬方主，可不恤其危邪？王所兼城宜還之，新羅所俘亦畀還王。不如詔者，任王決戰，朕將發契丹諸國，度遼深入。王可思之，無後悔！」



 永徽六年，新羅訴百濟、高麗、靺鞨取北境三十城。顯慶五年，乃詔左衛大將軍蘇定方為神丘道行軍大總管，率左衛將軍劉伯英、右武衛將軍馮士貴、左驍衛將軍龐孝泰發新羅兵討之，自城山濟海。百濟守熊津口，定方縱擊，虜大敗。王師乘潮帆以進，趨真都城一舍止。虜悉眾拒，復破之，斬首萬餘級，拔其城。義慈挾太子隆走北鄙，定方圍之。次子泰自立為王，率眾固守，義慈孫文思曰：「王、太子固在，叔乃自王，若唐兵解去，如我父子何？」與左右縋而出，民皆從之，泰不能止。定方令士超堞立幟，泰開門降，定方執義慈、隆及小王孝演、酋長五十八人送京師，平其國五部、三十七郡、二百城，戶七十六萬。乃析置熊津、馬韓、東明、金漣、德安五都督府，擢酋渠長治之。命郎將劉仁願守百濟城，左衛郎將王文度為熊津都督。九月，定方以所俘見，詔釋不誅。義慈病死，贈衛尉卿，許舊臣赴臨，詔葬孫皓、陳叔寶墓左，授隆司稼卿。文度濟海卒，以劉仁軌代之。



 璋從子福信嘗將兵，乃與浮屠道琛據周留城反，迎故王子扶餘豐於倭，立為王。西部皆應，引兵圍仁願。龍朔元年，仁軌發新羅兵往救，道琛立二壁熊津江，仁軌與新羅兵夾擊之，奔入壁，爭梁墮溺者萬人，新羅兵還。道琛保任孝城，自稱領軍將軍，福信稱霜岑將軍，告仁軌曰：「聞唐與新羅約，破百濟，無老孺皆殺之；畀以國。我與受死，不若戰。」仁軌遣使齎書答說，道琛倨甚，館使者於外，嫚報曰：「使人官小，我，國大將，禮不當見。」徒遣之。仁軌以眾少，乃休軍養威，請合新羅圖之。福信俄殺道琛，並其兵，豐不能制。二年七月，仁願等破之熊津，拔支羅城，夜薄真峴，比明入之，斬首八百級，新羅餉道乃開。仁願請濟師，詔右威衛將軍孫仁師為熊津道行軍總管，發齊兵七千往。福信顓國，謀殺豐；豐率親信斬福信，與高麗、倭連和。仁願已得齊兵，士氣振，乃與新羅王金法敏率步騎，而遣劉仁軌率舟師，自熊津江偕進，趨周留城。豐眾屯白江口，四遇皆克，火四百艘；豐走不知所在。偽王子扶餘忠勝、忠志率殘眾及倭人請命，諸城皆復。仁願勒軍還，留仁軌代守。



 帝以扶餘隆為熊津都督，俾歸國，平新羅故憾，招還遺人。麟德二年，與新羅王會熊津城，刑白馬以盟。仁軌為盟辭曰：「往百濟先王，罔顧逆順，不敦鄰，不睦親，與高麗、倭共侵削新羅，破邑屠城。天子憐百姓無辜，命行人脩好，先王負險恃遐，侮慢弗恭。皇赫斯怒，是伐是夷。但興亡繼絕，王者通制，故立前太子隆為熊津都督，守其祭祀，附杖新羅，長為與國，結好除怨，恭天子命，永為籓服。右威衛將軍魯城縣公仁願，親臨厥盟，有貳其德，興兵動眾，明神監之，百殃是降，子孫不育，社稷無守，世世毋敢犯。」乃作金書鐵契，藏新羅廟中。



 仁願等還，隆畏眾攜散，亦歸京師。儀鳳時，進帶方郡王，遣歸籓。是時，新羅強，隆不敢入舊國，寄治高麗死。武後又以其孫敬襲王，而其地已為新羅、渤海靺鞨所分，百濟遂絕。



 新羅，弁韓苗裔也。居漢樂浪地，橫千里，縱三千里，東拒長人，東南日本，西百濟，南瀕海，北高麗。而王居金城，環八里所，衛兵三千人。謂城為侵牟羅，邑在內曰喙評，外曰邑勒。有喙評六，邑勒五十二。朝服尚白，好祠山神。八月望日，大宴齎官吏，射。其建官，以親屬為上，其族名第一骨、第二骨以自別。兄弟女、姑、姨、從姊妹，皆聘為妻。王族為第一骨，妻亦其族，生子皆為第一骨，不娶第二骨女，雖娶，常為妾媵。官有宰相、侍中、司農卿、太府令，凡十有七等，第二骨得為之。事必與眾議，號「和白」，一人異則罷。宰相家不絕祿，奴僮三千人，甲兵牛馬豬稱之。畜牧海中山，須食乃射。息穀米於人，償不滿，庸為奴婢。王姓金，貴人姓樸，民無氏有名。食用柳杯若銅、瓦。元日相慶，是日拜日月神。男子褐褲。婦長襦，見人必跪，則以手據地為恭。不粉黛，率美發以繚首，以珠彩飾之。男子翦發鬻，冒以黑巾。市皆婦女貿販。冬則作灶堂中，夏以食置冰上。畜無羊，少驢、■，多馬。馬雖高大，不善行。



 長人者，人類長三丈，鋸牙鉤爪，黑毛覆身，不火食，噬禽獸，或搏人以食；得婦人，以治衣服。其國連山數十里，有峽，固以鐵闔，號關門，新羅常屯弩士數千守之。



 初，百濟伐高麗，來請救，悉兵往破之，自是相攻不置。後獲百濟王殺之，滋結怨。武德四年，王真平遣使者入朝，高祖詔通直散騎侍郎庾文素持節答齎。後三年，拜柱國，封樂浪郡王、新羅王。



 貞觀五年，獻女樂二。太宗曰：「比林邑獻鸚鵡，言思鄉，丐還，況於人乎？」付使者歸之。是歲，真平死，無子，立女善德為王，大臣乙祭柄國。詔贈真平左光祿大夫，賻物段二百。九年，遣使者冊善德襲父封，國人號聖祖皇姑。十七年，為高麗、百濟所攻，使者來乞師，亦會帝親伐高麗，詔率兵以披虜勢。善德使兵五萬入高麗南鄙，拔水口城以聞。二十一年，善德死，贈光祿大夫，而妹真德襲王。明年，遣子文王及弟伊贊子春秋來朝，拜文王左武衛將軍，春秋特進。因請改章服，從中國制，內出珍服賜之。又詣國學觀釋奠、講論，帝賜所制《晉書》。辭歸，敕三品以上郊餞。



 高宗永徽元年，攻百濟，破之，遣春秋子法敏入朝。真德織錦為頌以獻，曰：「巨唐開洪業，巍巍皇猷昌。止戈成大定，興文繼百王。統天崇雨施，治物體含章。深仁諧日月，撫運邁時康。幡旗既赫赫，鉦鼓何鍠鍠。外夷違命者，翦覆被天殃。淳風凝幽顯，遐邇競呈祥。四時和玉燭，七耀巡萬方。維嶽降宰輔，維帝任忠良。三五成一德，昭我唐家唐。」帝美其意，擢法敏太府卿。



 五年，真德死，帝為舉哀，贈開府儀同三司，賜彩段三百，命太常丞張文收持節吊祭，以春秋襲王。明年，百濟、高麗、靺鞨共伐取其三十城。使者來請救，帝命蘇定方討之，以春秋為隅夷道行軍總管，遂平百濟。龍朔元年，死，法敏襲王。以其國為雞林州大都督府，授法敏都督。



 咸亨五年，納高麗叛眾，略百濟地守之。帝怒，詔削官爵，以其弟右驍衛員外大將軍、臨海郡公仁問為新羅王，自京師歸國。詔劉仁軌為雞林道大總管，衛尉卿李弼、右領軍大將軍李謹行副之，發兵窮討。上元二年二月，仁軌破其眾於七重城，以靺鞨兵浮海略南境，斬獲甚眾。詔李謹行為安東鎮撫大使，屯買肖城，三戰，虜皆北。法敏遣使入朝謝罪，貢篚相望，仁問乃還，辭王，詔復法敏官爵。然多取百濟地，遂抵高麗南境矣。置尚、良、康、熊、全、武、漢、朔、溟九州，州有都督，統郡十或二十，郡有大守，縣有小守。開耀元年，死，子政明襲王。遣使者朝，丐唐禮及它文辭，武后賜《吉兇禮》並文詞五十篇。死，子理洪襲王。死，弟興光襲王。



 玄宗開元中，數入朝，獻果下馬、朝霞紬、魚牙紬、海豹皮。又獻二女，帝曰：「女皆王姑姊妹，違本俗，別所親，朕不忍留。」厚賜還之。又遣子弟入太學學經術。帝間賜興光瑞文錦、五色羅、紫繡紋袍、金銀精器。興光亦上異狗馬、黃金、美髢諸物。初，渤海靺鞨掠登州，興光擊走之，帝進興光寧海軍大使，使攻靺鞨。二十五年死，帝尤悼之，贈太子太保，命邢以鴻臚少卿吊祭。子承慶襲王，詔曰：「新羅號君子國，知《詩》、《書》。以卿惇儒，故持節往，宜演經誼，使知大國之盛。」又以國人善棋，詔率府兵曹參軍楊季鷹為副。國高弈皆出其下，於是厚遺使者金寶。俄冊其妻樸為妃。承慶死，詔使者臨吊，以其弟憲英嗣王。帝在蜀，遣使溯江至成都朝正月。



 大歷初，憲英死，子乾運立，甫丱，遣金隱居入朝待命。詔倉部郎中歸崇敬往吊，監察御史陸珽、顧愔為副冊授之，並母金為太妃。會其宰相爭權相攻，國大亂，三歲乃定。於是，歲朝獻。建中四年死，無子，國人共立宰相金良相嗣。貞元元年，遣戶部郎中蓋塤持節命之。是年死，立良相從父弟敬信襲王。十四年，死，無子，立嫡孫俊邕。明年，遣司封郎中韋丹持冊，未至，俊邕死，丹還。子重興立，永貞元年，詔兵部郎中元季方冊命。後三年，使者金力奇來謝，且言：「往歲冊故主俊邕為主，母申太妃，妻叔妃，而俊邕不幸，冊今留省中，臣請授以歸。」又為其宰相金彥升、金仲恭、王之弟蘇金添明丐門戟，詔皆可。凡再朝貢。七年死，彥升立，來告喪，命職方員外郎崔廷吊，且命新王，以妻貞為妃。長慶、寶歷間，再遣使者來朝，留宿衛。彥升死，子景徽立。大和五年，以太子左諭德源寂冊吊如儀。開成初，遣子義琮謝，願留衛，見聽，明年遣之。五年，鴻臚寺籍質子及學生歲滿者一百五人，皆還之。



 有張保皋、鄭年者，皆善鬥戰，工用槍。年復能沒海，履其地五十里不噎，角其勇健，保皋不及也。年以兄呼保皋，保皋以齒，年以藝，常不相下。自其國皆來為武寧軍小將。後保皋歸新羅，謁其王曰：「遍中國以新羅人為奴婢，願得鎮清海，使賊不得掠人西去。」清海，海路之要也。王與保皋萬人守之。自大和後，海上無鬻新羅人者。保皋既貴於其國，年饑寒客漣水，一日謂戍主馮元規曰：「我欲東歸，乞食於張保皋。」元規曰：「若與保皋所負何如？奈何取死其手？」年曰：「饑寒死，不如兵死快，況死故鄉邪！」年遂去。至，謁保皋，飲之極歡。飲未卒，聞大臣殺其王，國亂無主。保皋分兵五千人與年，持年泣曰：「非子不能平禍難。」年至其國，誅反者，立王以報。王遂召保皋為相，以年代守清海。會昌後，朝貢不復至。



 贊曰：杜牧稱：「安思順為朔方節度時，郭汾陽、李臨淮俱為牙門都將，二人不相能，雖同盤飲食，常睇相視，不交一言。及汾陽代思順，臨淮欲亡去，計未決。旬日，詔臨淮分汾陽半兵東出趙、魏，臨淮入請曰：『一死固甘，乞免妻子。』汾陽趨下，持手上堂，曰：『今國亂主遷，非公不能東伐，豈懷私忿時邪？』及別，執手泣涕，相勉以忠義，訖平劇盜，實二公之力。知其心不叛，知其心，難也；忿必見短，知其材，益難也。此保皋與汾陽之賢等耳。年投保皋必曰：『彼貴我賤，我降下之，不宜以舊忿殺我。』保皋果不殺，人之常情也。臨淮請死於汾陽，亦人之常情也。保皋任年，事出於己，年且寒饑，易為感動。汾陽、臨淮，平生亢立，臨淮之命，出於天子。榷於保皋，汾陽為優。此乃聖賢遲疑成敗之際也。世稱周、邵為百代之師，周公擁孺子而邵公疑之，以周公之聖，邵公之賢，少事文王，老佐武王，能平天下，周公之心，邵公且不知之。茍有仁義之心，不資以明，雖邵公尚爾，況其下哉！」嗟乎，不以怨毒相槊，而先國家之憂，晉有祁奚，唐有汾陽、保皋，孰謂夷無人哉！



 日本，古倭奴也。去京師萬四千里，直新羅東南，在海中，島而居，東西五月行，南北三月行。國無城郛，聯木為柵落，以草茨屋。左右小島五十餘，皆自名國，而臣附之。置本率一人，檢察諸部。其俗多女少男，有文字，尚浮屠法。其官十有二等。其王姓阿每氏，自言初主號天御中主，至彥瀲，凡三十二世，皆以「尊」為號，居築紫城。彥瀲子神武立，更以「天皇」為號，徙治大和州。次曰綏靖，次安寧，次懿德，次孝昭，次天安，次孝靈，次孝元，次開化，次崇神，次垂仁，次景行，次成務，次仲哀。仲哀死，以開化曾孫女神功為王。次應神，次仁德，次履中，次反正，次允恭，次安康，次雄略，次清寧，次顯宗，次仁賢，次武烈，次繼體，次安閑，次宣化，次欽明。欽明之十一年，直梁承聖元年。次海達。次用明，亦曰目多利思比孤，直隋開皇末，始與中國通。次崇峻。崇峻死，欽明之孫女雄古立。次舒明，次皇極。其俗椎髻，無冠帶，跣以行，幅巾蔽後，貴者冒錦；婦人衣純色裙，長腰襦，結發於後。至煬帝，賜其民錦線冠，飾以金玉，文布為衣，左右佩銀■長八寸，以多少明貴賤。



 太宗貞觀五年，遣使者入朝。帝矜其遠，詔有司毋拘歲貢。遣新州刺史高仁表往諭，與王爭禮不平，不肯宣天子命而還。久之，更附新羅使者上書。



 永徽初，其王孝德即位，改元曰白雉，獻虎魄大如斗，碼硇若五升器。時新羅為高麗、百濟所暴，高宗賜璽書，令出兵援新羅。未幾孝德死，其子天豐財立。死，子天智立。明年，使者與蝦蛦人偕朝。蝦蛦亦居海島中，其使者須長四尺許，珥箭於首，令人戴瓠立數十步，射無不中。天智死，子天武立。死，子總持立。咸亨元年，遣使賀平高麗。後稍習夏音，惡倭名，更號日本。使者自言，國近日所出，以為名。或云日本乃小國，為倭所並，故冒其號。使者不以情，故疑焉。又妄誇其國都方數千里，南、西盡海，東、北限大山，其外即毛人云。



 長安元年，其王文武立，改元曰太寶，遣朝臣真人粟田貢方物。朝臣真人者，猶唐尚書也。冠進德冠，頂有華■四披，紫袍帛帶。真人好學，能屬文，進止有容。武後宴之麟德殿，授司膳卿，還之。文武死，子阿用立。死，子聖武立，改元曰白龜。開元初，粟田復朝，請從諸儒受經。詔四門助教趙玄默即鴻臚寺為師，獻大幅布為贄，悉賞物貿書以歸。其副朝臣仲滿慕華不肯去，易姓名曰朝衡，歷左補闕，儀王友，多所該識，久乃還。聖武死，女孝明立，改元曰天平勝寶。天寶十二載，朝衡復入朝。上元中，擢左散騎常侍、安南都護。新羅梗海道，更繇明、越州朝貢。孝明死，大炊立。死，以聖武女高野姬為王。死，白壁立。建中元年，使者真人興能獻方物。真人，蓋因官而氏者也。興能善書，其紙似繭而澤，人莫識。貞元末，其王曰桓武，遣使者朝。其學子橘免勢、浮屠空海願留肄業，歷二十餘年。使者高階真人來請免勢等俱還，詔可。次諾樂立，次嵯峨，次浮和，次仁明。仁明直開成四年，復入貢。次文德，次清和，次陽成。次光孝，直光啟元年。



 其東海嶼中又有邪古、波邪、多尼三小王，北距新羅，西北百濟，西南直越州，有絲絮、怪珍雲。



 流鬼去京師萬五千里，直黑水靺鞨東北，少海之北，三面皆阻海，其北莫知所窮。人依嶼散居，多沮澤，有魚鹽之利。地蚤寒，多霜雪，以木廣六寸、長七尺系其上，以踐冰，逐走獸。土多狗，以皮為裘。俗被發。粟似莠而小，無蔬蓏它穀。勝兵萬人。南與莫曳靺鞨鄰，東南航海十五日行，乃至。貞觀十四年，其王遣子可也餘莫貂皮更三譯來朝。授騎都尉，遣之。



 龍朔初，有儋羅者，其王儒李都羅遣使入朝，國居新羅武州南島上，俗樸陋，衣大豕皮，夏居革屋，冬窟室。地生五穀，耕不知用牛，以鐵齒杷土。初附百濟。麟德中，酋長來朝，從帝至太山。後附新羅。



 開元十一年，又有達末婁、達妒二部首領朝貢。達末婁自言北扶餘之裔，高麗滅其國，遺人度那河，因居之，或曰他漏河，東北流入黑水。達姤，室韋種也，在那河陰，凍末河之東，西接黃頭室韋，東北距達末婁云。



\end{pinyinscope}