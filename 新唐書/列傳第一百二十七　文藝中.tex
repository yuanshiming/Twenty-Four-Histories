\article{列傳第一百二十七　文藝中}

\begin{pinyinscope}

 李適，字子至，京兆萬年人。舉進士，再調猗氏尉。武後修《三教珠英》書，以李嶠、張昌宗為使子思與孟子並提，後世稱思孟學派。該學派注重內心省察的，取文學士綴集，於是適與王無競、尹元凱、富嘉謨、宋之問、沈佺期、閻朝隱、劉允濟在選。書成，遷戶部員外郎，俄兼脩書學士。景龍初，又擢脩文館學士。睿宗時，待詔宣光閣，再選工部侍郎。卒，年四十九，贈貝州刺史。



 嘗夢與人論大衍數，寤而曰：「吾壽盡此乎！」敕其子曰：「霸陵原西視京師，吾樂之，可營墓，樹十松焉。」及未病時，衣冠往，寢石榻上，置所撰《九經要句》及素琴於前，士貴其達。



 子季卿，亦能文，舉明經、博學宏辭，調鄠尉。肅宗時，為中書舍人，以累貶通州別駕。代宗立，還為京兆少尹，復授舍人，進吏部侍郎、河南江淮宣慰使。振拔幽滯，號振職。大歷中，終右散騎常侍，遺命以布車一乘葬，贈禮部尚書。季卿在朝，薦進才髦，與人交，有終始，恢博君子也。



 初，中宗景龍二年，始於脩文館置大學士四員、學士八員，直學士十二員，象四時、八節、十二月。於是李嶠、宗楚客、趙彥昭、韋嗣立為大學士，適、劉憲、崔湜、鄭愔、盧藏用、李乂、岑羲、劉子玄為學士，薛稷、馬懷素、宋之問、武平一、杜審言、沈佺期、閻朝隱為直學士，又召徐堅、韋元旦、徐彥伯、劉允濟等滿員。其後被選者不一。凡天子饗會游豫，唯宰相及學士得從。春幸梨園，並渭水祓除，則賜細柳圈闢癘；夏宴蒲萄園，賜硃櫻；秋登慈恩浮圖，獻菊花酒稱壽；冬幸新豐，歷白鹿觀，上驪山，賜浴湯池，給香粉蘭澤，從行給翔麟馬，品官黃衣各一。帝有所感即賦詩，學士皆屬和。當時人所歆慕，然皆狎猥佻佞，忘君臣禮法，惟以文華取幸。若韋元旦、劉允濟、沈佺期、宋之問、閻朝隱等無它稱，附篇左云。



 韋元旦，京兆萬年人。祖澄，越王府記室，撰《女誡》傳於時。元旦擢進士第，補東阿尉，遷左臺監察御史。與張易之有姻屬，易之敗，貶感義尉。俄召為主客員外郎，遷中書舍人。舅陸頌妻，韋后弟也，故元旦憑以復進云。



 劉允濟，字允濟，河南鞏人，其先出沛國，齊彭城郡丞瓛六世孫。少孤，事母尤孝。工文辭，與王勃齊名。舉進士，補下邽尉，累遷著作佐郎。採魯哀公後十二世接戰國為《魯後春秋》獻之，遷左史，兼直弘文館。



 武后明堂成，奏賦述功德，手詔褒咨，除著作郎。為來俊臣飛構當死，以母老丐餘年，系獄，會赦免，貶大庾尉。復為著作佐郎，修國史。常曰：「史官善惡必書，使驕主賊臣懼，此權顧輕哉？而班生受金，陳壽求米，僕乃視如浮雲耳。」遷鳳閣舍人，坐二張暱狎，除青州長史，有清白稱，巡察使路敬潛言狀。以內憂去官。服除，召為修文館學士，既久斥，喜甚，與家人樂飲，數日卒。



 沈佺期，字雲卿，相州內黃人。及進士第，由協律郎累除給事中，考功受賕，劾未究，會張易之敗，遂長流驩州。稍遷臺州錄事參軍事。入計，得召見，拜起居郎兼修文館直學士。既侍宴，帝詔學士等舞《回波》，佺期為弄辭悅帝，還賜牙、緋。尋歷中書舍人、太子少詹事。開元初卒。弟全交、全宇，皆有才章而不逮佺期。



 宋之問，字延清，一名少連，汾州人。父令文，高宗時為東臺詳正學士。之問偉儀貌，雄於辯。甫冠，武后召與楊炯分直習藝館。累轉尚方監丞、左奉宸內供奉。武後游洛南龍門，詔從臣賦詩，左史東方蚪詩先成，後賜錦袍，之問俄頃獻，後覽之嗟賞，更奪袍以賜。



 於時張易之等烝暱寵甚，之問與閻朝隱、沈佺期、劉允濟傾心媚附，易之所賦諸篇，盡之問、朝隱所為，至為易之奉溺器。及敗，貶瀧州，朝隱崖州，並參軍事。之問逃歸洛陽，匿張仲之家。會武三思復用事，仲之與王同皎謀殺三思安王室，之問得其實，令兄子曇與冉祖雍上急變，因丐贖罪，由是擢鴻臚主簿，天下醜其行。



 景龍中，遷考功員外郎，諂事太平公主，故見用。及安樂公主權盛，復往諧結，故太平深疾之。中宗將用為中書舍人，太平發其知貢舉時賕餉狼藉，下遷汴州長史，未行，改越州長史。頗自力為政。窮歷剡溪山，置酒賦詩，流布京師，人人傳諷。



 睿宗立，以獪險盈惡詔流欽州。祖雍歷中書舍人、刑部侍郎。倡飲省中，為御史劾奏，貶蘄州刺史。至是，亦流嶺南，並賜死桂州。之問得詔震汗，東西步，不引決。祖雍請使者曰：「之問有妻子，幸聽訣。」使者許之，而之問荒悸不能處家事。祖雍怒曰：「與公俱負國家當死，奈何遲回邪？」乃飲食洗沐就死。祖雍，江夏王道宗甥，及進士第，有名於時。



 魏建安後迄江左，詩律屢變，至沈約、庾信，以音韻相婉附，屬對精密。及之問、沈佺期，又加靡麗，回忌聲病，約句準篇，如錦繡成文，學者宗之，號為「沈宋」。語曰「蘇李居前，沈宋比肩」，謂蘇武、李陵也。



 初，之問父令文，富文辭，且工書，有力絕人，世稱「三絕」。都下有牛善觸，人莫敢嬰，令文直往拔取角，折其頸殺之。既之問以文章起，其弟之悌以𧾷喬勇聞，之愻精草隸，世謂皆得父一絕。



 之悌，長八尺。開元中，歷劍南節度使、太原尹。嘗坐事流硃鳶，會蠻陷驩州，授總管擊之。募壯士八人，被重甲，大呼薄賊曰：「獠動即死！」賊七百人皆伏不能興，遂平賊。



 之愻為連州參軍，刺史聞其善歌，使教婢，日執笏立簾外，唱吟自如。



 閻朝隱，字友倩，趙州欒城人，少與兄鏡幾、弟仙舟皆著名。連中進士、孝悌廉讓科，補陽武尉。中宗為太子，朝隱以舍人幸。性滑稽，屬辭奇詭，為武后所賞。累遷給事中、仗內供奉。後有疾，令往禱少室山，乃沐浴，伏身俎盤為犧，請代後疾。還奏，會後亦愈，大見褒賜。其資佞諂如此。景龍初，自崖州遇赦還，累遷著作郎。先天中，為秘書少監，坐事貶通州別駕，卒。



 尹元凱，瀛州樂壽人。由慈州司倉參軍坐事免，棲遲不出者三十年。與張說、盧藏用厚，詔起為右補闕。



 時又有富嘉謨、吳少微，皆知名。



 嘉謨，武功人，舉進士。長安中，累轉晉陽尉；少微，新安人，亦尉晉陽，尤相友善；有魏谷倚者，為太原主簿，並負文辭，時稱「北京三傑」。天下文章尚徐、庾，浮俚不競，獨嘉謨、少微本經術，雅厚雄邁，人爭慕之，號「吳富體」。豫修《三教珠英》。韋嗣立薦嘉謨、少微並為左臺監察御史。已而嘉謨死，少微方病，聞之為慟，亦卒。



 劉憲，字元度，宋州寧陵人。父思立，在高宗時為名御史。於時河南、北大旱，詔遣御史中丞崔謐等分道賑贍，思立建言：「蠶務未畢而遣使撫巡，所至不能無勞餞。又賑給須立簿最，稽出入，往返停滯，妨廢且廣。若無驛處，馬須豫集，以一馬勞數家，今農事待雨興作，輟日役，破歲計，本欲安存，更煩擾之。望且責州縣給貸，須秋遣使便。」詔聽，罷謐等行。遷考功員外郎。始議加明經帖、進士雜文。卒官下。



 憲擢進士，調河南尉，累進左臺監察御史。天授中，奉詔按來俊臣罪，憲疾其酷，欲痛繩之，反為所構，貶潾水令。俊臣死，召為給事中，轉中書舍人。坐善張易之，出為渝州刺史。除太僕少卿，脩國史，兼脩文館學士，遷太子詹事。時玄宗在東宮，雅意墳史，憲啟曰：「殿下位副君，有絕人之才，非以尋擿章句，要通大意而已。侍讀褚無量經明行脩，耆年宿望，宜數召問以察其言。」太子順納。會卒，贈兗州都督。



 武后時，敕吏部糊名考判，求高才，惟憲與王適、司馬鍠、梁載言入第二等。適，幽州人，終雍州司功參軍。鍠，河南人，神龍初，以中書侍郎卒。事繼母孝，奉祿不入私舍。與弟銓、伯父希象皆歷殿中侍御史。希象，剛直不諂，終主爵員外郎。載言，聊城人，歷鳳閣舍人，專知制誥，終懷州刺史。



 李邕，字泰和，揚州江都人。父善，有雅行，淹貫古今，不能屬辭，故人號「書簏」。顯慶中，累擢崇賢館直學士兼沛王侍讀。為《文選注》，敷析淵洽，表上之，賜賚頗渥。除潞王府記室參軍，為涇城令，坐與賀蘭敏之善，流姚州，遇赦還。居汴、鄭間講授，諸生四遠至，傳其業，號「《文選》學」。



 邕少知名。始善注《文選》，釋事而忘意。書成以問邕，邕不敢對，善詰之，邕意欲有所更，善曰：「試為我補益之。」邕附事見義，善以其不可奪，故兩書並行。既冠，見特進李嶠，自言「讀書未遍，願一見秘書」。嶠曰：「秘閣萬卷，豈時日能習邪？」邕固請，乃假直秘書。未幾辭去，嶠驚，試問奧篇隱帙，了辯如響。嶠嘆曰：「子且名家！」



 嶠為內史，與監察御史張廷珪薦邕文高氣方直，才任諫諍，乃召拜左拾遺。御史中丞宋璟劾張昌宗等反狀，武后不應，邕立階下大言曰：「璟所陳社稷大計，陛下當聽。」後色解，即可璟奏。邕出，或讓曰：「子位卑，一忤旨，禍不測。」邕曰：「不如是，名亦不傳。」



 中宗立，鄭普思以方技幸，擢秘書監。邕諫曰：「陛下躬政日淺，有九重之嚴，未聞道路橫議。今籍籍皆言普思馮詭惑，說妖祥，陛下不知，猥見驅使。孔子曰：『《詩》三百，一言以蔽之，曰：思無邪。』陛下誠以普思術可致長生，則爽鳩氏且因之永有天下，非陛下乃今可得；能致神人邪，秦、漢且因之永有天下，非陛下乃今可得；能致佛法邪，梁武帝且因之永有天下，非陛下乃今可得；能鬼道邪，墨翟、干寶且各獻其主，永有天下，非陛下乃今可得。自古堯、舜稱聖者，臣觀所以行，皆在人事，敦睦九族，平章百姓，不聞以鬼神道治天下，惟陛下省察。」不納。



 五王誅，坐善張柬之，出為南和令，貶富州司戶參軍事。韋氏平，召拜左臺殿中侍御史，彈劾任職，人頗憚之。譙王重福謀反，邕與洛州司馬崔日知捕支黨，遷戶部員外郎。岑羲、崔湜惡日用，而邕與之交，玄宗在東宮，邕及崔隱甫、倪若水同被禮遇，羲等忌之，貶邕舍城丞。玄宗即位，召為戶部郎中。張廷珪為黃門侍郎，而姜皎方幸，共援邕為御史中丞。姚崇疾邕險躁，左遷括州司馬，起為陳州刺史。



 帝封泰山還，邕見帝汴州，詔獻辭賦，帝悅。然矜肆，自謂且宰相。邕素輕張說，與相惡。會仇人告邕贓貸枉法，下獄當死。許昌男子孔璋上書天子曰：



 明主舉能而舍過，取才而棄行，烈士抗節，勇者不避死，故晉用林父不以過，漢任陳平不以行，禽息隕身不祈生，北郭碎首不愛死。向若林父誅，陳平死，百里不用，晏嬰見逐，是晉無赤狄之土，漢無天子之尊，秦不強，齊不霸矣。伏見陳州刺史邕，剛毅忠烈，難不茍免。往者折二張之角，挫韋氏之鋒，雖身受謫屈，而奸謀沮解，即邕有功於國。且邕所能者，拯孤恤窮，救乏賙急，家無私聚。今聞坐贓下吏，死在旦夕。臣聞生無益於國者，不若殺身以明賢。臣願以六尺之軀膏鈇鉞，以代邕死。臣與邕生平不款曲，臣知有邕，邕不知有臣，臣不逮邕明矣。夫知賢而舉，仁也；任人之患，義也。獲二善以死，臣又何求？伏惟陛下寬邕之死，使率德改行。興林父、曲逆之功，臣得瞑目；附禽息、北郭之跡，大願畢矣。若以陽和方始，重行大戮，則臣請伏劍，不敢煩有司，皇天后土，實聞臣言。昔吳、楚反，漢得劇孟則不憂，夫以一賢而敵七國之眾，伏惟敷含垢之道，棄瑕之義，遠思劇孟，近取於邕。況告成岱宗，天地更新，赦而復論，人誰無罪，惟明主圖之。臣聞士為知己者死，臣不為死者所知，而甘之死者，非特惜邕賢，亦以成陛下矜能之慈。



 疏奏，邕得減死，貶遵化尉，流璋嶺南。邕妻溫，復為邕請戍邊自贖，曰：



 邕少習文章，疾惡如仇，不容於眾，邪佞切齒，諸儒側目。頻謫遠郡，削跡朝端，不啻十載。歲時嘆戀，聞者傷懷。屬國家有事泰山，法駕旋路，邕獻牛酒，例蒙恩私。妾聞正人用則佞人憂，邕之禍端，故自此始。且邕比任外官，卒無一毀，天意暫顧，罪過旋生。諺曰：「士無賢不肖，入朝見疾。」惟陛下明察。邕初蒙訊責，便系牢戶，水不入口者逾五日，氣息奄奄，惟吏是聽。事生吏口，迫邕手書。貸人蠶種，以為枉法；市羅貢奉，指為奸贓。於時匭使朝堂，守捉嚴固，號天訴地，誰肯為聞？泣血去國，投身荒裔，永無還期。妾願使邕得充一卒，效力王事，膏塗朔邊，骨糞沙壤，成邕夙心。



 表入不省。



 邕後從中人楊思勖討嶺南賊有功，徙澧州司馬。開元二十三年，起為括州刺史，喜興利除害。復坐誣枉，且得罪，天子識其名，詔勿劾。後歷淄、滑二州刺史，上計京師。始，邕蚤有名，重義愛士，久斥外，不與士大夫接。既入朝，人間傳其眉目瑰異，至阡陌聚觀，後生望風內謁，門巷填隘。中人臨問，索所為文章，且進上。以讒媢不得留，出為汲郡、北海太守。



 天寶中，左驍衛兵曹參軍柳勣有罪下獄，邕嘗遺勣馬，故吉溫使引邕嘗以休咎相語，陰賂遺。宰相李林甫素忌邕，因傅以罪。詔刑部員外郎祁順之、監察御史羅希奭就郡杖殺之，時年七十。代宗時，贈秘書監。



 邕之文，於碑頌是所長，人奉金帛請其文，前後所受鉅萬計。邕雖詘不進，而文名天下，時稱李北海。盧藏用嘗謂：「邕如干將、莫邪，難與爭鋒，但虞傷缺耳。」後卒如言。杜甫知邕負謗死，作《八哀詩》，讀者傷之。邕資豪放，不能治細行，所在賄謝，畋游自肆，終以敗云。



 呂向，字子回，亡其世貫，或曰涇州人。少孤，托外祖母隱陸渾山。工草隸，能一筆環寫百字，若縈發然，世號「連錦書」。強志於學，每賣藥，即市閱書，遂通古今。



 玄宗開元十年，召入翰林，兼集賢院校理，侍太子及諸王為文章。時帝歲遣使採擇天下姝好，內之後宮，號「花鳥使」；向因奏《美人賦》以諷，帝善之，擢左拾遺。天子數校獵渭川，向又獻詩規諷，進左補闕。帝自為文，勒石西嶽，詔向為鐫勒使。



 以起居舍人從帝東巡，帝引頡利發及蕃夷酋長入仗內，賜弓矢射禽。向上言：「鴟梟不鳴，未為瑞鳥；豺虎雖伏，弗曰仁獸。況突厥安忍殘賊，莫顧君父，陛下震以武義，來以文德，勢不得不廷，故稽顙稱臣，奔命遣使。陛下引內從官，陪封禪盛禮，使飛矢於前，同獲獸之樂，是狎暱太過。或荊卿詭動，何羅竊發，逼嚴蹕，冒清塵，縱醢單于，污穹廬，何以塞責？」帝順納，詔蕃夷出仗。久之，遷主客郎中，專侍皇太子，眷賚良異。



 始，向之生，父岌客遠方不還。少喪母，失墓所在，將葬，巫者求得之。不知父在亡，招魂合諸墓。後有傳父猶在者，訪索累年不獲。它日自朝還，道見一老人，物色問之，果父也。下馬抱父足號慟，行人為流涕。帝聞，咨嘆，官岌朝散大夫，賜錦彩，給內教坊樂工，娛懌其心。卒，贈東平太守。



 向終喪，再遷中書舍人，改工部侍郎。卒，贈華陰太守。嘗以李善釋《文選》為繁釀，與呂延濟、劉良、張銑、李周翰等更為詁解，時號《五臣注》。



 王翰，字子羽，並州晉陽人。少豪健恃才，及進士第，然喜蒱酒。張嘉貞為本州長史，偉其人，厚遇之。翰自歌以舞屬嘉貞，神氣軒舉自如。張說至，禮益加。復舉直言極諫，調昌樂尉，又舉超拔君類。方說輔政，故召為秘書正字，擢通事舍人、駕部員外郎。家畜聲伎，目使頤令，自視王侯，人莫不惡之。說罷宰相，翰出為汝州長史，徙仙州別駕。日與才士豪俠飲樂游畋，伐鼓窮歡，坐貶道州司馬，卒。



 孫逖，博州武水人。後魏光祿大夫惠蔚，其先也。祖希壯，為韓王府典簽，四世傳一子，故無近屬。父嘉之，少孤，依外家，客涉、鞏間。垂拱初，詣洛陽獻書，不報。第進士，終襄邑令。



 逖幼有文，屬思警敏。年十五，見雍州長史崔日用，令賦土火爐，援筆成篇，理趣不凡，日用駭嘆，遂與定交。舉手筆俊拔、哲人奇士、隱淪屠釣及文藻宏麗等科。開元十年，又舉賢良方正。玄宗御洛城門引見，命戶部郎中蘇晉等第其文異等，擢左拾遺。張說命子均、垍往拜之。李邕負才，自陳州入計，裒其文示逖。



 李暠鎮太原，表置幕府。以起居舍人入為集賢院脩撰。時海內少事，帝賜群臣十日一燕，宰相蕭嵩會百官賦《天成》、《玄澤》、《維南有山》、《楊之華》、《三月》、《英英有蘭》、《和風》、《嘉木》等詩八篇，繼《雅》、《頌》體，使逖序所以然。改考功員外郎，取顏真卿、李華、蕭穎士、趙驊等，皆海內有名士。俄遷中書舍人。是時，嘉之且八十，猶為令，逖求降外官，增父秩。帝嘉納，拜嘉之宋州司馬，聽致仕。父喪闋，復拜舍人。開元間，蘇頲、齊浣、蘇晉、賈曾、韓休、許景先及逖典詔誥，為代言最，而逖尤精密，張九齡視其草，欲易一字，卒不能也。居職八年，判刑部侍郎，以病風乞解，徙太子左庶子，遂綿廢累年，徙少詹事。上元中卒，贈尚書右僕射，謚曰文。



 諸子成最知名。



 成，字思退，推廕仕累洛陽、長安令。兄宿為華州刺史，因悸病喑，成請告往視，不待報輒行，代宗嘉其悌，不責也。稍遷倉部郎中、京兆少尹。為信州刺史，歲大旱，發倉以賤直售民，故饑而不亡。再期增戶五千，詔書褒美。徙蘇州，改桂管觀察使，卒。



 成通經術，奏議據正。嘗有期喪，吊者至，成不易縗而見。客疑之，請故，答曰：「縗者，古居喪常服，去之則廢喪也。今而巾襆，失矣。」子公器，亦至邕管經略使。



 公器子簡，字樞中。元和初，登進士第，闢鎮國、荊南幕府。累遷左司、吏部二郎中，繇諫議大夫知制誥，進中書舍人。初，逖掌誥，至代宗時，宿又居職，逮簡凡三世。



 會昌初，遷尚書左丞，建言：



 班位以品秩為等差，今官兼臺省，位置遷誤，不可為法。元和元年，御史臺白奏，常參官兼大夫、中丞者，視檢校官，居本品同類官上。其後侍郎兼大夫者，皆在左、右丞上。當時侍郎兼大夫少，唯京兆尹兼之。京兆尹從三品，今位乃在本品同類官從三品卿、監上，太常、宗正卿正三品下。左丞乃正四品上，戶部侍郎正四品下，今戶部侍郎兼大夫當在本品同類正四品下，諸曹侍郎上，不宜居正四品丞、郎上。又右丞正四品下，吏部侍郎正四品上，今吏部侍郎位右丞之下。蓋以丞有繩轄之重，雖吏部品高，猶居其下，然則戶部侍郎雖兼大夫，安得居其上哉？今散官自將仕郎至開府、特進，每品正、從有上中下，名級各異，則正從上下不得謂之同品。京兆、河南司錄及諸府州錄事參軍事皆操紀律，正諸曹，與尚書省左、右丞紀綱六曹略等，假使諸曹掾因功勞加臺省官，安得位在司錄、錄事參軍上？且左丞糾射八坐，主省內禁令、宗廟祠祭事，御史不當，得彈奏之，良以臺官所奏，拘牽成例，不揣事之輕重。使理可循，雖無往比，自宜行之。否者，號曰舊章，正可改也。



 武宗詔兩省官詳議，皆從簡請。



 歷河中、興元、宣武節度使，檢校尚書右僕射、東都留守。而弟範亦為淄青節度使，世推顯家。



 李白，字太白，興聖皇帝九世孫。其先隋末以罪徙西域，神龍初，遁還，客巴西。白之生，母夢長庚星，因以命之。十歲通詩書，既長，隱岷山。州舉有道，不應。蘇頲為益州長史，見白異之，曰：「是子天才英特，少益以學，可比相如。」然喜縱橫術，擊劍，為任俠，輕財重施。更客任城，與孔巢父、韓準、裴政、張叔明、陶沔居徂徠山，日沈飲，號「竹溪六逸」。



 天寶初，南入會稽，與吳筠善，筠被召，故白亦至長安。往見賀知章，知章見其文，嘆曰：「子，謫仙人也！」言於玄宗，召見金鑾殿，論當世事，奏頌一篇。帝賜食，親為調羹，有詔供奉翰林。白猶與飲徒醉於市。帝坐沈香亭子，意有所感，欲得白為樂章；召入，而白已醉，左右以水靧面，稍解，援筆成文，婉麗精切無留思。帝愛其才，數宴見。白嘗侍帝，醉，使高力士脫靴。力士素貴，恥之，擿其詩以激楊貴妃，帝欲官白，妃輒沮止。白自知不為親近所容，益驁放不自脩，與知章、李適之、汝陽王璡、崔宗之、蘇晉、張旭、焦遂為「酒八仙人」。懇求還山，帝賜金放還。白浮游四方，嘗乘舟與崔宗之自採石至金陵，著宮錦袍坐舟中，旁若無人。



 安祿山反，轉側宿松、匡廬間，永王璘闢為府僚佐。璘起兵，逃還彭澤，璘敗，當誅。初，白游並州，見郭子儀，奇之。子儀嘗犯法，白為救免。至是子儀請解官以贖，有詔長流夜郎。會赦，還尋陽，坐事下獄。時宋若思將吳兵三千赴河南，道尋陽，釋囚闢為參謀，未幾辭職。李陽冰為當塗令，白依之。代宗立，以左拾遺召，而白已卒，年六十餘。



 白晚好黃老，度牛渚磯至姑孰，悅謝家青山，欲終焉。及卒，葬東麓。元和末，宣歙觀察使範傳正祭其塚，禁樵採。訪後裔，惟二孫女嫁為民妻，進止仍有風範，因泣曰：「先祖志在青山，頃葬東麓，非本意。」傳正為改葬，立二碑焉。告二女，將改妻士族，辭以孤窮失身，命也，不願更嫁。傳正嘉嘆，復其夫徭役。



 文宗時，詔以白歌詩、裴旻劍舞、張旭草書為「三絕」。



 旭，蘇州吳人。嗜酒，每大醉，呼叫狂走，乃下筆，或以頭濡墨而書，既醒自視，以為神，不可復得也，世呼「張顛」。



 初，仕為常熟尉，有老人陳牒求判，宿昔又來，旭怒其煩，責之。老人曰：「觀公筆奇妙，欲以藏家爾。」旭因問所藏，盡出其父書，旭視之，天下奇筆也，自是盡其法。旭自言，始見公主擔夫爭道，又聞鼓吹，而得筆法意，觀倡公孫舞《劍器》，得其神。後人論書，歐、虞、褚、陸皆有異論，至旭，無非短者。傳其法，惟崔邈、顏真卿云。



 旻嘗與幽州都督孫佺北伐，為奚所圍，旻舞刀立馬上，矢四集，皆迎刀而斷，奚大驚引去。後以龍華軍使守北平。北平多虎，旻善射，一日得虎三十一，休山下。有老父曰：「此彪也。稍北，有真虎，使將軍遇之，且敗。」旻不信，怒馬趨之。有虎出叢薄中，小而猛，據地大吼，旻馬闢易，弓矢皆墮，自是不復射。



 王維，字摩詰。九歲知屬辭，與弟縉齊名，資孝友。開元初，擢進士，調太樂丞，坐累為濟州司倉參軍。張九齡執政，擢右拾遺。歷監察御史。母喪，毀幾不生。服除，累遷給事中。



 安祿山反，玄宗西狩，維為賊得，以藥下利，陽喑。祿山素知其才，迎置洛陽，迫為給事中。祿山大宴凝碧池，悉召梨園諸工合樂，諸工皆泣，維聞悲甚，賦詩悼痛。賊平，皆下獄。或以詩聞行在，時縉位已顯，請削官贖維罪，肅宗亦自憐之，下遷太子中允。久之，遷中庶子，三遷尚書右丞。



 縉為蜀州刺史未還，維自表「己有五短，縉五長，臣在省戶，縉遠方，願歸所任官，放田里，使縉得還京師。」議者不之罪。久乃召縉為左散騎常侍。上元初卒，年六十一。疾甚，縉在鳳翔，作書與別，又遺親故書數幅，停筆而化。贈秘書監。



 維工草隸，善畫，名盛於開元、天寶間，豪英貴人虛左以迎，寧、薛諸王待若師友。畫思入神，至山水平遠，雲勢石色，繪工以為天機所到，學者不及也。客有以《按樂圖》示者，無題識，維徐曰：「此《霓裳》第三疊最初拍也。」客未然，引工按曲，乃信。



 兄弟皆篤志奉佛，食不葷，衣不文彩。別墅在輞川，地奇勝，有華子岡、欹湖、竹裏館、柳浪、茱萸沜、辛夷塢，與裴迪游其中，賦詩相酬為樂。喪妻不娶，孤居三十年。母亡，表輞川第為寺，終葬其西。



 寶應中，代宗語縉曰：「朕嘗於諸王座聞維樂章，今傳幾何？」遣中人王承華往取，縉裒集數十百篇上之。



 鄭虔，鄭州滎陽人。天寶初，為協律郎，集綴當世事，著書八十餘篇。有窺其稿者，上書告虔私撰國史，虔蒼黃焚之，坐謫十年。還京師，玄宗愛其才，欲置左右，以不事事，更為置廣文館，以虔為博士。虔聞命，不知廣文曹司何在，訴宰相，宰相曰：「上增國學，置廣文館，以居賢者，令後世言廣文博士自君始，不亦美乎？」虔乃就職。久之，雨壞廡舍，有司不復修完，寓治國子館，自是遂廢。



 初，虔追紬故書可志者得四十餘篇，國子司業蘇源明名其書為《會稡》。虔善圖山水，好書，常苦無紙，於是慈恩寺貯柿葉數屋，遂往日取葉肄書，歲久殆遍。嘗自寫其詩並畫以獻，帝大署其尾曰：「鄭虔三絕」。遷著作郎。



 安祿山反，遣張通儒劫百官置東都，偽授虔水部郎中，因稱風緩，求攝市令，潛以密章達靈武。賊平，與張通、王維並囚宣陽里。三人者，皆善畫，崔圓使繪齋壁，虔等方悸死，即極思祈解於圓，卒免死，貶臺州司戶參軍事，維止下選。後數年卒。



 虔學長於地理，山川險易、方隅物產、兵戍眾寡無不詳。嘗為《天寶軍防錄》，言典事該。諸儒服其善著書，時號「鄭廣文」。在官貧約甚，澹如也。杜甫嘗贈以詩曰「才名四十年，坐客寒無氈」云。



 有鄭相如者，自滄州來，師事虔，虔未之禮，間問何所業，相如曰：「聞孔子稱『繼周者百世可知』，僕亦能知之。」虔駭然，即曰：「開元盡三十年當改元，盡十五年天下亂，賊臣僭位，公當污偽官，願守節，可以免。」虔又問：「自謂云何？」答曰：「相如有官三年，死衢州。」是年及進士第，調信安尉。既三年，虔詢吏部，則相如果死。故虔念其言，終不附賊。



 蕭穎士，字茂挺，梁鄱陽王恢七世孫。祖晶，賢而有謀，任雅相伐高麗，表為記室。越王貞舉兵，杖策詣之，陳三策，王不用，晶度必敗，乃亡去，客死廣陵。



 穎士四歲屬文，十歲補太學生。觀書一覽即誦，通百家譜系、書籀學。開元二十三年，舉進士，對策第一。父旻，以莒丞抵罪，穎士往訴於府佐張惟一，惟一曰：「旻有佳兒，吾以旻獲譴不憾。」乃平宥之。



 天寶初，穎士補秘書正字。於時裴耀卿、席豫、張均、宋遙、韋述皆先進，器其材，與鈞禮，由是名播天下。奉使括遺書趙、衛間，淹久不報，為有司劾免，留客濮陽。於是尹徵、王恆、盧異、盧士式、賈邕、趙匡、閻士和、柳並等皆執弟子禮，以次授業，號蕭夫子。召為集賢校理。宰相李林甫欲見之，穎士方父喪，不詣。林甫嘗至故人舍邀潁士，穎士前往，哭門內以待，林甫不得已，前吊乃去。怒其不下己，調廣陵參軍事，穎士急中不能堪，作《伐櫻桃樹賦》曰：「擢無庸之瑣質，蒙本枝以自庇。雖先寢而或薦，非和羹之正味。」以譏林甫云。君子恨其褊。會母喪免，流播吳、越。



 嘗謂：「仲尼作《春秋》，為百王不易法，而司馬遷作本紀、書、表、世家、列傳，敘事依違，失褒貶體，不足以訓。」乃起漢元年訖隋義寧編年，依《春秋》義類為傳百篇。在魏書高貴崩，曰：「司馬昭弒帝於南闕。」在梁書陳受禪，曰：「陳霸先反。」又自以梁枝孫，而宣帝逆取順守，故武帝得血食三紀；昔曲沃篡晉，而文公為五伯，仲尼弗貶也。乃黜陳閏隋，以唐土德承梁火德，皆自斷，諸儒不與論也。有太原王緒者，僧辯裔孫，撰《永寧公輔梁書》，黜陳不帝，穎士佐之，亦著《梁蕭史譜》及作《梁不禪陳論》以發緒義例，使光明云。



 史官韋述薦穎士自代，召詣史館待制，穎士乘傳詣京師。而林甫方威福自擅，穎士遂不屈，愈見疾，俄免官，往來鄠、杜間。林甫死，更調河南府參軍事。倭國遣使入朝，自陳國人願得蕭夫子為師者，中書舍人張漸等諫不可而止。



 安祿山寵恣，穎士陰語柳並曰：「胡人負寵而驕，亂不久矣。東京其先陷乎！」即托疾游太室山。已而祿山反，穎士往見河南採訪使郭納，言御守計，納忽不用，嘆曰：「肉食者以兒戲御劇賊，難矣哉！」聞封常清陳兵東京，往觀之，不宿而還。因藏家書於箕、穎間，身走山南，節度使源洧闢掌書記。賊別校攻南陽，洧懼，欲退保江陵，穎士說曰：「官兵守潼關，財用急，必待江、淮轉餉乃足，餉道由漢、沔，則襄陽乃今天下喉襟，一日不守，則大事去矣。且列郡數十，人百萬，訓兵攘寇，社稷之功也。賊方專崤、陜，公何遽輕土地，欲取笑天下乎？」洧乃按甲不出。亦會祿山死，賊解去。洧卒，往客金陵，永王璘召之，不見。



 時盛王為淮南節度大使，留蜀不遣，副大使李承式玩兵不振。穎士與宰相崔圓書，以為：「今兵食所資在東南，但楚、越重山復江，自古中原擾則盜先起，宜時遣王以捍鎮江淮。」俄而劉展果反。賊圍雍丘，脅泗上軍，承式遣兵往救，大宴賓客，陳女樂。穎士曰：「天子暴露，豈臣下盡歡時邪？夫投兵不測，乃使觀聽華麗，一旦思歸，誰致其死哉？」弗納。崔圓聞之，即授揚州功曹參軍。至官，信宿去。後客死汝南逆旅，年五十二，門人共謚曰文元先生。



 穎士樂聞人善，以推引後進為己任，如李陽、李幼卿、皇甫冉、陸渭等數十人，由獎目，皆為名士。天下推知人，稱蕭功曹。嘗兄事元德秀，而友殷寅、顏真卿、柳芳、陸據、李華、邵軫、趙驊，時人語曰「殷、顏、柳、陸，李、蕭、邵、趙」，以能全其交也。所與游者，孔至、賈至、源行恭、張有略、族弟季遐、劉穎、韓拯、陳晉、孫益、韋建、韋收。獨華與齊名，世號「蕭、李」。嘗與華、據游洛龍門，讀路旁碑，穎士即誦，華再閱，據三乃能盡記。聞者謂三人才高下，此其分也。有奴事穎士十年，笞楚嚴慘，或勸其去，答曰：「非不能，愛其才耳。」穎士數稱班彪、皇甫謐、張華、劉琨、潘尼能尚古，而混流俗不自振，曹植、陸機所不逮也；又言裴子野善著書。所許可當世者，陳子昂、富嘉謨、盧藏用之文辭，董南事、孔述睿之博學而已。



 子存，字伯誠，亮直有父風。能文辭，與韓會、沈既濟、梁肅、徐岱等善。浙西觀察使李棲筠表常熟主簿。顏真卿在湖州，與存及陸鴻漸等討摭古今韻字所原，作書數百篇。建中初，由殿中侍御史四遷比部郎中。張滂主財賦，闢存留務京師。裴延齡與滂不協，存疾其奸，去官，風痺卒。



 韓愈少為存所知，自袁州還，過存廬山故居，而諸子前死，唯一女在，為經贍其家。



 殷寅者，陳郡人。邵軫者，汝南人。



 陸據，河南人，字德鄰，後周上庸公騰六世孫。神宇警邁，善物理。年三十始到京師，公卿愛其文，交譽之。天寶十三載，終司勛員外郎。



 柳並者，字伯存。大歷中，闢河東府掌書記，遷殿中侍御史。喪明，終於家。初，並與劉太真、尹徵、閻士和受業於穎士，而並好黃老。穎士常曰：「太真，吾入室者也，斯文不墜，寄是子云。徵博聞強識，士和鉤深致遠，吾弗逮已。並不受命而尚黃、老，予亦何誅？」



 並弟談，字中庸，穎士愛其才，以女妻之。



 士和字伯均，著《蘭陵先生誄》、《蕭夫子集論》，因榷歷世文章，而盛推穎士所長，以為「聞蕭氏風者，五尺童子羞稱曹、陸」。



 皇甫冉，字茂政，十歲便能屬文，張九齡嘆異之。與弟曾皆善詩。天寶中，踵登進士，授無錫尉。王縉為河南元帥，表掌書記。遷累右補闕，卒。



 曾，字孝常，歷監察御史。其名與冉相上下，當時比張氏景陽、孟陽雲。



 蘇源明，京兆武功人，初名預，字弱夫。少孤，寓居徐、兗。工文辭，有名天寶間。及進士第，更試集賢院。累遷太子諭德。出為東平太守。是時，濟陽郡太守李倰以郡瀕河，請增領宿城、中都二縣以紓民力。二縣，隸東平、魯郡者也。於是源明議廢濟陽，析三縣分隸濟南、東平、濮陽。詔河南採訪使會濮陽太守崔季重、魯郡太守李蘭、濟南太守田琦及源明、倰五太守議於東平，不能決。既而卒廢濟陽，以縣皆隸東平。召源明為國子司業。



 安祿山陷京師，源明以病不受偽署。肅宗復兩京，擢考功郎中、知制誥。是時，承大盜之餘，國用覂屈，宰相王璵以祈禬進，禁中禱祀窮日夜，中官用事，給養繁靡，群臣莫敢切諍。昭應令梁鎮上書勸帝罷淫祀，其他不暇及也。源明數陳政治得失。及史思明陷洛陽，有詔幸東京，將親征。源明因上疏極諫曰：



 淫雨積時，道路方梗，甚不可一也。自春大旱，秋苗耗半，斂獲未畢，先之以清道之役，申之以供頓之苦，甚不可二也。每立殿廊，見旌旗之下，餓夫執殳，僕於行間，日見二三；市井餒食孚求食，死於路旁，日見四五。甚不可三也。奸夫盜兒，連墻接棟，磨礪以須陛下之出，御史大夫必不能澄清禁止。甚不可四也。聖皇巡蜀之初，都內財貨、吏民資產，糜散於道路之手，至有乘馬駃驢入宣政、紫宸者。況陛下初有四海，威制不及曩時遠矣。今茲東行，殆賊臣誘掖陛下而已。《詩》曰「三星在霤」，謂危亡在於須臾，臣不勝嗚咽，為陛下痛之。願速罷幸，不然，窮氓樂禍，已扼腕於下。甚不可五也。方今河、洛驛騷，江湖叛渙，《詩》曰：「中原有菽，庶民採之。」彼思明、楚元，皆採菽之人也。陛下何遽輕萬乘而速成之邪？甚不可六也。大河南北，舉為寇盜，王公以下，廩稍匱絕，將士糧賜，僅支日月，而中官冗食，不減往年，梨園雜伎，愈盛今日，陛下未得穆然高枕，殆繇此也。自非中庸指使，太常正樂外，願一切放歸，給長牒勿事，須五六年後，隨事蠲省。今聚而仰給，甚不可七也。李光弼拔河陽，王思禮下晉原，衛伯玉拂焉耆，過析支，不日可至。御史大夫王玄志壓巫閭，臨幽都；汝州刺史田南金逾闕口，遏二室；鄧景山凌淮、泗，愾然而西。狂賊失勢，蹙於緱山之下，北不敢逾孟津，東不敢過［B124］子，計日反接而至矣。陛下不坐而受之，乃欲親征，徇一朝之怒，甚不可八也。王者之於天地神祇，享之以牲幣而已。記曰：「不祈方士。」彼淫巫愚祝，妄有關說，甚不可九也。天子順動，人皆幸之之謂幸，人皆病之之謂不幸。臣等屢怫視聽，聯伏赤墀之下，頓顙流涕而出，雖陛下優容貸罪，凡百之臣必昌言於朝，萬口謗於外，甚不可十也。臣聞子不諍於父，不孝也；臣不諍於君，不忠也。不孝不忠，為茍榮冒祿，圈牢之物不若也。臣雖至賤，不能委身圈牢之中，將使樵夫指而笑之。



 帝嘉其切直，遂罷東幸。後以秘書少監卒。



 源明雅善杜甫、鄭虔，其最稱者元結、梁肅。



 肅，字敬之，一字寬中。隋刑部尚書毘五世孫，世居陸渾。建中初，中文辭清麗科，擢太子校書郎。蕭復薦其材，授右拾遺，脩史，以母羸老不赴。杜佑闢淮南掌書記，召為監察御史，轉右補闕、翰林學士、皇太子諸王侍讀。卒，年四十一，贈禮部郎中。



\end{pinyinscope}