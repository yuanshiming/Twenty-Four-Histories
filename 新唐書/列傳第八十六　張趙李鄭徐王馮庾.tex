\article{列傳第八十六　張趙李鄭徐王馮庾}

\begin{pinyinscope}

 張薦，字孝舉，深州陸澤人。祖鷟，字文成，早惠絕倫。為兒時基督教的本質德國費爾巴哈的哲學代表作之一。1841年，夢紫文大鳥，五色成文，止其廷。大父曰：「吾聞五色赤文，鳳也；紫文，鸑鷟也。若壯，殆以文章瑞朝廷乎？」遂命以名。調露初，登進士第。考功員外郎騫味道見所對，稱天下無雙。授岐王府參軍。八以制舉皆甲科，再調長安尉，遷鴻臚丞。四參選，判策為銓府最。員外郎員半千數為公卿稱「鷟文辭猶青銅錢，萬選萬中」，時號鷟「青錢學士」。證聖中，天官侍郎劉奇以鷟及司馬鍠為御史。性躁卞，儻蕩無檢，罕為正人所遇，姚崇尤惡之。開元初，御史李全交劾鷟多口語訕短時政，貶嶺南；刑部尚書李日知訟斥太重，得內徙。鷟屬文下筆輒成，浮艷少理致，其論著率詆誚蕪猥，然大行一時，晚進莫不傳記。武后時，中人馬仙童陷默啜，問：「文成在否？」答曰：「近自御史貶官。」曰：「國有此人不用，無能為也。」新羅、日本使至，必出金寶購其文。終司門員外郎。



 薦敏銳有文辭，能為《周官》、《左氏春秋》。初，為顏真卿嘆賞。大歷中，浙西觀察使李涵表薦才任史官，詔授左司禦率府兵曹參軍，以母老辭不就。喪除，禮部侍郎於邵以聞，召充史館修撰，兼陽翟尉。真卿為李希烈所拘，遣兄子峴及家僕奏事，五輩皆留內客省，不得出。薦上疏曰：



 去正月中，真卿奉使淮西，期不先戒，行無素備。受命之後，不宿於家，親黨不遑告別，介副不及陳請，孱僮單騎，即日載馳。冒奸鋒於臨汝，折元惡於許下，捐軀杖義，威詬群兇，遂令脅制者回慮，忠勇者肆情。周曾奮發於外，韋清伺應於內，希烈蒼黃窘迫，奔固舊穴，蓋真卿義風所激也。真卿逮事四朝，為國元老，忠直孝友，羽儀王室。行年八十，被羸老之疾，拘囚環堵之間，顧眄鉤戟之下，呼嗟憤恚，失寢忘食，不知悲翁何以堪此！



 伏聞希烈之母，鐘念幼子，目不絕泣，求責希烈；又希烈妻祖母郭及妻妹封並逮捕京師。此三人留之無益，請寘境上以贖真卿，先降詔書，分明諭告。且希烈知真卿人望，不敢加害，既無嫌隙，但因循未遣耳。若歸其親愛，賊亦何吝還一使哉？



 臣又聞真卿所遣兄子峴及家僮從官奉表來者五輩，皆留中，其子頵等拳拳實希一見，望許休澣，告以安否。



 疏奏，盧杞持之，不報。



 硃泚反，詭姓名伏匿城中，著《史遁先生傳》。京師平，擢左拾遺。詔復用杞為刺史，薦與陳京、趙需等論杞奸惡傾覆不當用，入對挺確，德宗納之。



 貞元元年，帝親郊。時更兵亂，禮物殘替，用薦為太常博士，參綴典儀，略如舊章。刑部尚書關播持節送咸安公主於回紇，以薦為判官。還，遷工部員外郎。久之，擢諫議大夫，復為史館修撰。



 方裴延齡用事，中傷俊良，建白無不當帝意。薦將疏其惡，延齡知之，因言於帝曰：「諫議論朝政得失，史官書人君善惡，二者不可兼。」薦改秘書少監。延齡必欲以罪斥廢之。會遣使冊回鶻毘伽懷信可汗，使薦至回鶻。還為監。吐蕃贊普死，擢薦工部侍郎，為吊祭使。薦占對詳辯，三使絕域，始兼侍御史、中丞，後大夫。次赤嶺，被病卒，年六十一，吐蕃傳其柩以歸。順宗立，問至，贈禮部尚書，謚曰憲。



 薦自拾遺至侍郎，凡二十年，常兼史館修撰。初，貞元時，京師旱，帝避正殿，減膳，薦白限日以應古制。及定昭德皇后廟樂，遷獻、懿二祖，定太儀位號、大臣祔廟鼓吹法，莫不參裁，諸儒謂博而詳。所著書百餘篇。子又新，別有傳。



 孫讀，字聖用，幼穎解。大中時第進士，鄭薰闢署宣州幕府。累遷禮部侍郎。中和初為吏部，選牒精允。調官丐留二年，詔可，榜其事曹門。後兼弘文館學士，判院事，卒。



 趙涓，冀州人。幼有文，天寶時第進士，補郾城尉，稍歷臺省。河南王縉引署副元帥府判官。德宗初，為衢州刺史。始，永泰時，禁中火，近東宮，代宗疑之。涓以監察御史為巡使，驗治明諦，跡火所來，乃宦人直舍。帝在東宮頗德之。及治衢，不為觀察使韓滉所容，奏免官。帝見其名，問宰相曰：「是豈永泰時御史乎？」對曰：「然。」詔拜尚書左丞。既至，勞之曰：「卿正直，朕所自知，乃以罪聞，不信也。」命典吏部選。從狩梁。興元元年卒，贈戶部尚書。



 子博宣，亦擢進士第。藻翰豪邁，沈於酒，傲忽少檢。陳許曲環闢署於府，久不能堪，乃誣「受吳少誠金為反間，數言休咎惑眾」。有詔杖四十，流康州，時人冤之。



 李紓，字仲舒。始仕為校書郎，大歷初，李季卿薦為左補闕，遷累中書舍人。德宗居奉天，繇禮部侍郎選為同州刺史。帝次梁，紓委城趨行在，擢兵部侍郎、高邑伯。建言享武成王廟不宜與文宣王等，制從之。紓性樂易，喜接後進。其自奉養頗華裕，不為齪齪崖檢。官雖貴，而游縱自如。奉詔為《興元紀功述》及它郊廟樂章，論撰甚多。進吏部侍郎。年六十二卒，贈禮部尚書。



 鄭云達，系本滎陽。父昈，為郾城尉，州刺史移職，民之暴謷者遮道留，昈誅殺六七人。採訪使奇之，言狀，擢北海尉。安祿山反，縣民孫俊驅市人以應，昈率眾擊殺之。改登州司馬。李光弼表為武寧府判官，遷沂州刺史，諭降賊李浩五千人。終滁州刺史。



 雲達為人誕譎敢言，已登進士第，去客燕朔，硃泚善之，表為掌書記，妻以滔女。泚將朝，使雲達先入奏，同府蔡廷玉譖於泚，奏貶為平州參軍。滔代泚將，復闢云達為判官。廷玉與要藉官硃體微它日與泚從容言：「滔非長者，不可付以兵。」云達數漏其語以怒滔，故滔論廷玉等，皆得罪死。滔助田悅，云達諫，不從，遂棄室自歸。德宗悅，擢諫議大夫。帝在梁，云達依李晟，晟表以禮部侍郎為軍司馬，時時咨逮戎略。元和初，為京兆尹，卒。



 弟方達，悖悍，結徒剽劫，父欲殺之，不克。雲達自劾「不能教，恐赤臣家」。詔錮死黔州。



 徐岱，字處仁，蘇州嘉興人，世農家子。於學無所不通，辯論明銳，座人常屈。大歷中，劉晏表為校書郎。觀察使李棲筠欽其賢，署所居為「復禮鄉」。名達於朝，擢偃師尉。禮儀使蔣鎮薦為太常博士，專掌禮事。從德宗出奉天，以膳部員外郎兼博士。



 貞元初，為太子、諸王侍讀，遷給事中、史館修撰。帝以誕日歲歲詔佛老者大論麟德殿，並召岱及趙需、許孟容、韋渠牟講說。始三家若矛楯然，卒而同歸於善。帝大悅，賚予有差。兩宮恩遇無比。性篤慎，至宮殿中語未嘗近之，不談人短，宗族孤孺者皆為婚嫁。然吝嗇，自持家管鑰，世所譏云。卒，贈禮部尚書。



 王仲舒，字弘中，並州祁人。少客江南，與梁肅、楊憑游，有文稱。貞元中，賢良方正高第，拜左拾遺。德宗欲相裴延齡，與陽城交章言不可。後入閣，帝顧宰相指曰：「是豈王仲舒邪？」俄改右補闕，遷禮部考功員外郎。奏議詳雅，省中伏其能。坐累為連州司戶參軍，再徙荊南節度參謀。



 元和初，召為吏部員外郎，未幾，知制誥。楊憑得罪斥去，無敢過其家，仲舒屢存之。將直憑冤，貶峽州刺史，母喪解。服除，為婺州刺史。州疫旱，人徙死幾空；居五年，裏閭增完，就加金紫服。徙蘇州。堤松江為路，變屋瓦，絕火災，賦調嘗與民為期，不擾自辦。



 穆宗立，每言仲舒之文可思，最宜為誥，有古風。召為中書舍人。既至，視同列率新進少年，居不樂，曰：「豈可復治筆研於其間哉！吾久棄外，周知俗病利，得治之，不自愧。」宰相聞之，除江西觀察使。初，江西榷酒利多佗州十八，民私釀，歲抵死不絕，穀數斛易鬥酒。仲舒罷酤錢九十萬。吏坐失官息錢五十萬，悉產不能償，仲舒焚簿書，脫械不問。水旱，民賦不入，嘆曰：「我當減燕樂他用可乎！」為出錢二千萬代之。有為佛老法、興浮屠祠屋者，皆驅出境。卒於官，年六十二，贈左散騎常侍，謚曰成。



 仲舒尚義概，所居急民廢置，自為科條，初若煩密，久皆稱其便。



 馮伉，魏州元城人，徙貫京兆。第五經、宏辭，調長安尉。三遷膳部員外郎，為睦王等侍讀。李抱真卒，伉持節臨吊，歸之帛，不受，又致京師，伉上表固拒。於是醴泉令缺，宰相高選，德宗曰：「前使澤潞不受幣者，其人清，可用也。」遂以授伉。縣多嚚猾，數犯法，伉為著《諭蒙書》十四篇，大抵勸之務農、進學而教以忠孝。鄉鄉授之，使轉相教督。居七年，韋渠牟薦為給事中、皇太子諸王侍讀。對殿中，賜金紫服。進兵部侍郎，出為同州刺史。以散騎常侍召，領國子祭酒者再。卒，年六十六，贈禮部尚書。



 庾敬休，字順之，鄧州新野人。祖光烈，與弟光先不受安祿山偽官，遁去。光烈終大理少卿，光先吏部侍郎。父何，當硃泚反，又與弟倬逃山谷，不臣賊。官兵部郎中。



 敬休擢進士第，又中宏辭，闢宣州幕府。入拜右補闕、起居舍人，建言：「天子視朝，宰相群臣以次對，言可傳後者，承旨宰相示左右起居，則載錄，季送史官，如故事。」詔可。既而執政以幾密有不可露，罷之。召為翰林學士。文宗將立魯王為太子，慎選師傅，敬休以戶部侍郎兼魯王傅。



 初，劍南西川、山南道歲徵茶，戶部自遣巡院主之，募賈人入錢京師。太和初，崔元略奏責本道主當歲以四萬緡上度支。久之，逗留多不至。敬休始請置院秭歸，收度支錢，乃無逋沒。又言：「蜀道米價騰踴，百姓流亡，請以本道闕官職田賑貧民。」詔可。再為尚書左丞。卒，贈吏部尚書。



 敬休夷澹，多容可，不飲酒食肉，不邇聲色。弟簡休，亦至工部侍郎。



\end{pinyinscope}