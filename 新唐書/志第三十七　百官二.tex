\article{志第三十七　百官二}

\begin{pinyinscope}

 ○門下省



 侍中二人，正二品。掌出納帝命，相禮儀。凡國家之務，與中書令參總，而顓判省事。下之通上，其制有六：一曰奏鈔，以支度國用、授六品以下官、斷流以下罪及除免官用之；二曰奏彈；三曰露布；四曰議；五曰表；六曰狀。自露布以上乃審，其餘覆奏，畫制可而授尚書省。行幸，則負寶以從，版奏中嚴、外辦；還宮，則請降輅、解嚴。皇帝齋，則請就齋室；將奠，則奉玉、幣；盥，則奉匜、取盤，酌罍水，贊洗；酌泛齊，受虛爵，進福酒，皆左右其儀。饗宗廟，進瓚而贊酌鬱酒；既祼，贊酌醴齊。籍田，則奉耒。四夷朝見，則承詔勞問。臨軒命使冊皇后、皇太子，則承詔降宣命。慰問、聘召，則涖封題。發驛遣使，則給魚符。凡官爵廢置、刑政損益，授之史官；既書，復涖其記注。職事官六品以下進擬，則審其稱否而進退之。武德元年改侍內曰納言，三年曰侍中。龍朔二年改門下省曰東臺，侍中曰左相，武後光宅元年曰納言，垂拱元年改門下省曰鸞臺。開元元年曰黃門省，侍中曰監，天寶元年曰左相。



 門下侍郎二人，正三品。掌貳侍中之職。大祭祀則從；盥則奉巾，既帨，奠巾；奉匏爵贊獻。元日、冬至，奏天下祥瑞。侍中闕，則涖封符券、給傳驛。龍朔二年改黃門侍郎曰東臺侍郎，武后垂拱元年曰鸞臺侍郎，天寶元年曰門下侍郎，乾元元年曰黃門侍郎，太歷二年復舊。



 左散騎常侍二人，正三品下。掌規諷過失，侍從顧問。隋廢散騎常侍。貞觀元年復置，十七年為職事官。顯慶二年，分左右，隸門下、中書省，皆金蟬、珥貂，左散騎與侍中為左貂，右散騎與中書令為右貂，謂之八貂。龍朔二年曰侍極。



 左諫議大夫四人，正四品下。掌諫諭得失，侍從贊相。武后垂拱二年，有魚保宗者，上書請置匭以受四方之書，乃鑄銅匭四，塗以方色，列於朝堂：青匭曰「延恩」在東，告養人勸農之事者投之，丹匭曰「招諫」，在南，論時政得失者投之；白匭曰「申冤」，在西，陳抑屈者投之；黑匭曰「通玄」，在北，告天文、秘謀者投之。以諫議大夫、補闕、拾遺一人充使，知匭事；御史中丞、侍御史一人，為理匭使。其後同為一匭。天寶九載，玄宗以「匭」聲近「鬼」，改理匭使為獻納使，至德元年復舊。寶應元年，命中書門下擇正直清白官一人知匭，以給事中、中書舍人為理匭使。建中二年，以御史中丞為理匭使，諫議大夫一人為知匭使；投匭者，使先驗副本。開成三年，知匭使李中敏以為非所以廣聰明而慮幽枉也，乃奏罷驗副封。武德元年置諫議大夫，龍朔二年曰正諫大夫，貞元四年分左右。



 給事中四人，正五品上。掌侍左右，分判省事，察弘文館繕寫讎校之課。凡百司奏抄，侍中既審，則駁正違失。詔敕不便者，塗竄而奏還，謂之「塗歸」。季終，奏駁正之目。凡大事，覆奏；小事，署而頒之。三司詳決失中，則裁其輕重。發驛遣使，則與侍郎審其事宜。六品以下奏擬，則校功狀殿最、行藝，非其人，則白侍中而更焉。與御史、中書舍人聽天下冤滯而申理之。



 門下省有錄事四人，從七品上；主事四人，從八品下。有令史二十二人，書令史四十三人，甲庫令史十三人，能書一人，傳制二人，亭長六人，掌固十四人，脩補制敕匠五人，裝潢一人。起居郎領令史三人，贊者六人。武德三年，改給事郎曰給事中。



 左補闕六人，從七品上；左拾遺六人，從八品上。掌供奉諷諫，大事廷議，小則上封事。武后垂拱元年，置補闕、拾遺，左右各二員。



 起居郎二人，從六品上。掌錄天子起居法度。天子御正殿，則郎居左，舍人居右。有命，俯陛以聽，退而書之，季終以授史官。貞觀初，以給事中、諫議大夫兼知起居注，或知起居事。每仗下，議政事，起居郎一人執筆記錄於前，史官隨之。其後，復置起居舍人，分侍左右，秉筆隨宰相入殿；若仗在紫宸內閤，則夾香案分立殿下，直第二螭首，和墨濡筆，皆即坳處，時號螭頭。高宗臨朝不決事，有司所奏，唯辭見而已。許敬宗、李義府為相，奏請多畏人之知也，命起居郎、舍人對仗承旨，仗下，與百官皆出，不復聞機務矣。長壽中，宰相姚建議：仗下後，宰相一人，錄軍國政要，為時政紀，月送史館。然率推美讓善，事非其實，未幾亦罷。而起居郎猶因制敕，稍稍筆削，以廣國史之闕。起居舍人本記言之職，唯編詔書，不及它事。開元初，復詔脩史官非供奉者，皆隨仗而入，位於起居郎、舍人之次。及李林甫專權，又廢。大和九年，詔入閣日，起居郎、舍人具紙筆立螭頭下，復貞觀故事。有令史三人，贊者六人。貞觀三年置起居郎，廢舍人。龍朔二年曰左史，天授元年亦如之。



 典儀二人，從九品下。掌贊唱及殿中版位之次，侍中版奏中嚴、外辦，亦贊焉。隋謁者臺有典儀，武德五年復置，隸門下省。



 城門郎四人，從六品上。掌京城、皇城、官殿諸門開闔之節，奉管鑰而出納之。開則先外後內，闔則先內後外；啟閉有時，不以時則詣閤覆奏。有令史二人，書令史二人。武德五年，置門僕八百人，番上送管鑰。



 符寶郎四人，從六品上。掌天子八寶及國之符節。有事則請於內，既事則奉而藏之。大朝會，則奉寶進於御座；行幸，則奉以從焉。大事出符，則藏其左而班其右，以合中外之契，兼以敕書；小事則降符函封，使合而行之。凡命將、遣使，皆請旌、節，旌以顓賞，節以顓殺。有令史二人，書令史三人，主寶二人，主符四人，主節四人。武後延載元年，改符璽郎曰符寶郎；開元元年，亦曰符寶郎。



 ○弘文館



 學士，掌詳正圖籍，教授生徒；朝廷制度沿革、禮儀輕重，皆參議焉。武德四年，置修文館於門下省；九年，改曰弘文館。貞觀元年，詔京官職事五品已上子嗜書者二十四人，隸館習書，出禁中書法以授之。其後又置講經博士。儀鳳中，置詳正學士，校理圖籍。武德後，五品以上曰學士，六品已下曰直學士，又有文學直館，皆它官領之。武后垂拱後，以宰相兼領館務，號館主；給事中一人判館事。神龍元年，改弘文館曰昭文館，以避孝敬皇帝之名；二年曰脩文館。景龍二年，置大學士四人，以象四時；學士八人，以象八節；直學士十二人，以象十二時。景雲中，減其員數，復為昭文館。開元七年曰弘文館，置校書郎，又有校理、讎校錯誤等官。長慶三年，與詳正學士、講經博士皆罷，顓以五品以上曰學士，六品以下曰直學士，未登朝為直館。



 校書郎二人，從九品上。掌校理典籍、刊正錯謬。凡學生教授、考試，如國子之制。有學生三十八人，令史二人，楷書十二人，供進筆二人，典書二人，拓書手三人，筆匠三人，熟紙裝潢匠八人，亭長二人，掌固四人。



 ○中書省



 中書令二人，正二品。掌佐天子執大政，而總判省事。凡王言之制有七：一曰冊書，立皇后、皇太子，封諸王，臨軒冊命則用之；二曰制書，大賞罰、赦宥慮囚、大除授則用之；三曰慰勞制書，褒勉贊勞則用之；四曰發敕，廢置州縣、增減官吏、發兵、除免官爵、授六品以上官則用之；五曰敕旨，百官奏請施行則用之；六曰論事敕書，戒約臣下則用之；七曰敕牒，隨事承制，不易於舊則用之。皆宣署申覆，然後行焉。大祭祀，則相禮；親征纂嚴，則戒飭百官；臨軒冊命，則讀冊；若命於朝，則宣授而已。冊太子，則授璽綬。凡制詔文章獻納，以授記事之官。武德三年，改內書省曰中書省，內書令曰中書令。龍朔元年，改中書省曰西臺，中書令曰右相。光宅元年，改中書省曰鳳閣，中書令曰內史。開元元年，改中書省曰紫微省，中書令曰紫微令。天寶元年曰右相，至大歷五年，紫微侍郎乃復為中書侍郎。



 侍郎二人，正三品。掌貳令之職，朝廷大政參議焉。臨軒冊命，為使，則持冊書授之。四夷來朝，則受其表疏而奏之；獻贄幣，則受以付有司。



 舍人六人，正五品上。掌侍進奏，參議表章。凡詔旨制敕、璽書冊命，皆起草進畫；既下，則署行。其禁有四：一曰漏洩，二曰稽緩，三曰違失，四曰忘誤。制敕既行，有誤則奏改之。大朝會，諸方起居，則受其表狀；大捷、祥瑞，百寮表賀亦如之。冊命大臣，則使持節讀冊命；將帥有功及大賓客，則勞問。與給事中及御史三司鞫冤滯。百司奏議考課，皆預裁焉。以久次者一人為閣老，判本省雜事；又一人知制誥，顓進畫，給食於政事堂；其餘分署制敕。以六員分押尚書六曹，佐宰相判案，同署乃奏，唯樞密遷授不預。姚崇為紫微令，奏：大事，舍人為商量狀，與本狀皆下紫微令，判二狀之是否，然後乃奏。開元初，以它官掌詔敕策命，謂之「兼知制誥」。肅宗即位，又以它官知中書舍人事。兵興，急於權便，政去臺閣，決遣顓出宰相，自是舍人不復押六曹之奏。會昌末，宰相李德裕建議：臺閣常務、州縣奏請，復以舍人平處可否。先是，知制誥率用前行正郎，宣宗時，選尚書郎為之。



 主書四人，從七品上。主事四人，從八品下。有令史二十五人，書令史五十人，能書四人，蕃書譯語十人，乘驛二十人，傳制十人，亭長十八人，掌固二十四人，裝制敕匠一人，脩補制敕匠五十人，掌函、掌案各二十人。



 右散騎常侍二人，右諫議大夫四人，右補闕六人，右拾遺六人，掌如門下省。



 起居舍人二人，從六品上。掌脩記言之史，錄制誥德音，如記事之制，季終以授國史。有楷書手四人，典二人。



 通事舍人十六人，從六品上。掌朝見引納、殿庭通奏。凡近臣入侍、文武就列，則導其進退，而贊其拜起、出入之節。蠻夷納貢，皆受而進之。軍出，則受命勞遣；既行，則每月存問將士之家，視其疾苦；凱還，則郊迓。有令史十人，典謁十人，亭長十八人，掌固二十四人。武德四年，廢謁者臺，改通事謁者曰通事舍人。



 ○集賢殿書院



 學士、直學士、侍讀學士、脩撰官，掌刊緝經籍。凡圖書遺逸、賢才隱滯，則承旨以求之。謀慮可施於時，著述可行於世者，考其學術以聞。凡承旨撰集文章、校理經籍，月終則進課於內，歲終則考最於外。開元五年，乾元殿寫四部書，置乾元院使，有刊正官四人，以一人判事；押院中使一人，掌出入宣奏，領中官監守院門；知書官八人，分掌四庫書。六年，乾元院更號麗正脩書院，置使及檢校官，改脩書官為麗正殿直學士。八年，加文學直，又加脩撰、校理、刊正、校勘官。十一年，置麗正院脩書學士；光順門外，亦置書院。十二年，東都明福門外亦置麗正書院。十三年，改麗正脩書院為集賢殿書院，五品以上為學士，六品以下為直學士，宰相一人為學士知院事，常侍一人為副知院事，又置判院一人、押院中使一人。玄宗嘗選耆儒，日一人侍讀，以質史籍疑義，至是，置集賢院侍講學士、侍讀直學士。其後，又增脩撰官、校理官、待制官、留院官、知檢討官、文學直之員；募能書者為書直及寫御書人，其後亦以前資、常選、三衛、散官五品以上子孫為之；又置畫直。至十九年，以書直、畫直、拓書有官者為直院。至德二年，置大學士。貞元初，置編錄官；四年，罷大學士；八年，罷校理，置校書四人、正字二人。元和二年，復置集賢校理，罷校書、正字；四年，集賢御書院學士、直學士皆用五品，如開元故事，以學士一人年高者判院事，非登朝官者為校理，餘皆罷。初，太宗即位，命京官五品以上，更宿中書、門下兩省，以備訪問。永徽中，命弘文館學士一人，日待制於武德殿西門。文明元年，詔京官五品以上清官，日一人待制於章善、明福門。先天末，又命朝集使六品以上二人，隨仗待制。永泰時，勛臣罷節制，無職事，皆待制於集賢門，凡十三人。崔祐甫為相，建議文官一品以上更直待制。其後著令，正衙待制官日二人。



 校書四人，正九品下。正字二人，從九品上。有中使一人，孔目官一人，專知御書檢討八人，知書官八人，書直、寫御書手九十人，畫直六人，裝書直十四人，造筆直四人，拓書六人，典四人。



 ○史館



 修撰四人，掌修國史。貞觀三年，置史館於門下省，以他官兼領，或卑位有才者亦以直館稱，以宰相涖脩撰；又於中書省置秘書內省，脩五代史。開元二十年，李林甫以宰相監脩國史，建議以為中書切密之地，史官記事隸門下省，疏遠。於是諫議大夫、史館脩撰尹愔奏徙於中書省。天寶後，他官兼史職者曰史館脩撰，初入為直館。元和六年，宰相裴垍建議：登朝官領史職者為修撰，以官高一人判館事；未登朝官皆為直館。大中八年，廢史館直館二員，增脩撰四人，分掌四季。有令史二人，楷書十二人，寫國史楷書十八人，楷書手二十五人，典書二人，亭長二人，掌固四人，熟紙匠六人。



 ○秘書省



 監一人，從三品；少監二人，從四品上；丞一人，從五品上。監掌經籍圖書之事，領著作局，少監為之貳。武德四年，改少令曰少監。龍朔二年，改秘書省曰蘭臺，監曰太史，少監曰侍郎，丞曰大夫，秘書郎曰蘭臺郎。武后垂拱元年，秘書省曰麟臺；太極元年曰秘書省。有典書四人，楷書十人，令史四人，書令史九人，亭長六人，掌固八人，熟紙匠十人，裝潢匠十人，筆匠六人。



 秘書郎三人，從六品上。掌四部圖籍。以甲乙丙丁為部，皆有三本，一曰正，二曰副，三曰貯。凡課寫功程，皆分判。



 校書郎十人，正九品上；正字四人，正九品下。掌讎校典籍，刊正文章。



 ○著作局



 郎二人，從五品上；著作佐郎二人，從六品上；校書郎二人，正九品上；正字二人，正九品下。著作郎掌撰碑志、祝文、祭文，與佐郎分判局事。武德四年，改著作曹曰局。龍朔二年，曰司文局；郎曰郎中，佐郎曰司文郎。有楷書五人，書令史一人，書吏二人，掌固四人。



 ○司天臺



 監一人，正三品；少監二人，正四品上；丞一人，正六品上；主簿二人，正七品上；主事一人，正八品下。監掌察天文，稽歷數。凡日月星辰、風雲氣色之異，率其屬而占。有通玄院，以藝學召至京師者居之。凡天文圖書、器物，非其任不得與焉。每季錄祥眚送門下、中書省，紀於起居注，歲終上送史館。歲頒歷於天下。武德四年，改太史監曰太史局，隸秘書省；七年，廢監候。龍朔二年，改太史局曰秘書閣局，令曰秘書閣郎中。武後光宅元年，改太史局曰渾天監，不隸麟臺；俄改曰渾儀監，置副監及丞、主簿，改司辰師曰司辰。長安二年，渾儀監復曰太史局，廢副監及丞，隸麟臺如故，改天文博士曰靈臺郎，歷博士曰保章正。景龍二年，改太史局曰太史監，不隸秘書省，復置丞。景雲元年，又為局，隸秘書省，逾月為監，歲中復為局；二年，改曰渾儀監。開元二年，復曰太史監，改令為監，置少監。十四年，太史監復為局，以監為令，而廢少監。天寶元年，太史局復為監，自是不隸秘書省。乾元元年，曰司天臺。藝術人韓潁、劉烜建議改令為監，置通玄院及主簿，置五官監候及五官禮生十五人，掌布諸壇神位，五官楷書手五人，掌寫御書。有令史五人，天文觀生九十人，天文生五十人，歷生五十五人。初，有天文博士二人，正八品下；歷博士一人，從八品上；司辰師五人，正九品下，裝書歷生五人。掌候天文，掌教習天文氣色，掌寫御歷，後皆省。



 春官、夏官、秋官、冬官、中官正，各一人，正五品上；副正各一人，正六品上。掌司四時，各司其方之變異。冠加一星珠，以應五緯；衣從其方色。元日、冬至、朔望朝會及大禮，各奏方事，而服以朝見。乾元三年，置五官正及副正。



 五官保章正二人，從七品上；五官監候三人，正八品下；五官司歷二人，從八品上。掌歷法及測景分至表準。



 五官靈臺郎各一人，正七品下。掌候天文之變。五官挈壺正二人，正八品上；五官司辰八人，正九品上；漏刻博士六人，從九品下。掌知漏刻。凡孔壺為漏，浮箭為刻，以考中星昏明，更以擊鼓為節，點以擊鐘為節。武后長安二年，置挈壺正。乾元元年，與靈臺郎、保章正、司歷、司辰，皆加五官之名。有漏刻生四十人，典鐘、典鼓三百五十人。初，有刻漏視品、刻漏典事，掌知刻漏、檢校刻漏，後皆省。



 ○殿中省



 監一人，從三品；少監二人，從四品上；丞二人，從五品上。監掌天子服御之事。其屬有六局，曰尚食、尚藥、尚衣、尚乘、尚舍、尚輦。少監為之貳。凡聽朝，率屬執繖扇列於左右；大朝會、祭祀，則進爵；行幸，則侍奉仗內、驂乘，百司皆納印而藏之，大事聽焉，有行從百司之印。左右仗廄：左曰奔星，右曰內駒。兩仗內又有六廄：一曰左飛，二曰右飛，三曰左萬，四曰右萬，五曰東南內，六曰西南內。園苑有官馬坊，每歲河隴群牧進其良者以供御。六閑馬，以殿中監及尚乘主之。武後萬歲通天元年，置仗內六閑：一曰飛龍，二曰祥麟，三曰鳳苑，四曰鵷鸞，五曰吉良，六曰六群，亦號六廄。以殿中丞檢校仗內閑廄，以中官為內飛龍使。聖歷中，置閑廄使，以殿中監承恩遇者為之，分領殿中、太僕之事，而專掌輿輦牛馬。自是，宴游供奉，殿中監皆不豫。開元初，閑廄馬至萬餘匹，駱駝、巨象皆養焉。以駝、馬隸閑廄，而尚乘局名存而已。閑廄使押五坊，以供時狩：一曰雕坊，二曰鶻坊，三曰鷂坊，四曰鷹坊，五曰狗坊。侍御尚醫二人，正六品上；主事二人，從九品上。武德元年，改殿內省曰殿中省。龍朔二年，曰中御府，監曰大監，丞曰大夫。有令史四人，書令史十二人，左右仗、千牛各十人，掌固、亭長各八人。舊有天藏府，開元二十三年省。



 進馬五人，正七品上。掌大陳設，戎服執鞭，居立仗馬之左，視馬進退。天寶八載，罷南衙立仗馬，因省進馬；十二載復置，乾元後又省，大歷十四年復。



 △尚食局



 奉御二人，正五品下；直長五人，正七品上。諸奉御、直長，品皆如之。食醫八人，正九品下。奉御掌儲供，直長為之貳。進御必辨時禁，先嘗之；饗百官賓客，則與光祿視品秩而供；凡諸陵月享，視膳乃獻。龍朔二年，改尚食局曰奉膳局，諸局奉御皆曰大夫。有書令史二人，書吏五人，主食十六人，主膳八百四十人，掌固八人。



 △尚藥局



 奉御二人，直長二人。掌和御藥、診視。凡藥供御，中書、門下長官及諸衛上將軍各一人，與監、奉御涖之。藥成，醫佐以上先嘗，疏本方，具歲月日，涖者署奏；餌日，奉御先嘗，殿中監次之，皇太子又次之，然後進御。太常每季閱送上藥，而還其朽腐者。左右羽林軍，給藥；飛騎、萬騎病者，頒焉。龍朔二年，改尚藥局曰奉醫局。有按摩師四人，咒禁師四人，書令史二人，書吏四人，直官十人，主藥十二人，藥童三十人，合口脂匠二人，掌固四人。



 侍御醫四人，從六品上。掌供奉診候。



 司醫五人，正八品下；醫佐十人，正九品下。掌分療眾疾。皆貞觀中置。



 △尚衣局



 奉御二人，直長四人，掌供冕服、幾案。祭祀，則奉鎮圭於監，而進於天子；大朝會，設案。龍朔二年，改尚衣局曰奉冕局。有書令史三人，書吏四人，主衣十六人，掌固四人。



 △尚舍局



 奉御二人，直長六人，掌殿庭祭祀張設、湯沐、燈燭、汛掃。行幸，則設三部帳幕，有古帳、大帳、次帳、小次帳、小帳凡五等，各三部；其外，則蔽以排城。大朝會，設黼扆，施躡席，薰爐。朔望，設幄而已。龍朔二年，改尚舍局曰奉扆局。有書令史三人，書吏七人，掌固十人，幕士八十人。舊有給使百二十人，掌供御湯沐、燈燭、雜使，貞觀中省。



 尚乘局奉御二人，直長十人，掌內外閑廄之馬。左右六閑：一曰飛黃，二曰吉良，三曰龍媒，四曰騊駼，五曰駃騠，六曰天苑。凡外牧歲進良馬，印以三花、「飛」「鳳」之字。飛龍廄日以八馬列宮門之外，號南衙立仗馬，仗下，乃退。大陳設，則居樂縣之北，與象相次。龍朔二年，改尚乘局曰奉駕局。有書令史六人，書吏十四人，直官二十人，習馭五百人，掌閑五千人，典事五人，獸醫七十人，掌固四人。習馭，掌調六閑之馬；掌閑，掌飼六閑之馬，治其乘具鞍轡；典事，掌六閑芻粟。太宗置司廩，司庫；高宗置習馭、獸醫。



 司廩、司庫各一人，正九品下。掌六閑槁秸出納。奉乘十八人，正九品下。掌飼習御馬。



 △尚輦局



 奉御二人；直長三人；尚輦二人，正九品下。掌輿輦、繖扇，大朝會則陳於庭，大祭祀則陳於廟，皆繖二、翰一、扇一百五十有六，既事而藏之。常朝則去扇，左右留者三。龍朔二年，改尚輦局曰奉輿局。有書令史二人，書吏四人，七輦主輦各六人，掌扇六十人，掌翰三十人，掌輦四十二人，奉輿十五人，掌固六人。掌扇、掌翰，掌執繖扇、紙筆硯雜供奉之事；掌輦，掌率主輦以供其事。高宗置掌翰。



 ○內侍省



 監二人，從三品；少監二人，內侍四人，皆從四品上。監掌內侍奉，宣制令。其屬六局，曰掖庭、宮闈、奚官、內僕、內府、內坊。少監、內侍為之貳。皇后親蠶，則升壇執儀；大駕出入，為夾引。武德四年，改長秋監曰內侍監，內承奉曰內常侍，內承直曰內給事。龍朔二年，改監為省。武后垂拱元年，曰司宮臺。天寶十三載，置內侍監，改內侍曰少監；尋更置內侍。有高品一千六百九十六人，品官白身二千九百三十二人，令史八人，書令史十六人。



 內常侍六人，正五品下，通判省事。



 內給事十人，從五品下。掌承旨勞問，分判省事。凡元日、冬至，百官賀皇后，則出入宣傳；宮人衣服費用，則具品秩，計其多少，春秋宣送於中書。主事二人，從九品下。



 內謁者監十人，正六品下。掌儀法、宣奏、承敕令及外命婦名帳。凡諸親命婦朝會者，籍其數上內侍省；命婦下車，則導至朝堂奏聞。唐廢內謁者局，置內典引十八人，掌諸親命婦朝參，出入導引。有內亭長六人，掌固八人。



 內謁者十二人，從八品下。掌諸親命婦朝集班位，分涖諸門。



 內寺伯六人，正七品下。掌糾察宮內不法，歲儺則涖出入。



 寺人六人，從七品下。掌皇后出入執御刀冗從。



 △掖庭局



 令二人，從七品下；丞三人，從八品下。掌宮人簿帳、女工。凡宮人名籍，司其除附；公桑養蠶，會其課業；供奉物皆取焉。婦人以罪配沒，工縫巧者隸之，無技能者隸司農。諸司營作須女功者，取於戶婢。有書令史四人，書吏八人，計史二人，典事十人，掌固四人。計史掌料功程。



 宮教博士二人，從九品下。掌教習宮人書、算、眾藝。初，內文學館隸中書省，以儒學者一人為學士，掌教宮人。武後如意元年，改曰習藝館，又改曰萬林內教坊，尋復舊。有內教博士十八人，經學五人，史、子、集綴文三人，楷書二人，《莊老》、太一、篆書、律令、吟詠、飛白書、算、棋各一人。開元末，館廢，以內教博士以下隸內侍省，中官為之。



 監作四人，從九品下。掌監涖雜作，典工役。



 △宮闈局



 令二人，從七品下；丞二人，從八品下。掌侍宮闈，出入管鑰。凡享太廟，皇后神主出入，則帥其屬輿之。總小給使學生之籍，給以糧稟。有書令史三人，書吏六人，內閽史二十人，內掌扇十六人，內給使無常員，小給使學生五十人，掌固四人。凡無官品者，號曰內給使，掌諸門進物之歷；內閽史，掌承傳諸門，出納管鑰；內掌扇，掌中宮繖扇。



 △奚官局



 令二人，正八品下；丞二人，正九品下。掌奚隸、工役、宮官之品。宮人病，則供醫藥；死，給衣服，各視其品。陪陵而葬者，將作給匠戶，衛士營塚，三品葬給百人，四品八十人，五品六十人，六品、七品十人，八品、九品七人；無品者，斂以松棺五釘，葬以犢車，給三人。皆監門校尉、直長涖之。內命婦五品以上無親戚者，以近塚同姓中男一人主祭於墓；無同姓者，春、秋祠以少牢。有書令史三人，書吏六人，典事、藥童、掌固各四人。



 △內僕局



 令二人，正八品下；丞二人，正九品下。掌中宮車乘。皇后出，則令居左、丞居右，夾引。有書令史二人，書吏四人，駕士百四十人，典事八人，掌固八人。駕士掌習御車輿、雜畜。



 ○內府局



 令二人，正八品下；丞二人，正九品下。掌中藏寶貨給納之數，及供燈燭、湯沐、張設。凡朝會，五品已上及有功將士、蕃酋辭還，皆賜於庭。有書令史二人，書吏、典史，掌固各四人，典事六人。



 △太子內坊局



 令二人，從五品下；丞二人，從七品下。掌東宮閤內及宮人糧稟。坊事五人，從八品下。初，內坊隸東宮。開元二十七年，隸內侍省，為局，改典內曰令，置丞。坊事及導客舍人六人，掌序導賓客；閤帥六人，掌帥閽人、內給使以供其事；內閽人八人，掌承諸門出入管鑰，內繖扇、燈燭；內廄尉二人，掌車乘。有錄事一人，令史三人，書令史五人，典事二人，駕士三十人，亭長、掌固各一人。



 典直四人，正九品下。掌宮內儀式導引，通傳勞問，糾劾非違，察出納。



 ○內官



 貴妃、惠妃、麗妃、華妃各一人，正一品。掌佐皇後論婦禮於內，無所不統。唐因隋制，有貴妃、淑妃、德妃、賢妃各一人，為夫人，正一品；昭儀、昭容、昭媛、脩儀、脩容、脩媛、充儀、充容、充媛各一人，為九嬪，正二品；婕妤九人，正三品；美人四人，正四品；才人五人，正五品；寶林二十七人，正六品；御女二十七人，正七品；採女二十七人，正八品。六尚，亦曰諸尚書，正三品；二十四司，亦曰諸司事，正四品；二十四典，亦曰諸典事，正六品；二十四掌，亦曰諸掌事。龍朔二年，置贊德二人，正一品；宣儀四人，正二品；承閏五人，正四品；承旨五人，正五品；衛仙六人，正六品；供奉八人，正七品；侍櫛二十人，正八品；侍巾三十人，正九品。咸亨復舊。開元中，玄宗以後妃四星，一為後，有後而復置四妃，非典法，乃置惠妃、麗妃、華妃，以代三夫人；又置六儀、美人、才人，增尚宮、尚儀、尚服三局。諸司諸典，自六品至九品而止。其後復置貴妃。



 淑儀、德儀、賢儀、順儀、婉儀、芳儀各一人，正二品。掌教九御四德，率其屬以贊後禮。



 美人四人，正三品，掌率女官脩祭祀、賓客之事。才人七人，正四品，掌敘燕寢，理絲枲，以獻歲功。



 ○宮官



 △尚宮局



 尚宮二人，正五品。六尚皆如之。掌導引中宮，總司記、司言、司簿、司闈。凡六尚事物出納文籍，皆涖其印署。有女史六人，掌執文書。



 司記二人，正六品；二十四司皆如之。掌宮內文簿入出，錄為抄目，審付行焉。牒狀無違，然後加印。典記佐之。典記二人，正七品；二十四典皆如之。掌記二人，正八品；二十四掌皆如之。



 司言、典言各二人，掌承敕宣付，別鈔以授司閽傳外。掌言二人，掌宣傳，外司附奏受事者，奏聞；承敕處分，則錄所奏為案記。有女史四人。



 司簿、典簿、掌簿各二人，掌女史以上名簿。稟賜，則品別條錄為等。有女史六人。



 司闈六人，掌諸閤管鑰。典闈、掌闈各六人，掌分涖啟閉。有女史四人。



 △尚儀局



 尚儀二人，掌禮儀起居。總司籍、司樂、司賓、司贊。



 司籍、典籍、掌籍各二人，掌供御經籍。分四部，部別為目，以時暴涼。教學則簿記課業，供奉幾案、紙筆，皆預偫焉。有女史十人。



 司樂、典樂、掌樂各四人，掌宮縣及諸樂陳布之儀，涖其閱習。有女史二人。



 司賓、典賓、掌賓各二人，掌賓客朝見，受名以聞。宴會，則具品數以授尚食；有賜物，與尚功涖給。有女史二人。



 司贊、典贊、掌贊各二人，掌賓客朝見、宴食，贊相導引。會日，引客立於殿庭，司言宣敕坐，然後引即席。酒至，起再拜；食至，亦起。皆相其儀。



 彤史二人，正六品。有女史二人。



 △尚服局



 尚服二人，掌供服用採章之數，總司寶、司衣、司飾、司仗。



 司寶二人，掌神寶、受命寶、六寶及符契，皆識其行用，記以文簿。典寶、掌寶各二人，凡出付皆旬別案記，還則硃書注入。有女史四人。



 司衣、典衣、掌衣各二人，掌宮內御服、首飾整比，以時進奉。有女史四人。



 司飾、典飾、掌飾各二人，掌湯沐、巾櫛。凡供進，識其寒溫之節。有女史二人。



 司仗、典仗、掌仗各二人，掌仗衛之器。凡立儀衛，尚服率司仗等供其事。有女史二人。



 △尚食局



 尚食二人，掌供膳羞品齊。總司膳、司醞、司藥、司饎。凡進食，先嘗。



 司膳二人，掌烹煎及膳羞、米面、薪炭。凡供奉口味，皆種別封印。典膳、掌膳各四人，掌調和御食，溫、涼、寒、熱，以時供進則嘗之。有女史四人。



 司醞、典醞、掌醞各二人，掌酒醴酏飲，以時進御。有女史二人。



 司藥、典藥、掌藥各二人，掌醫方。凡藥外進者，簿案種別。有女史四人。



 司饎、典饎、掌饎各二人，掌給宮人餼食、薪炭，皆有等級，受付則旬別案記。有女史四人。



 △尚寢局



 尚寢二人，掌燕見進御之次敘，總司設、司輿、司苑、司燈。



 司設、典設、掌設各二人，掌床帷茵席鋪設，久故者以狀聞。凡汛掃之事，典設以下分視。有女史四人。



 司輿、典輿、掌輿各二人，掌輿輦、繖扇、文物、羽旄，以時暴涼。典輿以下分察。有女史二人。



 司苑、典苑、掌苑各二人，掌園苑蒔植蔬果。典苑以下分察之。果熟，進御。有女史二人。



 司燈、典燈、掌燈各二人，掌門閤燈燭。晝漏盡一刻，典燈以下分察。有女史二人。



 △尚功局



 尚功二人，掌女功之程，總司制、司珍、司彩、司計。



 司制、典制、掌制各二人，掌供御衣服裁縫。有女史二人。



 司珍、典珍、掌珍各二人，掌珠珍、錢貨。有女史六人。



 司彩、典彩、掌彩各二人，掌綿彩、縑帛、絲枲。有賜用，則旬別案記。有女史二人。



 司計、典計、掌計各二人，給衣服、飲食、薪炭。有女史二人。



 宮正一人，正五品；司正二人，正六品；典正二人，正七品。宮正掌戒令、糾禁、謫罰之事。宮人不供職者，司正以牒取裁，小事決罰，大事秦聞。有女史四人。阿監、副監，視七品。



 ○太子內官



 良娣二人，正三品；良媛六人，正四品；承徽十人，正五品；昭訓十六人，正七品；奉儀二十四人，正九品。



 司閨二人，從六品；三司皆如之。掌導引妃及宮人名簿，總掌正、掌書、掌筵。



 掌正三人，從八品，九掌皆如之。掌文書出入、管鑰、糾察推罰。有女史三人。



 掌書三人，掌符契、經籍、宣傳、啟奏、教學、稟賜、紙筆。有女史三人。



 掌筵三人，掌幄帟、床褥、幾案、輿繖、汛掃、鋪設。



 司則二人，掌禮儀參見，總掌嚴、掌縫、掌藏。



 掌嚴三人，掌首飾、衣服、巾櫛、膏沐、服玩、仗衛。有女史三人。



 掌縫三人，掌裁紉、織績。有女史三人。



 掌藏三人，掌財貨、珠寶、縑彩。



 司饌二人，掌進食先嘗，總掌食、掌醫、掌園。有女史四人。



 掌食三人，掌膳羞、酒醴、燈燭、薪炭、器皿。有女史四人。



 掌醫三人，掌方藥、優樂。有女史二人。



 掌園三人，掌種植蔬果。有女史二人。



\end{pinyinscope}