\article{志第四十四　食貨四}

\begin{pinyinscope}

 唐有鹽池十八，井六百四十，皆隸度支。蒲州安邑、解縣有池五，總曰「兩池」，歲得鹽萬斛分為分析判斷和綜合判斷。但前者未擴大新的內容，後者不，以供京師。鹽州五原有烏池、白池、瓦池、細項池，靈州有溫泉池、兩井池、長尾池、五泉池、紅桃池、回樂池、弘靜池、會州有河池，三州皆輸米以代鹽。安北都護府有胡落池，歲得鹽萬四千斛，以給振武、天德。黔州有井四十一，成州、巂州井各一，果、閬、開、通井百二十三，山南西院領之。邛、眉、嘉有井十三，劍南西川院領之。梓、遂、綿、合、昌、渝、瀘、資、榮、陵、簡有井四百六十，劍南東川院領之。皆隨月督課。幽州、大同橫野軍有鹽屯，每屯有丁有兵，歲得鹽二千八百斛，下者千五百斛。負海州歲免租為鹽二萬斛以輸司農。青、楚、海、滄、棣、杭、蘇等州，以鹽價市輕貨，亦輸司農。



 天寶、至德間，鹽每斗十錢。乾元元年，鹽鐵、鑄錢使第五琦初變鹽法，就山海井灶近利之地置監院，游民業鹽者為亭戶，免雜徭。盜鬻者論以法。及琦為諸州榷鹽鐵使，盡榷天下鹽，斗加時價百錢而出之，為錢一百一十。



 自兵起，流庸未復，稅賦不足供費，鹽鐵使劉晏以為因民所急而稅之，則國足用。於是上鹽法輕重之宜，以鹽吏多則州縣擾，出鹽鄉因舊監置吏，亭戶糶商人，縱其所之。江、嶺去鹽遠者，有常平鹽，每商人不至，則減價以糶民，官收厚利而人不知貴。晏又以鹽生霖潦則鹵薄，旱則土溜墳，乃隨時為令，遣吏曉導，倍於勸農。吳、越、揚、楚鹽廩至數千，積鹽二萬餘石。有漣水、湖州、越州、杭州四場，嘉興、海陵、鹽城、新亭、臨平、蘭亭、永嘉、大昌、候官、富都十監，歲得錢百餘萬緡，以當百餘州之賦。自淮北置巡院十三，曰揚州、陳許、汴州、廬壽、白沙、淮西、甬橋、浙西、宋州、泗州、嶺南、兗鄆、鄭滑，捕私鹽者，奸盜為之衰息。然諸道加榷鹽錢，商人舟所過有稅。晏奏罷州縣率稅，禁堰埭邀以利者。晏之始至也，鹽利歲才四十萬緡，至大歷末，六百餘萬緡。天下之賦，鹽利居半，宮闈服御、軍饟、百官祿俸皆仰給焉。明年而晏罷。



 貞元四年，淮南節度使陳少游奏加民賦，自此江淮鹽每斗亦增二百，為錢三百一十，其後復增六十，河中兩池鹽每斗為錢三百七十。江淮豪賈射利，或時倍之，官收不能過半，民始怨矣。



 劉晏鹽法既成，商人納絹以代鹽利者，每緡加錢二百，以備將士春服。包佶為汴東水陸運、兩稅、鹽鐵使，許以漆器、玳瑁、綾綺代鹽價，雖不可用者亦高估而售之，廣虛數以罔上。亭戶冒法，私鬻不絕，巡捕之卒，遍於州縣。鹽估益貴，商人乘時射利，遠鄉貧民困高估，至有淡食者。巡吏既多，官冗傷財，當時病之。其後軍費日增，鹽價浸貴，有以穀數斗易鹽一升。私糴犯法，未嘗少息。



 順宗時始減江淮鹽價，每斗為錢二百五十，河中兩池鹽斗錢三百。增雲安、渙陽、塗鞬三監。其後鹽鐵使李錡奏江淮鹽斗減錢十以便民，未幾復舊。方是時，錡盛貢獻以固寵，朝廷大臣皆餌以厚貨，鹽鐵之利積於私室，而國用耗屈，榷鹽法大壞，多為虛估，率千錢不滿百三十而已。兵部侍郎李巽為使，以鹽利皆歸度支，物無虛估，天下糶鹽稅茶，其贏六百六十五萬緡。初歲之利，如劉晏之季年，其後則三倍晏時矣。兩池鹽利，歲收百五十餘萬緡。四方豪商猾賈、雜處解縣，主以郎官，其佐貳皆御史。鹽民田園籍於縣，而令不得以縣民治之。



 憲宗之討淮西也，度支使皇甫鎛加劍南東西兩川、山南西道鹽估以供軍。貞元中，盜鬻兩池鹽一石者死，至元和中，減死流天德五城，鎛奏論死如初。一斗以上杖背，沒其車驢，能捕斗鹽者賞千錢；節度觀察使以判官、州以司錄錄事參軍察私鹽，漏一石以上罰課料；鬻兩池鹽者，坊市居邸主人、市儈皆論坐；盜刮鹻土一斗，比鹽一升。州縣團保相察，比於貞元加酷矣。自兵興，河北鹽法羈縻而已。至皇甫鎛，又奏置榷鹽使，如江淮榷法，犯禁歲多。及田弘正舉魏博歸朝廷，穆宗命河北罷榷鹽。戶部侍郎張平叔議榷鹽法弊，請糶鹽可以富國，詔公卿議其可否。中書舍人韋處厚、兵部侍郎韓愈條詰之，以為不可，平叔屈服。是時奉天鹵池生水柏，以灰一斛得鹽十二斤，利倍鹻鹵。文帝時，採灰一斗，比鹽一斤論罪。開成末，詔私鹽月再犯者，易縣令，罰刺史俸；十犯，則罰觀察、判官課科。



 宣宗即位，茶、鹽之法益密，糶鹽少、私盜多者，謫觀察、判官，不計十犯。戶部侍郎、判度支盧弘止以兩池鹽法敝，遣巡院官司空輿更立新法，其課倍入，遷榷鹽使。以壕籬者，鹽池之堤禁，有盜壞與鬻鹻皆死，鹽盜持弓矢者亦皆死刑。兵部侍郎、判度支周墀又言：「兩池鹽盜販者，跡其居處，保、社按罪。鬻五石，市二石，亭戶盜糶二石，皆死。」是時江、吳群盜，以所剽物易茶鹽，不受者焚其室廬，吏不敢枝梧，鎮戍、場鋪、堰埭以關通致富。宣宗乃擇嘗更兩畿輔望縣令者為監院官。戶部侍郎裴休為鹽鐵使，上鹽法八事，其法皆施行，兩池榷課大增。



 其後兵遍天下，諸鎮擅利，兩池為河中節度使王重榮所有，歲貢鹽三千車。中官田令孜募新軍五十四都，餫轉不足，乃倡議兩池復歸鹽鐵使，而重榮不奉詔，至舉兵反，僖宗為再出，然而卒不能奪。



 唐初無酒禁。乾元元年，京師酒貴，肅宗以稟食方屈，乃禁京城酤酒，期以麥熟如初。二年，饑，復禁酤，非光祿祭祀、燕蕃客，不御酒。廣德二年，定天下酤戶以月收稅。建中元年，罷之。三年，復禁民酤，以佐軍費，置肆釀酒，斛收直三千，州縣總領，醨薄私釀者論其罪。尋以京師四方所湊，罷榷。貞元二年，復禁京城、畿縣酒，天下置肆以酤者，斗錢百五十，免其徭役，獨淮南、忠武、宣武、河東榷麴而已。元和六年，罷京師酤肆，以榷酒錢隨兩稅青苗斂之。大和八年，遂罷京師榷酤。凡天下榷酒為錢百五十六萬餘緡，在襄費居三之一，貧戶逃酤不在焉。昭宗世，以用度不足，易京畿近鎮麴法，復榷酒以贍軍，鳳翔節度使李茂貞方顓其利，按兵請入奏利害，天子遽罷之。



 初，德宗納戶部侍郎趙贊議，稅天下茶、漆、竹、木，十取一，以為常平本錢。及出奉天，乃悼悔，下詔亟罷之。及硃泚平，佞臣希意興利者益進。貞元八年，以水災減稅，明年，諸道鹽鐵使張滂奏：出茶州縣若山及商人要路，以三等定估，十稅其一。自是歲得錢四十萬緡，然水旱亦未嘗拯之也。



 穆宗即位，兩鎮用兵，帑藏空虛，禁中起百尺樓，費不可勝計。鹽鐵使王播圖寵以自幸，乃增天下茶稅，率百錢增五十。江淮、浙東西、嶺南、福建、荊襄茶，播自領之，兩川以戶部領之。天下茶加斤至二十兩，播又奏加取焉。右拾遺李玨上疏諫曰：「榷率起於養兵，今邊境無虞，而厚斂傷民，不可一也；茗飲，人之所資，重稅則價必增，貧弱益困，不可二也；山澤之饒，其出不訾，論稅以售多為利，價騰踴則市者稀，不可三也。」其後王涯判二使，置榷茶使，徙民茶樹於官場，焚其舊積者，天下大怨。令狐楚代為鹽鐵使兼榷茶使，復令納榷，加價而已。李石為相，以茶稅皆歸鹽鐵，復貞元之制。



 武宗即位，鹽鐵轉運使崔珙又增江淮茶稅。是時茶商所過州縣有重稅，或掠奪舟車，露積雨中，諸道置邸以收稅，謂之「搨地錢」，故私販益起。大中初，鹽鐵轉運使裴休著條約：私鬻三犯皆三百斤，乃論死；長行群旅，茶雖少皆死；雇載三犯至五百斤、居舍儈保四犯至千斤者，皆死；園戶私鬻百斤以上，杖背，三犯，加重徭；伐園失業者，刺史、縣令以縱私鹽論。廬、壽、淮南皆加半稅，私商給自首之帖，天下稅茶增倍貞元。江淮茶為大摸，一斤至五十兩。諸道鹽鐵使於悰每斤增稅錢五，謂之「剩茶錢」，自是斤兩復舊。



 凡銀、銅、鐵、錫之冶一百六十八。陜、宣、潤、饒、衢、信五州，銀冶五十八，銅冶九十六，鐵山五，錫山二，銅山四。汾州礬山七。麟德二年，廢陜州銅冶四十八。



 開元十五年，初稅伊陽五重山銀、錫。德宗時戶部侍郎韓洄建議，山澤之利宜歸王者，自是皆隸鹽鐵使。



 元和初，天下銀治廢者四十，歲採銀萬二千兩，銅二十六萬六千斤，鐵二百七萬斤，錫五萬斤，鉛無常數。



 開成元年，復以山澤之利歸州縣，刺史選吏主之。其後諸州牟利以自殖，舉天下不過七萬餘緡，不能當一縣之茶稅。及宣宗增河湟戍兵衣絹五十二萬餘匹。鹽鐵轉運使裴休請復歸鹽鐵使以供國用，增銀冶二、鐵山七十一，廢銅冶二十七、鉛山一。天下歲率銀二萬五千兩、銅六十五萬五千斤、鉛十一萬四千斤、錫萬七千斤、鐵五十三萬二千斤。



 隋末行五銖白錢，天下盜起，私鑄錢行。千錢初重二斤，其後愈輕，不及一斤，鐵葉、皮紙皆以為錢。高祖入長安，民間行線環錢，其制輕小，凡八九萬才滿半斛。



 武德四年，鑄「開元通寶」，徑八分，重二銖四參，積十錢重一兩，得輕重大小之中，其文以八分、篆、隸三體。洛、並、幽、益、桂等州皆置監。賜秦王、齊王三爐，右僕射裴寂一爐以鑄。盜鑄者論死，沒其家屬。



 其後盜鑄漸起。顯慶五年，以惡錢多，官為市之，以一善錢售五惡錢，民間藏惡錢以待禁馳。乾封元年，改鑄「乾封泉寶」錢，徑寸，重二銖六分，以一當舊錢之十。逾年而舊錢多廢。明年，以商賈不通，米帛踴貴，復行開元通寶錢，天下皆鑄之。然私錢犯法日蕃，有以舟筏鑄江中者。詔所在納惡錢，而奸亦不息。儀鳳中，瀕江民多私鑄錢為業，詔巡江官督捕，載銅、錫、鑞過百斤者沒官。四年，命東都糶米粟，斗別納惡錢百，少府、司農毀之。是時鑄多錢賤，米粟踴貴，乃罷少府鑄，尋復舊。永淳元年，私鑄者抵死，鄰、保、里、坊、村正皆從坐。武后時，錢非穿穴及鐵錫銅液，皆得用之，熟銅、排斗、沙澀之錢皆售，自是盜鑄蜂起，江淮游民依大山陂海以鑄，吏莫能捕。



 先天之際，兩京錢益濫，郴、衡錢才有輪郭，鐵錫五銖之屬皆可用之。或熔錫摸錢，須臾百十。開元初，宰相宋璟請禁惡錢，行二銖四參錢，毀舊錢不可用者。江淮有官爐錢、偏爐錢、棱錢、時錢，遣監察御史蕭隱之使江淮，率戶出惡錢，捕責甚峻，上青錢皆輸官，小惡者沈江湖，市井不通，物價益貴，隱之坐貶官。宋璟又請出米十萬斛收惡錢，少府毀之。十一年，詔所在加鑄，禁賣銅錫及造銅器者。二十年，千錢以重六斤四兩為率，每錢重二銖四參，禁缺頓、沙澀、蕩染、白強、黑強之錢。首者，官為市之。銅一斤為錢八十。



 二十二年，宰相張九齡建議：「古者以布帛菽粟不可尺寸抄勺而均，乃為錢以通貿易。官鑄所入無幾，而工費多，宜縱民鑄。」議下百官，宰相裴耀卿、黃門侍郎李林甫、河南少尹蕭炅、秘書監崔沔皆以為「嚴斷惡錢則人知禁，稅銅折役則官冶可成，計估度庸則私錢以利薄而自息。若許私鑄，則下皆棄農而競利矣。」左監門衛錄事參軍事劉秩曰：「今之錢，古之下幣也。若舍之任人，則上無以御下，下無以事上，不可一也；物賤傷農，錢輕傷賈，物重則錢輕，錢輕由乎物多，多則作法收之使少，物少則作法布之使輕，奈何假人？不可二也；鑄錢不雜鉛鐵則無利，雜則錢惡。今塞私鑄之路，人猶冒死，況設陷井誘之？不可三也；鑄錢無利則人不鑄，有利則去南畝者眾，不可四也；人富則不可以賞勸、貧則不可以威禁，法不行，人不理，繇貧富不齊，若得鑄錢，貧者服役於富室，富室乘而益恣，不可五也。夫錢重繇人日滋於前，而爐不加舊。公錢與銅價頗等，故破重錢為輕錢，銅之不贍，在採用者眾也。銅之為兵不如鐵，為器不如漆。禁銅則人無所用，盜鑄者少，公錢不破，人不犯死，錢又日增，是一舉而四美兼也。」是時公卿皆以縱民鑄為不便，於是下詔禁惡錢而已。信安郡王禕復言國用不足，請縱私鑄，議者皆畏禕帝弟之貴，莫敢與抗，獨倉部郎中韋伯陽以為不可，禕議亦格。



 二十六年，宣、潤等州初置錢監，兩京用錢稍善，米粟價益下。其後錢又漸惡，詔出銅所在置監，鑄「開元通寶」錢，京師庫藏皆滿。天下盜鑄益起，廣陵、丹楊、宣城尤甚。京師權豪，歲歲取之，舟車相屬。江淮偏爐錢數十種，雜以鐵錫，輕漫無復錢形。公鑄者號官爐錢，一以當偏爐錢七八，富商往往藏之，以易江淮私鑄者。兩京錢有鵝眼、古文、線環之別，每貫重不過三四斤，至翦鐵而緡之。宰相李林甫請出絹布三百萬匹，平估收錢，物價踴貴，訴者日萬人。兵部侍郎楊國忠欲招權以市恩，揚鞭市門曰：「行當復之。」明日，詔復行舊錢。天寶十一載，又出錢三十萬緡易兩市惡錢，出左藏庫排斗錢，許民易之。國忠又言錢非鐵錫、銅沙、穿穴、古文，皆得用之。



 是時增調農人鑄錢，既非所習，皆不聊生。內作判官韋倫請厚價募工，繇是役用減而鼓鑄多。天下爐九十九：絳州三十，揚、潤、宣、鄂、蔚皆十，益、鄧、郴皆五，洋州三，定州一。每爐歲鑄錢三千三百緡，役丁匠三十，費銅二萬一千二百斤、鑞三千七百斤、錫五百斤。每千錢費錢七百五十。天下歲鑄三十二萬七千緡。



 肅宗乾元元年，經費不給，鑄錢使第五琦鑄「乾元重寶」錢，徑一寸，每緡重十斤，與開元通寶參用，以一當十，亦號「乾元十當錢」。先是諸爐鑄錢窳薄，熔破錢及佛像，謂之「盤陀」，皆鑄為私錢，犯者杖死。第五琦為相，復命絳州諸爐鑄重輪乾元錢，徑一寸二分，其文亦曰：「乾元重寶」，背之外郭為重輪，每緡重十二斤，與開元通寶錢並行，以一當五十。是時民間行三錢，大而重棱者亦號「重棱錢」。法既屢易，物價騰踴，米斗錢至七千，餓死者滿道。



 初，有「虛錢」，京師人人私鑄，並小錢，壞鐘、像，犯禁者愈眾。鄭叔清為京兆尹，數月榜死者八百餘人。肅宗以新錢不便，命百官集議，不能改。上元元年，減重輪錢以一當三十，開元舊錢與乾元十當錢，皆以一當十，碾磑鬻受，得為實錢，虛錢交易皆用十當錢，由是錢有虛實之名。



 史思明據東都，亦鑄「得一元寶」錢，徑一寸四分，以一當開元通寶之百。既而惡「得一」非長祚之兆，改其文曰「順天元寶」。



 代宗即位，乾元重寶錢以一當二，重輪錢以一當三，凡三日而大小錢皆以一當一。自第五琦更鑄，犯法者日數百，州縣不能禁止，至是人甚便之。其後民間乾元、重棱二錢鑄為器，不復出矣。當時議者以為：「自天寶至今，戶九百餘萬。《王制》：上農夫食九人，中農夫七人。以中農夫計之，為六千三百萬人。少壯相均，人食米二升，日費米百二十六萬斛，歲費四萬五千三百六十萬斛，而衣倍之，吉兇之禮再倍，餘三年之儲以備水旱兇災，當米十三萬六千八十萬斛，以貴賤豐儉相當，則米之直與錢鈞也。田以高下肥瘠豐耗為率，一頃出米五十餘斛，當田二千七百二十一萬六千頃。而錢亦歲毀於棺瓶埋藏焚溺，其間銅貴錢賤，有鑄以為器者，不出十年錢幾盡，不足周當世之用。」諸道鹽鐵轉運使劉晏以江、嶺諸州，任土所出，皆重粗賤弱之貨，輸京師不足以供道路之直。於是積之江淮，易銅鉛薪炭，廣鑄錢，歲得十餘萬緡，輸京師及荊、揚二州，自是錢日增矣。



 大歷七年，禁天下鑄銅器。建中初，戶部侍郎韓洄以商州紅崖冶銅多，請復洛源廢監，起十爐，歲鑄錢七萬二千緡，每千錢費九百。德宗從之。


江淮多鉛錫錢，以銅
 \gezhu{
  湯皿}
 外，不盈斤兩，帛價益貴。銷千錢為銅六斤，鑄器則斤得錢六百，故銷鑄者多，而錢益耗。判度支趙贊採連州白銅鑄大錢，一當十，以權輕重。貞元初，駱谷、散關禁行人以一錢出者。諸道鹽鐵使張滂奏禁江淮鑄銅為器，惟鑄鑒而已。十年，詔天下鑄銅器，每器一斤，其直不得過百六十，銷錢者以盜鑄論。然而民間錢益少，繒帛價輕，州縣禁錢不出境，商賈皆絕。浙西觀察使李若初請通錢往來，而京師商賈齎錢四方貿易者不可勝計。詔復禁之。二十年，命市井交易，以綾、羅、絹、布、雜貨與錢兼用。憲宗以錢少，復禁用銅器。時商賈至京師，委錢諸道進奏院及諸軍、諸使富家，以輕裝趨四方，合券乃取之，號「飛錢」。京兆尹裴武請禁與商賈飛錢者，廋索諸坊，二人為保。



 鹽鐵使李巽以郴州平陽銅坑二百八十餘，復置桂陽監，以兩爐日鑄錢二十萬。天下歲鑄錢十三萬五千緡。命商賈蓄錢者，皆出以市貨；天下有銀之山必有銅，唯銀無益於人，五嶺以北，採銀一兩者流他州，官吏論罪。元和四年，京師用錢緡少二十及有鉛錫錢者，捕之；非交易而錢行衢路者，不問。復詔採五嶺銀坑，禁錢出嶺。六年，貿易錢十緡以上者，參用布帛。蔚州三河冶距飛狐故監二十里而近，河東節度使王鍔置爐，疏拒馬河水鑄錢，工費尤省，以刺史李聽為使，以五爐鑄，每爐月鑄錢三十萬，自是河東錫錢皆廢。



 自京師禁飛錢，家有滯藏，物價浸輕。判度支盧坦、兵部尚書判戶部事王紹、鹽鐵使王播請許商人於戶部、度支、鹽鐵三司飛錢，每千錢增給百錢，然商人無至者。復許與商人敵貫而易之，然錢重帛輕如故。憲宗為之出內庫錢五十萬緡市布帛，每匹加舊估十之一。會吳元濟、王承宗連衡拒命，以七道兵討之，經費屈竭。皇甫鎛建議，內外用錢每緡墊二十外，復抽五十送度支以贍軍。十二年，復給京兆府錢五十萬緡市布帛，而富家錢過五千貫者死，王公重貶，沒入於官，以五之一賞告者。京師區肆所積，皆方鎮錢，少亦五十萬緡，乃爭市第宅。然富賈倚左右神策軍官錢為名，府縣不敢劾問。民間墊陌有至七十者，鉛錫錢益多，吏捕犯者，多屬諸軍、諸使，言虖集市人強奪，毆傷吏卒。京兆尹崔元略請犯者本軍、本使涖決，帝不能用，詔送本軍、本使，而京兆府遣人涖決。穆宗即位，京師鬻金銀十兩亦墊一兩，糴米鹽百錢墊七八。京兆尹柳公綽以嚴法禁止之。尋以所在用錢墊陌不一，詔從俗所宜，內外給用，每緡墊八十。



 寶歷初，河南尹王起請銷錢為佛像者以盜鑄錢論。大和三年，詔佛像以鉛、錫、土、木為之，飾帶以金銀、鍮石、烏油、藍鐵，唯鑒、磬、釘、鐶、鈕得用銅，餘皆禁之，盜鑄者死。是時峻鉛錫錢之禁。告千錢者賞以五千。



 四年，詔積錢以七千緡為率，十萬緡者期以一年出之，二十萬以二年。凡交易百緡以上者，匹帛米粟居半。河南府、揚州、江陵府以都會之劇，約束如京師。未幾皆罷。



 八年，河東錫錢復起，鹽鐵使王涯置飛狐鑄錢院於蔚州，天下歲鑄錢不及十萬緡。文宗病幣輕錢重，詔方鎮縱錢穀交易。時雖禁銅為器，而江淮、嶺南列肆鬻之，鑄千錢為器，售利數倍。宰相李玨請加爐鑄錢，於是禁銅器，官一切為市之。天下銅坑五十，歲採銅二十六萬六千斤。及武宗廢浮屠法，永平監官李鬱彥請以銅像、鐘、磬、金盧、鐸皆歸巡院，州縣銅益多矣。鹽鐵使以工有常力，不足以加鑄，許諸道觀察使皆得置錢坊。淮南節度使李紳請天下以州名鑄錢，京師為京錢，大小徑寸，如開元通寶，交易禁用舊錢。會宣宗即位，盡黜會昌之政，新錢以字可辨，復鑄為像。



 昭宗末，京師用錢八百五十為貫，每百才八十五，河南府以八十為百云。



\end{pinyinscope}