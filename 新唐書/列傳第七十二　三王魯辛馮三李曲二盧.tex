\article{列傳第七十二　三王魯辛馮三李曲二盧}

\begin{pinyinscope}

 王思禮，高麗人，入居營州。父為朔方軍將。思禮習戰鬥，從王忠嗣至河西，與哥舒翰同籍麾下。翰為隴右節度使所謂產婆術，即通過雙方一問一答，反復詰難，從個別求得，思禮與中郎將周佖事翰，以功授右衛將軍、關西兵馬使。從討九曲，後期當斬，臨刑，翰釋之，思禮徐曰：「死固分也，何復貸為？」諸將壯之。天寶十三載，吐谷渾蘇毘王款附，詔翰至磨環川應接，思禮墜馬，蹇甚。翰謂監軍李文宜曰：「思禮跛足，尚欲何之？」俄加金城郡太守。



 安祿山反，翰為元帥，奏思禮赴軍，玄宗曰：「河、隴精銳，悉在潼關，吐蕃有釁，唯倚思禮耳。」翰固請，乃兼太常卿，充元帥府馬軍都將，翰委以軍事。密勸翰表誅楊國忠，翰不應；復請以三十騎劫至潼關殺之，翰曰：「此乃吾反，何與祿山事？」



 潼關失守，思禮與呂崇賁、李承光同走行在，肅宗責不堅守，引至纛下將斬之。宰相房琯諫，以為可收後效，遂獨斬承光，赦思禮等。尋副房琯戰便橋，不利，更為關內行營節度、河西隴右伊西行營兵馬使，守武功。賊安守忠來戰，思禮退保扶風。賊分兵略大和關，去鳳翔五十里，李光進戰未利，行在戒嚴，從官潛出其孥，帝使左右巡御史虞候識其姓名，眾稍稍止。命郭子儀以朔方兵擊之。會崔光遠行軍司馬王伯倫、判官李椿以兵二千屯扶風。聞賊已西，欲乘虛襲京師，徑至高陵。賊引軍還擊椿等，椿已至中渭橋，殺守者千人，進攻苑門。伯倫戰死，椿被執。先是，賊餘眾留武功，既傳官軍入京師，乃燒營遁，自是賊不敢西。



 長安平，思禮先入清宮；收東京，戰數有功。遷兵部尚書，封霍國公，食實戶五百。尋兼潞、沁等州節度。乾元元年，總關中、潞州行營兵三萬、騎八千，與子儀圍賊相州，軍潰，惟李光弼、思禮完軍還。尋破史思明別將萬餘眾於直千嶺。光弼徙河陽，代為河東節度副大使。上元元年，加司空。自武德以來，三公不居宰輔，唯思禮而已。二年，薨，贈太尉，謚曰武烈。



 思禮善守計，短攻戰。然持法嚴整，士不敢犯。在太原，器甲完精，儲粟至百萬斛云。



 魯炅，幽人。長七尺餘，略通書史。以廕補左羽林長上。隴右節度使哥舒翰引為別奏。顏真卿嘗使隴右，謂翰曰：「君興郎將，總節制，亦嘗得人乎？」炅時立階下，翰指曰：「是當為節度使。」從破石堡城，收河曲，遷左武衛將軍。後復以破吐蕃跳蕩功，除右領軍大將軍。



 安祿山反，拜上洛太守，將行，於帝前畫攻守勢，遷南陽太守，兼守捉防禦使，封金鄉公。尋為山南節度使，以嶺南、黔中、山南東道子弟五萬屯滍水南。賊將武令珣、畢思琛等擊之，眾欲戰，炅不可。賊右趨，乘風縱火，鬱氣奔營，士不可止，負扉走，賊矢如雨，炅與中人薛道挺身走，舉眾沒賊。時嶺南節度使何履光、黔中節度使趙國珍、襄陽節度使徐浩未至，其子弟半在軍，挾金為資糧，至是與械偕棄與山等，賊資以富。



 炅揪散兵保南陽。潼關失守，賊使哥舒翰招下，不從，使武令珣攻之。令珣死，田承嗣繼往。潁川來瑱、襄陽魏仲犀合兵援炅。仲犀弟孟馴兵至明府橋，望賊走。炅城中食盡，米斗五十千，一鼠四百，餓者相枕藉。朝廷遣使者曹日昇宣慰，加炅特進、太僕卿，不得入。日昇請單騎致命，仲犀不可。會顏真卿自河北至，謂曰：「使者不顧死，致天子命，設為賊獲，是亡一使者；脫能入城，則萬心固矣。」中官馮廷環亦曰：「將軍必入，我請以兩騎助。」仲犀益騎凡十輩。賊望見，知皆銳兵，不敢擊，遂入致命，人心益固。日昇復以騎趨襄陽，領兵千，由音聲道運糧餉炅，故炅得與賊相持逾三月。炅被圍凡一年，晝夜戰，人至相食，卒無救。



 至德二載五月，乃率眾突圍走襄陽。承嗣尾擊，炅殊死戰二日，斬獲甚眾，賊引去。俄拜御史大夫、襄鄧十州節度使。亦會二京平，賊走河北。時襄、漢數百里，鄉聚蕩然，舉無樵煙。初，賊欲剽亂江湖，賴炅適扼其沖，故南夏以完。策勛封岐國公，實封二百戶。



 乾元元年，又加淮西節度、鄧州刺史。與九節度圍安慶緒於相州，炅領淮西、襄陽兩鎮步卒萬人、騎三百。明年，與史思明戰安陽，王師不利，炅中流矢，輒奔，諸節度潰去，所過剽奪，而炅軍尤甚。有詔來瑱節度淮西，徙炅鄭陳亳節度使。至新鄭，聞郭子儀整軍屯谷水，李光弼還太原，炅羞惴，仰藥死，年五十七。



 王難得，沂州臨沂人。父思敬，少隸軍，試太子賓客。難得健於武，工騎射。天寶初，為河源軍使。吐蕃贊普子郎支都者，恃趫敏，乘名馬，寶鈿鞍，略陣挑戰，甚閑暇，無敢校者。難得怒，挾矛駷馬馳，支都不暇斗，直斬其首。玄宗壯其果，召見，令殿前乘馬挾矛作刺賊狀，大悅，賜錦袍、金帶。累授金吾將軍。從哥舒翰擊吐蕃，至積石，虜吐谷渾王子悉弄參及悉頰藏而還。復收五橋，拔樹惇城，進白水軍使。收九曲，加特進。



 肅宗在靈武，軍賞乏，難得上家貲助軍，試衛尉卿。俄領興平軍及鳳翔兵馬使，收京師。方戰，麾下士失馬，難得馳救，矢著眉，披膚鄣目，乃拔箭斷膚，殊死前鬥，血衊面不已，帝嘉之。從郭子儀攻相州。累封瑯邪郡公，為英武軍使。寶應二年，卒，贈潞州大都督。



 子子顏，少從父征討，檢校衛尉卿，生莊憲太后。元和元年，憲宗朝太后南宮，乃褒贈思敬為司徒，難得太尉，子顏太師。唯子顏子用及封。



 用字師柔。拜太子詹事，才三月，封太原郡公，掌廄苑。累遷檢校左散騎常侍，兼右金吾大將軍。謙畏無過。卒，贈工部尚書。



 辛云京，蘭州金城人，客籍京兆，世為將家。云京有膽決，以禽生斬馘常冠軍，積功遷特進、太常卿。史思明屯相州，云京以銳兵四千襲滏陽，追破其眾，至浪井。錄多，授開府儀同三司，加代州都督、鎮北兵馬使。



 太原軍亂，帝惡鄧景山繩下無漸，以云京性沉毅，故授太原尹，進封金城郡王。云京治謹於法，下有犯，雖絲毫比不肯貸，及賞功亦如之，故軍中畏而信。回紇恃舊勛，每入朝，所在暴鈔，至太原，云京以戎狄待之，虜畏不敢惕息。數年，太原大治。加檢校尚書右僕射、同中書門下平章事。



 大歷三年，檢校左僕射。卒，年五十五，代宗為發哀流涕，贈太尉，謚曰忠獻。它日，郭子儀、元載見上，語及云京，帝必泫然。及葬，命中使吊祠，時將相祭者至七十餘幄，喪車移晷乃得去。德宗時，第至德以來將相，云京為次。



 從弟京杲，字京杲。信安王禕節度朔方，京杲與弟旻以策干說，禕評咨加異。後從李光弼出井陘，督趫蕩先驅，戰嘉山尤力，肅宗異之，召見曰：「黥、彭、關、張之流乎！」累遷鴻臚卿，召為英武軍使。代宗立，封肅國公，遷左金吾衛大將軍，進晉昌郡王，歷湖南觀察使，後為工部尚書致仕。硃泚盜京師，以老病不能從，西向慟而卒，贈太子少保。



 旻亦從光弼定恆、趙，後署太原三城使。史思明屯相，軍及滏陽，旻逆擊走之。東都陷，退守河陽，卒於屯。



 雲京曾孫讜，別傳。



 馮河清，京兆人。始隸郭子儀軍，以戰多拜左衛大將軍。後從涇原節度使馬璘，充兵馬使，數以偏師與吐蕃遇，多效級，名聞軍中。



 建中時，節度使姚令言率兵討關東，以河清知留後，幕府殿中侍御史姚況領州；而行師過闕，有急變，德宗走奉天。河清、況聞問，召諸將計事，東向哭，相勵以忠，意象軒毅，眾義其為，無敢異言，即發儲鎧完仗百餘乘獻行在。初，帝之出，六軍倉卒無良兵，士氣沮。及河清輸械至，被堅勒兵，軍聲大振。即拜河清涇原節度使、安定郡王，況行軍司馬。硃泚數遣諜人訹之，河清輒斬以徇。



 興元元年，渾瑊以吐蕃兵敗賊韓旻等，涇人妄傳吐蕃有功，將以叛卒孥與貲歸之，眾大恐，且言：「不殺馮公，吾等無類矣。」田希鑒遂害河清，況挺身還鄉里。



 京師平，贈河清尚書左僕射，拜況太子中舍人。況性簡退，未嘗言功，屬歲兇，奉稍不自給，以饑死。河清再贈太子少傅。



 李芃，字茂初，趙州人。解褐上邽主簿。嚴武為京兆尹，薦補長安尉。李勉觀察江西，表署判官。



 永泰初，宣饒劇賊方清、陳莊西絕江，劫商旅為亂，支黨槃結。芃請以秋浦置州，扼衿要，使不得合從。勉是其計，奏以宣之秋浦青陽、饒之至德置池州。即詔芃行州事。後魏少游代勉，表署都團練副使，攝江州刺史。以母喪解。勉之節度永平，復闢幕府。會李靈耀反，署芃兼亳州防禦使，護陳、潁饟道，便軍興。



 德宗立，授河陽三城鎮遏使。糧貲善者，必先以給士，士悅之。達練事宜，嚴備常若有敵。未幾，拜節度使，以東畿汜水等五縣隸屬。與馬燧等破田悅洹水上，以功檢校兵部尚書，實封百戶。進圍悅，悅將符璘以騎五百降，芃大開壁門納之。



 興元初，檢校尚書右僕射。以疾將請老，謂所親曰：「歲方旱蝗，上厭征伐，天下城壘堅，戈鋋利，然務以力勝，其可盡乎？救敝者莫若德，方鎮之臣宜先退讓，死權錮祿，吾敢哉！言而不踐，非吾志也。」固求罷，歸東都。卒，年六十四，贈太子太保。



 李叔明，字晉，閬州新政人。本鮮于氏，世為右族。兄仲通，字向，天寶末為京兆尹、劍南節度使。兄弟皆涉學，輕財務施。叔明擢明經，為楊國忠劍南判官。乾元中，除司勛員外郎，副漢中王瑀使回紇，回紇遇瑀慢，叔明讓曰：「大國通好，使賢王持節。可汗，唐之婿，恃功而倨，可乎？」可汗為加禮。復命，遷司門郎中。



 東都平，拜洛陽令，招徠遺民，號能吏。擢商州刺史、上津轉運使。遷京兆尹，長安歌曰：「前尹赫赫，具瞻允若；後尹熙熙，具瞻允斯。」久之，以疾辭，除太子右庶子。崔旰擾成都，出為卬州刺史。旰入朝，即拜東川節度使、遂州刺史，徙治梓州。



 大歷末，或言叔明本嚴氏，少孤，養外家，冒鮮于姓，請還宗。詔可。叔明初不知，意醜之，表乞宗姓，列屬籍，代宗從之。



 建中初，吐蕃襲火井，掠龍州，陷扶、文、遠三州。叔明分五將邀擊，走之，以功加檢校戶部尚書。梁崇義阻命，詔引兵下峽，戰荊門，敗其眾，襄州平，遷檢校尚書左僕射。德宗幸興元，出家貲助軍，悉衣幣獻宮掖，加太子太傅，封薊國公。初，東川承兵盜，鄉邑雕破，叔明治之二十年，撫接有方，華裔遂安。後朝京師，以病足，賜錦輦，令宦士肩舁以見，拜尚書右僕射。乞骸骨，改太子太傅致仕。貞元三年，卒，謚曰襄。始，叔明與仲通俱尹京兆，及兼秩御史中丞，並節制劍南，又與子昇俱兼大夫，蜀人推為盛門。



 叔明素惡道、佛之弊，上言曰：「佛，空寂無為者也；道，清虛寡欲者也。今迷其內而飾其外，使農夫工女墮業以避役，故農桑不勸，兵賦日屈，國用軍儲為斁耗。臣請本道定寺為三等，觀為二等，上寺留僧二十一，上觀道士十四，每等降殺以七，皆擇有行者，餘還為民。」德宗善之，以為不止本道，可為天下法，乃下尚書省雜議。於是都官員外郎彭偃曰：「王者之政，變人心為上，因人心次之，不變不因為下。今道士有名亡實，俗鮮歸重，於亂政輕；僧尼帑穢，皆天下不逞，茍避征役，於亂人甚。今叔明之請雖善，然未能變人心，亦非因人心者。夫天生蒸人，必將有職；游閑浮食，王制所禁。故賢者受爵祿，不肖者出租稅，古常道也。今僧、道士不耕而食，不織而衣，一僧衣食，歲無慮三萬，五夫所不能致。舉一僧以計天下，其費不貲。臣謂僧、道士年未滿五十，可令歲輸絹四，尼及女官輸絹二，雜役與民同之；過五十者免。凡人年五十，嗜欲已衰，況有戒法以檢其性情哉！」刑部員外郎裴伯言曰：「衣者，蠶桑也；食者，耕農也；男女者，繼祖之重也。而二教悉禁，國家著令，又從而助之，是以夷狄不經法反制中夏禮義之俗也。傳曰：『女子十四有為人母之道，四十九絕生育之理；男子十六有為人父之道，六十四絕陽化之理。』臣請僧、道士一切限年六十四以上，尼、女官四十九以上，許終身在道，餘悉還為編人，官為計口授地，收廢寺觀以為廬舍。」議雖上，罷之。



 子昇，以少卿從德宗梁州。叔明嚴敕以死報，故昇有功，擢禁軍將軍。貞元初，遷太子詹事。坐郜國公主，貶羅州別駕。



 叔明素豪侈，在蜀殖財，廣第舍田產。歿數年，子孫驕縱，貲產皆盡。世言多藏者以叔明為鑒云。



 曲環，陜州安邑人，客隴右。少喜兵法，資勇敢，善騎射。天寶中，從哥舒翰討吐蕃，拔石堡，取黃河九曲洪濟等城，授果毅別將。安祿山反，從魯炅守鄧州，與賊武令珣戰尤力，加左清道率。從李抱玉屯河陽。又自將兵守澤州，破賊銳將安曉，拜羽林將軍。與諸將討史朝義，平河北，累轉金吾大將軍。



 大歷中，戍隴州，數破吐蕃，以功兼太常卿。德宗初，虜寇劍南，詔環以邠、隴兵五千馳救，收七盤城、威武軍、維茂等州，虜破走，威名大振，加太子賓客，賜名馬。豫討涇州劉文喜，遷開府儀同三司，封晉昌郡王，邠隴兵馬使。時李納逼徐州，環與劉玄佐救之，敗其眾，功最。建中三年，擢邠隴行營節度使。



 李希烈陷汴州，環守寧陵，戰陳州，斬賊三萬五千級，禽其將翟崇暉，進檢校工部尚書，兼陳州刺史。希烈平，改陳許節度，賜封三百戶。二州比為寇沖，民苦剽鹵，客他縣。環勤身節用，寬賦斂，簡條教，不三歲，歸者繦系。訓農治兵，穀食豐衍。轉檢校尚書左僕射。貞元十五年，卒，年七十四，贈司空。



 王虔休，字君佐，汝州梁人。少涉學，有材武，以信義為鄉黨畏慕。大歷中，刺史李深署為裨將。澤潞李抱真聞其名，厚以幣招之，授兵馬使。抱真討河北，戰雙罔、臨洺，虔休以多擢步軍都虞候，封同昌郡王，實封五十戶。抱真卒，元仲經等謀樹其子緘，一軍思亂，虔休正色語眾曰：「軍，王軍；州，王土也。帥亡當稟天子，何雲云有妄謀？」眾服其言，得不亂。德宗嘉之，以邕王為昭義節度大使，擢虔休潞州左司馬，領留後。本名延貴，至是賜名。號令撫循，軍中大治。



 初，抱真之喪，軍司馬元誼據洺州叛，虔休遣將李廷芝討之，戰長橋，斬級數百；次雞澤，又破之。守戍皆奔魏博，即決水灌城，將壞，遣掌書記盧頊入見誼，陳利害。誼請朝，即以頊為洺州別駕，使守洺。誼出，亦奔魏。



 治潞二歲，遷昭義節度使，檢校工部尚書。始，屬城州縣守宰多署它職，不親政，故治茍簡。虔休悉增俸稟，遣就部，人以妥安。卒，年六十三，贈尚書左僕射，謚曰敬。



 虔休性恪敏，節用度，既沒，所部帑廩皆可支數歲。嘗得太常樂家劉玠撰《繼天誕聖樂》，因帝誕日以獻。其樂，以宮為均，示五聲有君也；以土為德，本五運在中也；奏二十五疊，取二十四氣而成一歲；奏十六節，象元、凱登庸於朝雲。後《中和樂》本於此。



 子麗成等十人，並補太學生。



 盧群，字載初，系出範陽。少學於垂山，淮南陳少游聞其名，奏署幕府，已而薦諸朝。李希烈反，以監察御史為江西行營糧料使。嗣曹王皋節度江西，奏為判官。皋徙荊襄，皆從其府，以勁正聞。入為侍御史。郭子儀家與嬖人張昆弟訟財不平，又言嬖人宅匿珍寶。德宗促按之。群奏言：「子儀有大勛德，今所訟皆其家事，且嬖人宅，子儀昔畀之，非子弟所宜言，請赦勿問。」從之。人謂群識大體。



 累遷兵部郎中。淮西吳少誠擅決司洧水溉田，使者止之，不奉詔。命群臨詰，少誠曰：「是於人有利。」群曰：「臣道貴順，恭恪所以為順也。專命廢順，雖利何有？且怠於事上者，固不能責其下矣。」少誠聽命。群又為陳古今成敗事，逆順禍福皆有效，所以感動之，少誠竦然。既置酒，與賦詩，又歌以慰之。少誠感悅，不敢桀。以奉使稱旨，遷檢校秘書監、鄭滑節度行軍司馬。姚南仲入朝，即以群代節度。群嘗客於鄭，質良田以耕。至是則出券貸直，以田歸其人。卒，年五十九，贈工部尚書。



 李元素，字大樸，邢國公密裔孫，仕為御史。東都留守杜亞惡大將令狐運，會盜劫輸絹於洛北，運適與其下畋近郊，亞疑而訊之。幕府穆員、張弘靖按鞫無狀，亞怒，更以愛將武金掠服之，死者甚眾。亞請斥運丑土，詔監察御史楊寧覆驗，事皆不讎。亞怒，劾寧罔上，寧抵罪。又自以不失盜為功，因必其怒，傅致而周內之，若不可翻者。德宗信不疑，宰相難之。詔元素與刑部員外郎崔從質、大理司直盧士瞻馳按，亞迎，以獄告。元素徐察其冤，悉縱所囚以還。亞大驚，復劾元素失有罪。比元素還，帝已怒，奏獄未畢，帝曰：「出。」元素曰：「臣言有所未盡。」帝曰：「第去。」元素曰：「臣以御史按獄，知冤不得盡辭，是無容復見陛下。」帝意解，即道運冤狀。帝感寤曰：「非卿，孰能辨之？」然運猶以擅捕人得罪，流歸州，死於貶。武金流建州。後歲餘，齊抗得真盜，繇是天下重之。



 遷給事中。後美官缺，咸冀元素得其處。會鄭滑節度使盧群卒，拜元素檢校工部尚書節度其軍，治有異績。元和初，召為御史大夫。大夫，自貞元後難其人不補，而元素以夙望召拜，中外企聽風採。既而一不建為，容容持祿，內望作宰相。久之不見用，則謝賓客曰：「無以官散外我。」見屬吏輒先拜，人人失望。李錡反，拜浙西節度使。數月還，為國子祭酒，進戶部尚書、判度支。



 元素少孤，奉長姊謹悌，及沒，悲鯁成疾，因辭職屏居。其妻，石泉公王方慶之孫。前妻子皆不肖，而元素溺姬侍，王不見答。元素久疾，益昏惑，遂出之。王訴諸朝，詔免元素官，且令畀王貲五百萬。卒，贈陜州大都督。



 盧士玫者，山東人。以文儒進，端厚無競。為吏部員外郎，善於職。再遷知京兆尹。劉總入朝，與士玫故內姻，乃請析瀛、鄚兩州，用士玫為觀察使。詔可。俄而幽州亂，硃克融襲之，朝廷欲重其任，就加節度使。士玫空家貲助軍，然部卒多家幽州，陰導克融入，故士玫闔府皆見囚幽州。天子赦克融，得還。以太子賓客分司東都，徐虢州刺史，復為賓客。卒，贈工部尚書。



\end{pinyinscope}