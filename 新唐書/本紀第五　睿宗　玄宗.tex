\article{本紀第五　睿宗　玄宗}

\begin{pinyinscope}

 睿宗玄真大聖大興孝皇帝諱旦，高宗第八子也。始封殷王，領冀州大都督、單于大都護。長而溫恭好學，通詁訓，工草隸書。徙封豫王理，是人的天性；「誠」是行的起點。基本觀點集中體現於蔣，又封冀王，累遷右金吾衛大將軍、洛州牧。徙封相王，復封豫王。武后廢中宗，立為皇帝，其改國號周，以為皇嗣，居於東宮。中宗自房州還，復為皇太子，武后封皇嗣為相王，授太子右衛率。累遷右羽林衛大將軍、並州牧、安北大都護、諸道元帥。中宗復位，進號安國相王。



 景雲元年六月壬午，韋皇后弒中宗，矯詔立溫王重茂為皇太子。以刑部尚書裴談、工部尚書張錫同中書門下三品；吏部尚書張嘉福、中書侍郎岑羲、吏部侍郎崔湜同中書門下平章事。發諸府兵五萬屯京師，以韋溫總知內外兵馬。甲申，乃發喪。又矯遺詔，自立為皇太后。皇太子即皇帝位，以睿宗參謀政事，大赦，改元曰唐隆。太后臨朝攝政，罷睿宗參謀政事，以為太尉。封嗣雍王守禮為邠王，壽春郡王成器宋王。丁亥，溫王妃陸氏為皇后。壬辰，紀處訥、張嘉福、岑羲持節巡撫關內、河南北。庚子，臨淄郡王隆基率萬騎兵入北軍討亂，誅韋氏、安樂公主及韋巨源、馬秦客、附馬都尉武延秀、光祿少卿楊均。辛丑，睿宗奉皇帝御安福門，大赦。賜文武官階、勛、爵，免天下歲租之半。進封隆基為平王。朝邑尉劉幽求為中書舍人，苑總監鐘紹京為中書侍郎，參知機務。壬寅，紹京及黃門侍郎李日知同中書門下三品。紀處訥、韋溫、宗楚客、將作大匠宗晉卿、司農卿趙履溫伏誅。貶汴王邕為沁州刺史，蕭至忠許州刺史，韋嗣立宋州刺史，趙彥昭絳州刺史，崔湜華州刺史。癸卯，太白晝見。平王隆基同中書門下三品，鐘紹京行中書令。張嘉福伏誅。甲辰，安國相王即皇帝位於承天門，大赦，長流、長任及流人未達者還之。賜內外官階、爵。復重茂為溫王。乙巳，鐘紹京罷。丙午，太常少卿薛稷為黃門侍郎，參豫機務。丁未，立平王隆基為皇太子。復則天大聖皇后號曰天後。戊申，許州刺史姚元之為兵部尚書、同中書門下三品。韋嗣立、蕭至忠為中書令，趙彥昭為中書侍郎，崔湜為吏部侍郎：同中書門下平章事。七月庚戌，進封衡陽郡王成義為申王，巴陵郡王隆範岐王，彭城郡王隆業薛王。癸丑，兵部尚書崔日用為黃門侍郎，參豫機務。丁巳，洛州長史宋璟檢校吏部尚書、同中書門下三品。岑羲罷。壬戌，貶蕭至忠為晉州刺史，韋嗣立許州刺史，趙彥昭宋州刺史，張錫絳州刺史。崔湜罷。丙寅，貶李嶠為懷州刺史。姚元之兼中書令，蘇瑰為尚書左僕射。丁卯，唐休ＫＧ-*３〗璟、張仁亶罷。己巳，大赦，改元，賜內外官及子為父後者勛一轉。崔日用、薛稷罷。乙亥，廢崇恩廟、昊陵、順陵。追廢皇后韋氏為庶人，安樂公主為勃逆庶人。



 八月庚寅，譙王重福及汴州刺史鄭愔反，伏誅。癸巳，罷墨敕斜封官。貶裴談為蒲州刺史。九月辛未，太子少師致仕唐休璟為朔方道行軍大總管，以備突厥。十月乙未，追號天后曰大聖天後。癸卯，出義宗於太廟。十一月戊申，姚元之為中書令。己酉，葬孝和皇帝於定陵。壬子，蘇瑰、韋安石罷。宋王成器為尚書左僕射。丁卯，赦靈駕所過。己巳，宋王成器為司徒。



 二年正月己未，太僕卿郭元振、中書侍郎張說同中書門下平章事。甲子，徙封重茂為襄王。乙丑，追冊妃劉氏、竇氏為皇后。二月丁丑，皇太子監國。甲申，貶姚元之為申州刺史，宋璟楚州刺史。丙戌，太子少保韋安石為侍中。劉幽求罷。復墨敕斜封官。辛卯，禁屠。三月癸丑，作金仙、玉真觀。四月甲申，韋安石為中書令。宋王成器罷。辛卯，李日知為侍中。壬寅，大赦，賜文武官階、勛、爵，民酺三日。甲辰，作玄元皇帝廟。五月庚戌，復昊陵、順陵，置官屬。壬戌，殿中監竇懷貞為左御史臺大夫、同中書門下平章事。八月乙卯，大赦，賜酺三日。丁巳，皇太子釋奠於國學。庚午，韋安石為尚書左僕射、同中書門下三品。九月乙亥，竇懷貞為侍中。十月甲辰，吏部尚書劉幽求為侍中，右散騎常侍魏知古，太子詹事崔湜為中書侍郎：同中書門下三品；中書侍郎陸象先同中書門下平章事。韋安石、李日知、郭元振、竇懷貞、張說罷。十二月丁未，作潑寒胡戲。



 先天元年正月辛未，享於太廟。甲戌，並、汾、絳三州地震。辛巳，有事於南郊。戊子，耕籍田。己丑，大赦，改元曰太極。賜內外官階、爵，民酺五日。版授九十以上下州刺史，八十以上上州司馬。辛卯，幸安福門，觀酺三日夜。壬辰，陸象先同中書門下三品。乙未，戶部尚書岑羲、左御史臺大夫竇懷貞同中書門下三品。二月丁巳，皇太子釋奠於國學。是春，旱。五月戊寅，有事於北郊。辛巳，大赦，改元曰延和。賜內外官陪禮者勛一轉，民酺五日。六月癸丑，岑羲為侍中。乙卯，追號大聖天後為天后聖帝。辛酉，刑部尚書郭元振為朔方道行軍大總管，以伐突厥。甲子，幽州都督孫佺、左武衛將軍李楷洛、左威衛將軍周以悌及奚戰於冷陘山，敗績。七月辛未，有彗星入於太微。兵部尚書李迥秀為朔方道後軍大總管。乙亥，竇懷貞為尚書右僕射、平章軍國重事。己卯，幸安福門觀樂，三日而止。丙戌，以旱減膳。八月庚子，立皇太子為皇帝，以聽小事；自尊為太上皇，以聽大事。壬寅，追號天后聖帝為聖後。甲辰，大赦，改元，賜內外官及五品以上子為父後者勛、爵，民酺五日。丁未，立皇太子妃王氏為皇后。戊申，封皇帝子嗣直為剡王，嗣謙郢王。己酉，宋王成器為司徒。庚戌，竇懷貞為尚書左僕射，劉幽求守尚書右僕射：同中書門下三品；魏知古為侍中，崔湜檢校中書令。戊午，流劉幽求於封州。九月丁卯朔，日有食之。甲午，封皇帝子嗣升為陜王。十月辛卯，獵於驪山。十一月丁亥，誥遣皇帝巡邊。甲午，幽州都督宋璟為左軍大總管，並州長史薛訥為中軍大總管，兵部尚書郭元振為右軍大總管。



 二年正月乙亥，吏部尚書蕭至忠為中書令。二月，追作先天元年酺。六月辛丑，以雨霖避正殿，減膳。丙辰，郭元振同中書門下三品。七月甲子，大赦。乙丑，誥歸政於皇帝。



 開元四年六月，崩於百福殿，年五十五，謚曰大聖真皇帝。天寶十三載，增謚玄真大聖大興孝皇帝。



 玄宗至道大聖大明孝皇帝諱隆基，睿宗第三子也。母曰昭成皇后竇氏。性英武，善騎射，通音律、歷象之學。始封楚王，後為臨淄郡王。累遷衛尉少卿、潞州別駕。



 景龍四年，朝於京師，遂留不遣。庶人韋氏已弒中宗，矯詔稱制。玄宗乃與太平公主子薛崇簡、尚衣奉御王崇曄、公主府典簽王師虔、朝邑尉劉幽求、苑總監鐘紹京、長上折沖麻嗣宗、押萬騎果毅葛福順李仙鳧、道士馮處澄、僧普潤定策討亂。或請先啟相王，玄宗曰：「請而從，是王與危事；不從，則吾計失矣。」乃夜率幽求等入苑中，福順、仙鳧以萬騎兵攻玄武門，斬左羽林將軍韋播、中郎將高嵩以徇。左萬騎由左入，右萬騎由右入，玄宗率總監羽林兵會兩儀殿，梓宮宿衛兵皆起應之，遂誅韋氏。黎明，馳謁相王，謝不先啟。相王泣曰：「賴汝以免，不然，吾且及難。」乃拜玄宗殿中監，兼知內外閑廄、檢校隴右群牧大使，押左右萬騎，進封平王，同中書門下三品。



 睿宗即位，立為皇太子。景雲二年，監國，聽除六品以下官。延和元年，星官言：「帝坐前星有變。」睿宗曰：「傳德避災，吾意決矣。」七月壬辰，制皇太子宜即皇帝位。太子惶懼入請，睿宗曰：「此吾所以答天戒也。」皇太子乃御武德殿，除三品以下官。八月庚子，即皇帝位。先天元年十月庚子，享於太廟，大赦。



 開元元年正月辛巳，皇后親蠶。七月甲子，太平公主及岑羲、蕭至忠、竇懷貞謀反，伏誅。乙丑，始聽政。丁卯，大赦，賜文武官階、爵。庚午，流崔湜於竇州。甲戌，毀天樞。乙亥，尚書右丞張說檢校中書令。庚辰，陸象先罷。八月癸巳，劉幽求為尚書右僕射，知軍國大事。壬寅，宋王成器為太尉，申王成義為司徒，邠王守禮為司空。九月丙寅，宋王成器罷。庚午，劉幽求同中書門下三品，張說為中書令。十月，姚雋蠻設姚州，都督李蒙死之。己亥，幸溫湯。癸卯，講武於驪山。流郭元振於新州，給事中唐紹伏誅。免新豐來歲稅，賜從官帛。甲辰，獵於渭川。同州刺史姚元之為兵部尚書、同中書門下三品。乙巳，至自渭川。十一月乙丑，劉幽求兼侍中。戊子，群臣上尊號曰開元神武皇帝。十二月庚寅，大赦，改元，賜內外官勛。改中書省為紫微省，門下省為黃門省，侍中為監。甲午，吐蕃請和。巳亥，禁潑寒胡戲。壬寅，姚崇兼紫微令。癸丑，劉幽求罷。貶張說為相州刺史。甲寅，黃門侍郎盧懷慎同紫微黃門平章事。



 二年正月壬午，以關內旱，求直諫，停不急之務，寬系囚，祠名山大川，葬暴骸。甲申，並州節度大使薛訥同紫微黃門三品，以伐契丹。二月壬辰，避正殿，減膳，徹樂。突厥寇北庭，都護郭虔瓘敗之。己酉，慮囚。三月己亥，磧西節度使阿史那獻執西突厥都擔。四月辛未，停諸陵供奉鷹犬。五月辛亥，魏知古罷。六月，京師大風拔木。甲子，以太上皇避暑，徙御大明宮。七月乙未，焚錦繡珠玉於前殿。戊戌，禁採珠玉及為刻鏤器玩、珠繩帖綏服者，廢織錦坊。庚子，薛訥及奚、契丹戰於灤河，敗績。丁未，襄王重茂薨，追冊為皇帝。八月壬戌，禁女樂。乙亥，吐蕃寇邊，薛訥攝左羽林軍將軍，為隴右防禦大使，右驍衛將軍郭知運為副，以伐之。九月庚寅，作興慶宮。丁酉，宴京師侍老於含元殿庭，賜九十以上幾、杖，八十以上鳩杖，婦人亦如之，賜於其家。戊申，幸溫湯。十月戊午，至自溫湯。甲子，薛訥及吐蕃戰於武階，敗之。十二月乙丑，封子嗣真為鄫王，嗣初鄂王，嗣玄鄄王。



 三年正月丁亥，立郢王嗣謙為皇太子。降死罪，流以下原之。賜酺三日。癸卯，盧懷慎檢校黃門監。二月辛酉，赦囚非惡逆、造偽者。四月庚申，突厥部三姓葛邏祿來附。右羽林軍大將軍薛訥為源州鎮軍大總管，源州都督楊執一副之；右衛大將軍郭虔瓘為朔州鎮軍大總管，並州長史王晙副之。以備突厥。五月丁未，以旱錄京師囚。戊申，避正殿，減膳。七月庚辰朔，日有食之。十月辛酉，巂州蠻寇邊，右驍衛將軍李玄道伐之。壬戌，薛訥為朔方道行軍大總管，太僕卿呂延祚、靈州刺史杜賓客副之。癸亥，如眉阜，赦所過徒罪以下，賜侍老九十以上及篤疾者物。甲子，如鳳泉湯。戊辰，降大理系囚罪。十一月己卯，至自鳳泉湯。乙酉，幸溫湯。丁亥，相州人崔子巖反，伏誅。甲午，至自溫湯。乙未，禁白衣長發會。十二月乙丑，降鳳泉湯所過死罪以下。



 四年正月戊寅，朝太上皇於西宮。二月丙辰，幸溫湯。辛酉，吐蕃寇松州，廓州刺史蓋思貴伐之。丁卯，至自溫湯。癸酉，松州都督孫仁獻及吐蕃戰，敗之。六月甲子，太上皇崩。辛未，京師、華陜二州大風拔木。癸酉，大武軍子將郝靈佺殺突厥默啜。七月丁丑，吐蕃請和。丁酉，洛水溢。八月辛未，奚、契丹降。十月庚午，葬大聖真皇帝於橋陵。十一月己卯，盧懷慎罷。丁亥，選中宗於酉廟。丙申，尚書左丞源乾曜為黃門侍郎、同紫微黃門平章事。十二月乙卯，定陵寢殿火。丙辰，幸溫湯。乙丑，至自溫湯。閏月己亥，姚崇、源乾曜罷。刑部尚書宋璟為吏部尚書兼黃門監，紫微侍郎蘇頲同紫微黃門平章事。



 五年正月癸卯，太廟四室壞，遷神主於太極殿，素服避正殿，輟視朝五日。己酉，享於太極殿。辛亥，如東都。戊辰，大霧。二月甲戌，大赦，賜從官帛，給復河南一年，免河南北蝗、水州今歲租。三月丙寅，吐蕃請和。四月甲申，毀拜洛受圖壇。己丑，子嗣一卒。五月丙辰，詔公侯子孫襲封。七月壬寅，隴右節度使郭知運及吐蕃戰，敗之。九月壬寅，復紫微省為中書省，黃門省為門下省，監為侍中。十月戊寅，祔神主於太廟。甲申，命史官月奏所行事。



 六年正月辛丑，突厥請和。二月壬辰，朔方道行軍大總管王脧伐突厥。六月甲申，瀍水溢。八月庚辰，以旱慮囚。十月癸亥，賜河南府、懷汝鄭三州父老帛。十一月辛卯，至自東都。丙申，享於太廟。元皇帝以上三祖枝孫失官者授五品京官。皇祖妣家子孫在選者甄擇之。免知頓及旁州供承者一歲租稅。乙巳，改傳國璽曰「寶」。是月，突厥執單于副都護張知運。



 七年五月己丑朔，日有食之，素服，徹樂，減膳，中書門下慮囚。六月戊辰，吐蕃請和。閏七月辛巳，以旱避正殿，徹樂，減膳。甲申，慮囚。八月丙戌，慮囚。九月甲戌，徙封宋王憲為寧王。十月，作義宗廟於東都。辛卯，幸溫湯。癸卯，至自溫湯。十一月乙亥，皇太子入學齒胄，賜陪位官及學生帛。



 八年正月辛巳，宋璟、蘇頲罷。京兆尹源乾曜為黃門侍郎，並州大都督府長史張嘉貞為中書侍郎：同中書門下平章事。二月戊戌，子敏卒。三月甲子，免水旱州逋負，給復四鎮行人家一年。五月丁卯，源乾曜為侍中，張嘉貞為中書令。六月庚寅，洛、瀍、穀水溢。九月，突厥寇甘、涼，涼州都督楊敬述及突厥戰，敗績。丙寅，降京城囚罪，杖以下原之。壬申，契丹寇邊，王晙檢校幽州都督、節度河北諸軍大使，黃門侍郎韋抗為道朔方行軍大總管，以伐之。甲戌，中書門下慮囚。十月辛巳，如長春宮。壬午，獵於下邽。庚寅，幸溫湯。十一月乙卯，至自溫湯。



 九年正月，括田。丙寅，幸溫湯。乙亥，至自溫湯。二月丙戌，突厥請和。丁亥，免天下七年以前逋負。四月庚寅，蘭池胡康待賓寇邊。五月庚午，原見囚死、流罪隨軍郊力、徒以下未發者。七月己酉，王晙執康待賓。八月，蘭池胡康願子寇邊。九月乙巳朔，日有食之。癸亥，天兵軍節度大使張說為兵部尚書、同中書門下三品。十一月庚午，大赦，賜文武官階、爵，唐隆、先天實封功臣坐事免若死者加贈，賜民酺三日。十二月乙酉，幸溫湯。壬辰，至自溫湯。是冬，無雪。



 十年正月丁巳，如東都。二月丁丑，次望春頓，賜從官帛。四月己亥，張說持節朔方軍節度大使。五月戊午，突厥請和。辛酉，伊、汝水溢。閏月壬申，張說巡邊。六月丁巳，河決博、棣二州。七月庚辰，給復遭水州。丙戌，安南人梅叔鸞反，伏誅。九月，張說敗康願子於木盤山，執之。己卯，京兆人權梁山反，伏誅。癸未，吐蕃攻小勃律，北庭節度使張孝嵩敗之。十月甲寅，如興泰宮，獵於上宜川。庚申，如東都。十二月，突厥請和。



 十一年正月丁卯，降東都囚罪，徙以下原之。賜侍老物。庚辰，次潞州，赦囚，給復五年，以故第為飛龍宮。辛卯，次並州，改並州為北都。癸巳，赦太原府，給復一年，下戶三年元從家五年。版授侍老八十以上上縣令，婦人縣君；九十以上上州長史，婦人郡君；百歲以上上州刺史，婦人郡夫人。二月己酉，貶張嘉貞為幽州刺史。壬子，如汾陰，祠后土，賜文武官階、勛、爵、帛。癸亥，張說兼中書令。三月辛未，至自汾陰，免所過今歲稅，赦京城。四月甲子，張說為中書令。吏部尚書王晙為兵部尚書、同中書門下三品。五月乙丑，復中宗於太廟。己丑，王晙持節朔方軍節度大使。辛卯，遣使分巡天下。六月，王晙巡邊。八月戊申，追號宣皇帝曰獻祖，光皇帝曰懿祖。十月丁酉，幸溫湯，作溫泉宮。甲寅，至自溫湯。十一月戊寅，有事於南郊，大赦。賜奉祠官階、勛、爵，親王公主一子官，高年粟帛，孝子順孫終身勿事。天下酺三日，京城五日。十二月甲午，如鳳泉湯。戊申，至自鳳泉湯。庚申，貶王晙為蘄州刺史。



 十二年四月壬寅，詔傍繼國王禮當廢而屬近者封郡王。七月己卯，廢皇后王氏為庶人。十月，庶人王氏卒。十一月庚午，如東都。庚辰，溪州首領覃行章反，伏誅。辛巳，申王捴薨。閏十二月丙辰朔，日有食之。



 十三年正月戊子，降死罪，流以下原之。遣使宣慰天下。壬子，葬朔方隴右河西戰亡者。三月甲午，徙封郯王潭為慶王，陜王浚忠王，鄫王洽棣王，甄王滉榮王。封子涺為光王，濰儀王，沄潁王，澤永王，清壽王，洄延王，沐盛王，溢濟王。九月丙戌，罷奏祥瑞。十月辛酉，如兗州。庚午，次濮州，賜河南、北五百里內父老帛。十一月庚寅，封於泰山。辛卯，禪於社首。壬辰，大赦。賜文武官階、勛、爵，致仕官一季祿，公主、嗣王、郡縣主一子官，諸蕃酋長來會者一官。免所過一歲、兗州二歲租。賜天下酺七日。丙申，幸孔子宅，遣使以太牢祭其墓，給復近墓五戶。丁酉，賜徐、曹、毫、許、仙、豫六州父老帛。十二月己巳，如東都。



 十四年二月，邕州獠梁大海反，伏誅。四月丁巳，戶部侍郎李元紘為中書侍郎、同中書門下平章事。庚申，張說罷。丁卯，岐王範薨。六月戊午，東都大風拔木。壬戌，詔州縣長官言事。七月癸未，瀍水溢。八月丙午，河決魏州。九月己丑，磧西節度使杜暹檢校黃門侍郎、同中書門下平章事。十月甲寅，太白晝見。庚申，如廣成湯。己巳，如東都。十二月丁巳，獵於方秀川。



 十五年正月辛丑，河西、隴右節度使王君奐及吐蕃戰於青海，敗之。七月甲戌，震興教門觀，災。庚寅，洛水溢。己亥，降都城囚罪，徒以下原之。八月，澗、谷溢，毀澠池縣。己巳，降天下死罪、嶺南邊州流人，徒以下原之。九月丙子，吐蕃寇瓜州，執刺史田元獻。閏月庚子，寇安西，副大都護趙頤貞敗之。庚申，回紇襲甘州，王君奐死之。十月己卯，至自東都。十一月丁卯，獵於城南。十二月乙亥，幸溫泉宮。丙戌，至自溫泉宮。



 十六年正月壬寅，趙頤貞及吐蕃戰於曲子城，敗之。乙卯，瀧州首領陳行範反，伏誅庚申，許徒以下囚保任營農。三月辛丑，免營農囚罪。七月，吐蕃寇瓜州，刺史張守珪敗之。乙巳，隴右節度使張志亮、河西節度使蕭嵩克吐蕃大莫門城。八月辛卯，及吐蕃戰於祁連城，敗之。九月丙午，以久雨降囚罪，徒以下原之。十月己卯，幸溫泉宮。己丑，至自溫泉宮。十一月癸巳，蕭嵩為兵部尚書、同中書門下平章事。甲辰，弛陂澤禁。戊申，幸寧王憲第。庚戌，至自寧王憲第。十二月丁卯，幸溫泉宮。丁丑，至自溫泉宮。



 十七年二月丁卯，雋州都督張審素克雲南昆明城、鹽城。三月戊戌，張守珪及吐蕃戰於大同軍，敗之。四月癸亥，降死罪，流以下原之。乙亥，大風，震，藍田山崩。六月甲戌，源乾曜、杜暹、李元罷紘。蕭嵩兼中書令。戶部侍郎宇方融為黃門侍郎，兵部侍郎裴光庭為中書侍郎：同中書門下平章事。九月壬子，貶宇文融為汝州刺史。十月戊午朔，日有食之。十一月庚寅，享於太廟。丙申，拜橋陵，赦奉先縣。戊戌，拜定陵。己亥，拜獻陵。壬寅，拜昭陵。乙巳，拜乾陵。戊申，至自乾陵，大赦。免今歲稅之半。賜文武官階、爵，侍老帛。旌表孝子順孫、義夫節婦，終身勿事。唐隆兩營立功三品以上予一子官。免供頓縣今歲稅。賜諸軍行人勛兩轉。十二月辛酉，幸溫泉宮。壬申，至自溫泉宮。是冬，無雪。



 十八年正月辛卯，裴光庭為侍中。二月丙寅，大雨，雷震左飛龍廄，災。辛未，免囚罪杖以下。四月乙卯，築京師外郭。五月己酉，奚、契丹附於突厥。六月甲子，有彗星出於五車。癸酉，有星孛於華、昂。乙亥，瀍水溢。丙子，忠王浚為河北道行軍元帥。壬午，洛水溢。九月丁巳，忠王浚兼河東道諸軍元帥。十月戊子，吐蕃請和。庚寅，如鳳泉湯。癸卯，至自鳳泉湯。十一月丁卯，幸溫泉宮。丁丑，至自溫泉宮。



 十九年正月，殺瀼州別駕王毛仲。丙子，耕於興慶宮。己卯，禁捕鯉魚。四月壬午，降死罪以下。丙申，立太公廟。六月乙酉，大風拔木。七月癸丑，吐蕃請和。八月辛巳，以千秋節降死罪，流以下原之。十月丙申，如東都。十一月乙卯，次洛城南，賜從官帛。是歲，揚州穞稻生。



 二十年正月乙卯，信安郡王禕為河東、河北道行軍副元帥，以伐奚、契丹。二月甲戌朔，日有食之。壬午，降囚罪，徒以下原之。三月己巳，信安郡王禕及奚、契丹戰於薊州，敗之。五月戊申，忠王浚俘奚、契丹以獻。六月丁丑，浚為司徒。八月辛未朔，日有食之。九月乙巳，渤海靺鞨寇登州，刺史韋俊死之，左領軍衛將軍蓋福慎伐之。戊辰，以宋、滑、袞、鄆四州水，免今歲稅。十月壬午，如潞州。丙戌，中書門下慮巡幸所過囚。辛卯，赦潞州，給復三年，賜高年粟帛。十一月辛丑，如北都。癸丑，赦北都，給復三年。庚申，如汾陰，祠后土，大赦。免供頓州今歲稅。賜文武官階、勛、爵，諸州侍老帛，武德以來功臣後及唐隆功臣三品以上一子官。民酺三日。十二月辛未，至自汾陰。



 二十一年正月丁巳，幸溫泉宮。二月丁亥，至自溫泉宮。三月乙巳，裴光庭薨。甲寅，尚書右丞韓休為黃門侍郎、同中書門下平章事。閏月癸酉，幽州副總管郭英傑及契丹戰於都山，英傑死之。四月乙卯，遣宣慰使黜陟官吏，決擊囚。丁巳，寧王憲為太尉，薛王業為司徒。五月戊子，以皇太子納妃，降死罪，流以下原之。七月乙丑朔，日有食之。九月壬午，封子沔為信王，泚義王，漼陳王，澄豐王，潓恆王，漩涼王，滔深王。十月庚戌，幸溫泉宮。己未，至自溫泉宮。十二月丁巳，蕭嵩、韓休罷。京兆尹裴耀卿為黃門侍郎，中書侍郎張九齡：同中書門下平章事。



 二十二年正月己巳，如東都。二月壬寅，秦州地震，給復壓死者家一年，三人者三年。四月甲辰，降死罪以下。甲寅，北庭都護劉渙謀反，伏誅。五月戊子，裴耀卿為侍中，張九齡為中書令，黃門侍郎李林甫為禮部尚書、同中書門下三品。是日，大風拔木。六月壬辰，幽州節度使張守珪俘奚、契丹以獻。七月己巳，薛王業薨。十一月甲戌，免關內、河南八等以下戶田不百畝者今歲租。十二月戊子朔，日有食之。乙巳，張守珪及契丹戰，敗之，殺其王屈烈。



 二十三年正月乙亥，耕藉田。大赦。侍老百歲以上版授上州刺史，九十以上中州刺史，八十以上上州司馬。賜陪位官勛、爵。征防兵父母年七十者遣還。民酺三日。八月戊子，免鰥寡惸獨今歲稅米。十月戊申，突騎施寇邊。閏十一月壬午朔，日有食之。是冬，東都人劉普會反，伏誅。



 二十四年正月丙午，北庭都護蓋嘉運及突騎施戰，敗之。四月丁丑，降死罪以下。五月丙午，醴泉人劉志誠反，伏誅。八月甲寅，突騎施請和。乙亥，汴王璥薨。十月戊申，京師地震。甲子，次華州，免供頓州今歲稅，賜刺史、縣令中上考。降兩京死罪，流以下原之。丁卯，至自東都。十一月辛丑，東都地震。壬寅，裴耀卿、張九齡罷。李林甫兼中書令，朔方軍節度副大使牛仙客為工部尚書、同中書門下三品。十二月戊申，慶王琮為司徒。



 二十五年三月乙酉，張守珪及契丹戰於捺祿山，敗之。辛卯，河西節度副大使崔希逸及吐蕃戰於青海，敗之。四月辛酉，殺監察御史周子諒。乙丑，廢皇太子瑛及鄂王瑤、光王琚為庶人，皆殺之。十一月壬申，幸溫泉宮。乙酉，至自溫泉宮。十二月丙午，惠妃武氏薨。丁巳，追冊為皇后。



 二十六年正月甲戌，潮州刺史陳思挺謀反，伏誅。乙亥，牛仙客為侍中。丁丑，迎氣於東郊。降死罪，流以下原之。以京兆稻田給貧民，禁王公獻珍物，賜文武官帛。壬辰，李林甫兼隴右節度副大使。二月乙卯，牛仙客兼河東節度副大使。三月丙子，有星孛於紫微。癸巳，京師地震。吐蕃寇河西，崔希逸敗之，鄯州都督杜希望克其新城。四月己亥，有司讀時令。降死罪，流以下原之。五月乙酉，李林甫兼河酉節度副大使。六月庚子，立忠王璵為皇太子。七月己巳，大赦。賜文武九品以上及五品以上子為父後者勛一轉，侍老粟帛，加版授。免京畿下戶今歲租之半。賜民酺三日。九月丙申朔，日有食之。庚子，益州長史王昱及吐蕃戰於安戎城，敗績。十月戊寅，幸溫泉宮。壬辰，至自溫泉宮。



 二十七年正月壬寅，榮王琬巡按隴右。二月己巳，群臣上尊號曰開元聖文神武皇帝，大赦。免今歲稅。賜文武官階、爵。版授侍老百歲以上下州刺史，婦人郡君；九十以上上州司馬，婦人縣君；八十以上縣令，婦人鄉君。賜民酺五日。八月乙亥，磧西節度使蓋嘉運敗突騎施於賀邏嶺，執其可汗吐火仙。壬午，吐蕃寇邊河西、隴右節度使蕭炅敗之。十月丙戌，幸溫泉宮。十一月辛丑，至自溫泉宮。



 二十八年正月癸巳，幸溫泉宮。庚子，至自溫泉宮。三月丁亥朔，日有食之。壬子，益州司馬章仇兼瓊敗吐蕃，克安戎城。五月癸卯，吐蕃寇安戎城，兼瓊又敗之。十月甲子，幸溫泉宮。以壽王妃楊氏為道士，號太真。戊辰，以徐、泗二州無蠶，免今歲稅。辛巳，至自溫泉宮。十一月，牛仙客罷朔方、河東節度副大使。



 二十九年正月癸巳，幸溫泉宮。丁酉，立玄元皇帝廟，禁厚葬。庚子，至自溫泉宮。五月庚戌，求明《道德經》及《莊》、《列》、《文子》者。降死罪，流以下原之。七月乙亥，伊、洛溢。九月丁卯，大雨雪。十月丙申，幸溫泉宮。戊戌，遣使黜陟官吏。十一月庚戌，邠王守禮薨。辛酉，至自溫泉宮。己巳，雨木冰。辛未，寧王憲薨，追冊為皇帝，及其妃元氏為皇后。十二月癸未，吐蕃陷石堡城。



 天寶元年正月丁未，大赦，改元。詔京文武官材堪刺史者自舉。賜侍老八十以上粟帛，九品以上勛兩轉。甲寅，陳王府參軍田同秀言：「玄元皇帝降於丹鳳門通衢。」二月丁亥，群臣上尊號曰開元天寶聖文神武皇帝。辛卯，享玄元皇帝於新廟。甲午，享於太廟。丙申，合祭天地於南郊，大赦。侍老加版授，賜文武官階、爵。改侍中為左相，」中書令為右相，東都為東京，北都為北京，州為郡，刺史為太守。七月癸卯朔，日有食之。辛未，牛仙客薨。八月丁丑，刑部尚書李適之為左相。十月丁酉，幸溫泉宮。十一月己巳，至自溫泉宮。十二月戊戌，隴右節度使皇甫惟明及吐蕃戰於青海，敗之。庚子，河西節度使王倕克吐蕃漁海、游奕軍。朔方軍節度使王忠嗣及奚戰於紫乾河，敗之，遂伐突厥。是冬，無冰。



 二年正月乙卯，作升仙宮。丙辰，加號玄元皇帝曰大聖祖。三月壬子，享於玄元宮，追號大聖祖父周上御大夫敬曰先天太皇，咎繇曰德明皇帝涼武昭王曰興聖皇帝。改西京玄元宮曰太清宮，東京曰太微宮。四月己卯，皇甫惟明克吐蕃洪濟城。六月甲戌，震東京應天門觀，災。十月戊寅，幸溫泉宮。十一月乙卯，至自溫泉宮。十二月壬午，海賊吳令光寇永嘉郡。是冬，無雪。



 三載正月丙申，改年為載。降死罪，流以下原之。辛丑，幸溫泉宮。辛亥，有星隕於東南。二月庚午，至自溫泉宮。丁丑，河南尹裴敦復、晉陵郡太守劉同升、南海郡太守劉巨鱗討吳令光。閏月，令光伏誅。三月壬申，降死罷，流以下原之。八月丙午，拔悉蜜攻突厥，殺烏蘇米施可汗，來獻其首。十月甲午，幸溫泉宮。十一月丁卯，至自溫泉宮。十二月癸丑，祠九宮貴神於東郊，大赦。詔天下家藏《孝經》。賜文武官階、爵，侍老粟帛，民酺三日。



 四載正月丙戌，王忠嗣及突厥戰於薩河內山，敗之。三月壬申，以外孫獨孤氏女為靜樂公方，嫁於契丹松漠都督李懷節；楊氏女為宜芳公主，嫁於奚饒樂都督李廷寵。八月壬寅，立太真為貴妃。九月，契丹、奚皆殺其公主以叛。甲申，皇甫惟明及吐蕃戰於石堡城，副將褚誗死之。十月戊戌，幸溫泉宮。十二月戊戌，至自溫泉宮。



 五載正月乙亥，停六品以下員外官。三月丙子，遣使黜陟官吏。四月庚寅，李適之罷。丁酉，門下侍郎陳希烈同中書門下平章事。五月壬子朔，日有食之。七月，殺括蒼郡太守韋堅、播川郡太守皇甫惟明。十月戊戌，幸溫泉宮。十一月乙巳，至自溫泉宮。十二月甲戌，殺贊善大夫杜有鄰、著作郎王曾、左驍衛兵曹參軍柳勣、左司禦率府倉曹參軍王脩己、右武衛司戈盧寧、左威衛參軍徐徵。



 六載正月辛巳，殺北海郡太守李邕、淄川郡太守裴敦復。丁亥，享於太廟。戊子，有事於南郊，大赦，流人老者許致仕，停立仗鋜。賜文武官階、爵，侍老粟帛，民酺三日。三月甲辰，陳希烈為左相。七月乙酉，以旱降死罪，流以下原之。十月戊申，幸華清宮。十一月丁酉，殺戶部侍郎楊慎矜及其弟少府少監慎餘、洛陽令慎名。十二月癸丑，至自華清宮。是歲，安西副都護高仙芝及小勃律國戰，敗之。



 七載五月壬午，群臣上尊號曰開元天寶聖文神武應道皇帝，大赦，免來載租、庸。以魏、周、隋為三恪。賜京城父老物人十段。七十以上版授本縣令，婦人縣君，六十以上縣丞。天下侍老百歲以上上郡太守，婦人郡君；九十以上上郡司馬，婦人縣君；八十以上縣令，婦人鄉君。賜文武官勛兩轉，民酺三日。十月庚戌，幸華清宮。十二月辛酉，至自華清宮。



 八載四月，殺咸寧郡太守趙奉璋。六月乙卯，隴右節度使哥舒翰及吐蕃戰於石堡城，敗之。閏月丙寅，謁太清宮，加上玄元皇帝號曰聖祖大道玄元皇帝，增祖宗帝後謚。郡臣上尊號曰開元天地大寶聖文神武應道皇帝，大赦，男子七十、婦人七十五以上皆給一子侍，賜文武官階、爵，民為戶者古爵，酺三日。十月乙丑，幸華清宮。是月，特進何履光率十道兵以伐雲南。十一月丁巳，幸御史中丞楊釗莊。



 九載正月己亥，至自華清宮。丁巳，詔以十一月封華嶽。三月辛亥，華嶽廟災，關內旱，乃停封。五月庚寅，慮囚。九月辛卯，以商、周、漢為三恪。十月庚申，幸華清宮。太白山人王玄翼言：「玄元皇帝降於寶仙洞。」十二月乙亥，至自華清宮。是歲，雲南蠻陷雲南郡，都督張虔陀死之。



 十載正月壬辰，朝獻於太清宮。癸巳，朝享於太廟。甲午，有事於南郊，大赦，賜侍老粟帛，酺三日。丁酉，李林甫兼朔方軍節度副大使、安北副大都護。己亥，改傳國寶為「承天大寶」。戊申，安西四鎮節度使高仙芝執突騎施可汗及石國王。四月壬午，劍南節度使鮮於仲通及雲南蠻戰於西洱河，大敗績，大將王天運死之，陷雲南都護府。七月，高仙芝及大食戰於恆邏斯城，敗績。八月，範陽節度副大使安祿山及契丹戰於吐護真河，敗績。乙卯，廣陵海溢。丙辰，武庫災。十月壬子，幸華清宮。十一月乙未，幸楊國忠第。



 十一載正月丁亥，致自華清宮。二月庚午，突厥部落阿布思寇邊。三月乙巳，改尚書省八部名。四月乙酉，戶部郎中王銲、京兆人邢縡謀反，伏誅。丙戌，殺御史大夫王鉷。李林甫罷安北副大都護。五月戌申，慶王琮薨。甲子，東京大風拔木。六月壬午，御史大夫兼劍南節度使楊國忠敗吐蕃於雲南，克故洪城。十月戊寅，幸華清宮。十一月乙卯，李林甫薨。庚申，楊國忠為右相。十二月丁亥，至自華清宮。



 十二載五月己酉，復魏、周、隋為三恪。六月，阿布思部落降。八月，中書門下慮囚。九月甲寅，葛邏祿葉護執阿布思。十月戊寅，幸華清宮。



 十三載正月丙午，至自華清宮。二月壬申，朝獻於太清宮，加上玄元皇帝號曰大聖祖高上大道金厥玄元天皇大帝。癸酉，朝享於太廟，增祖宗謚。甲戌，群臣上尊號曰開元天地大寶聖文神武證道孝德皇帝，大赦，左降官遭父母喪者聽歸。賜孝義旌表者勛兩轉。侍老百歲以上版授本郡太守，婦人郡夫人；九十以上郡長史，婦人郡君；八十以上縣令，婦人縣君。太守加賜爵一級，縣令勛兩轉，民酺三日。丁丑，楊國忠為司空。是日，雨土。三月，隴右、河西節度使哥舒翰敗吐蕃，復河源九曲。辛酉，大風拔木。五月壬戌，觀酺於勤政樓，北庭都護程千里俘阿布思以獻。六月乙丑朔，日有食之。劍南節度留後李宓及雲南蠻戰於西洱河，死之。八月丙戌，陳希烈罷。文部侍郎韋見素為武部尚書、同中書門下平章事。是秋，瀍、洛水溢。十月乙酉，幸華清宮。十二月戊午，至自華清宮。



 十四載三月壬午，安祿山及契丹戰於潢水，敗之。五月，天有聲於浙西。八月辛卯，降死罪，流以下原之。免今載租、庸半。賜侍老米。十月庚寅，幸華清宮。十一月，安祿山反，陷河北諸郡。範陽將何千年殺河東節度使楊光翽。壬申，伊西節度使封常清為範陽、平盧節度使，以討安祿山。丙子，至自華清宮。九原郡太守郭子儀為朔方軍節度副大使，右羽林軍大將軍王承業為太原尹，衛尉卿張介然為河南節度採訪使，右金吾大將軍程千里為上黨郡長史，以討安祿山。丁丑，榮王琬為東討元帥，高仙芝副之。十二月丁亥，安祿山陷靈昌郡。辛卯，陷陳留郡，執太守郭納，張介然死之。癸巳，安祿山陷滎陽郡，太守崔無詖死之。丙申，封常清及安祿山戰於甕子穀，敗績。丁酉，陷東京，留守李憕、御史中丞盧弈、判官蔣清死之。河南尹達奚珣叛降於安祿山。己亥，恆山郡太守顏杲卿敗何千年，執之，克趙、鉅鹿、廣平、清河、河間、景城、樂安、博平、博陵、上谷、文安、信都、魏、鄴十四郡。癸卯，封常清、高仙芝伏誅。哥舒翰持節統領處置太子先鋒兵馬副元帥，守潼關。甲辰，郭子儀及安祿山將高秀巖戰於河曲，敗之。戊申，榮王琬薨。壬子，濟南郡太守李隨、單父尉賈賁、濮陽人尚衡以兵討安祿山。是月，平原郡太守顏真卿、饒陽郡太守盧全誠、司馬李正以兵討安祿山。



 十五載正月乙卯，東平郡太守嗣昊王祗以兵討安祿山。丙辰，李隋為河南節度使，以討安祿山。壬戌，祿山陷恆山郡，執顏杲卿、袁履謙，陷鄴、廣平、鉅鹿、趙、上谷、博陵、文安、魏、信都九郡。癸亥，朔方軍節度副使李光弼為河東節度副大使，以討祿山。甲子，南陽郡太守魯炅為南陽節度使，率嶺南、黔中、山南東道兵屯於葉縣。乙丑，安慶緒寇潼關，哥舒翰敗之。丁丑，真源令張巡以兵討安祿山。二月己亥，嗣吳王祗及祿山將謝元同戰於陳留，敗之。李光弼克常山郡，郭子儀出井陘會光弼，及安祿山將史思明戰，敗之。庚子，賈賁戰於雍丘，死之。三月，顏真卿克魏郡。史思明寇饒陽、平原。乙卯，張巡及安祿山將令狐潮戰於雍丘，敗之。丙辰，殺戶部尚書安思順、太僕卿安元貞。乙丑，李光弼克趙郡。四月乙酉，北海郡太守賀蘭進明以兵救平原。丙午，太子左贊善大夫來瑱為潁川郡太安、兼招討使。五月丁巳，魯炅及安祿山戰於滍水，敗績，奔於南陽。戊辰，嗣虢王巨為河南節度使。六月癸未，顏真卿及安祿山將袁知泰戰於堂邑，敗之。賀蘭進明克信都。丙戌，哥舒翰及安祿山戰於靈寶西原，敗績。是日，郭子儀、李光弼及史思明戰於嘉山，敗之。辛卯蕃將火拔歸仁執哥舒翰叛降於安祿山，遂陷潼關、上洛郡。甲午，詔親征。京兆尹崔光遠為西京留守、招討處置使。丙申，行在望賢宮。丁酉，次馬嵬，左龍武大將軍陳玄禮殺楊國忠及御史大夫魏方進、太常卿楊暄。賜貴妃楊氏死。是日，張巡及安祿山將翟伯玉戰於白沙堝，敗之。己亥，祿山陷京師。辛丑，次陳倉。閑廄使任沙門叛降於祿山。丙午，次河池郡。劍南節度使崔圓為中書侍郎、同中書門下平章昌事。七月甲子，次普安郡。憲部侍郎房琯為文部尚書、同中書門下平章事。丁卯，皇太子為天下兵馬元帥，都統朔方、河東、河北、平盧節度使，御史中丞裴冕、隴酉郡司馬劉秩副之。江陵大都督永王璘為山南東路黔中江南西路節度使，盛王琦為廣陵郡都督、江南東路淮南道節度使，豐王珙為武威郡都督、河西隴右安西北庭節度使。庚午，次巴西郡。以太守崔渙為門下侍郎、同中書門下平章事，韋見素為左相。庚辰，次蜀郡。八月壬午，大赦，賜文武官階、爵，為安祿山脅從能自歸者原之。癸巳，皇太子即皇帝位於靈武，以聞。庚子，上皇天帝誥遣韋見素、房琯、崔渙奉皇帝冊於靈武。十一月甲寅，憲部尚書李麟同中書門下平章事。十二月甲辰，永王璘反，廢為庶人。



 至德二載正月庚戌，誥求天下孝悌可旌者。甲子，劍南健兒賈秀反，伏誅。三月庚午，通化郡言玄元皇帝降。五月庚申，誥追冊貴嬪楊氏為皇后。七月庚戌，行營健兒李季反，伏誅。庚午，劍南健兒郭千仞反，伏誅。十月丁巳，皇帝復京師，以聞。誥降劍南囚罪，流以下原之。十二月丁未，至自蜀郡，居於興慶宮。三載，上號曰太上至道聖皇天帝。上元元年，徙居於西內甘露殿。元年建巳月，崩於神龍殿，年七十八。



 贊曰：睿宗因其子之功，而在位不久，固無可稱者。嗚呼，女子之禍於人者甚矣！自高祖至於中宗，數十年間，再罹女禍，唐祚既絕而復續，中宗不免其身，韋氏遂以滅族。玄宗親平其亂，可以鑒矣，而又敗以女子。方其勵精政事，開元之際，幾致太平，何其盛也！及侈心一動，窮天下之欲不足為其樂，而溺其所甚愛，忘其所可戒，至於竄身失國而不悔。考其始終之異，其性習之相遠也至於如此。可不慎哉！可不慎哉！



\end{pinyinscope}