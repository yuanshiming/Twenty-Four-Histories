\article{志第六　禮樂六}

\begin{pinyinscope}

 二曰賓禮，以待四夷之君長與其使者。



 蕃國主來朝，遣使者迎勞。前一日，守宮設次於館門之外道右，南向。其日，使者就次，蕃主服其國服，立於東階下，西面。使者朝服出次，立於門西，東面；從者執束帛立於其南。有司出門，西面曰：「敢請事。」使者曰：「奉制勞某主。」稱其國名。有司入告，蕃主迎於門外之東，西面再拜，俱入。使者先升，立於西階上，執束帛者從升，立於其北，俱東向。蕃主乃升，立於東階上，西面。使者執幣曰：「有制。」蕃主將下拜，使者曰：「有後制，無下拜。」蕃主旋，北面再拜稽首。使者宣制，蕃主進受命，退，復位，以幣授左右，又再拜稽首。使者降，出立於門外之西，東面。蕃主送於門之外，西，止使者，揖以俱入，讓升，蕃主先升東階上，西面；使者升西階上，東面。蕃主以土物儐使者，使者再拜受。蕃主再拜送物，使者降，出，蕃主從出門外，皆如初。蕃主再拜送使者，還。蕃主入，鴻臚迎引詣朝堂，依方北面立，所司奏聞，舍人承敕出，稱「有敕」。蕃主再拜。宣勞，又再拜。乃就館。



 皇帝遣使戒蕃主見日，如勞禮。宣制曰：「某日，某主見。」蕃主拜，稽首。使者降，出，蕃主送。



 蕃主奉見。前一日，尚舍奉御設御幄於太極殿，南向；蕃主坐於西南，東向。守宮設次，太樂令展宮縣，設舉麾位於上下。鼓吹令設十二案，乘黃令陳車輅，尚輦奉御陳輿輦。典儀設蕃主立位於縣南道西，北面；蕃國諸官之位於其後，重行，北面西上，典儀位於縣之東北，贊者二人在南，差退，俱西面。諸衛各勒部，屯門列黃麾仗。所司迎引蕃主至承天門外就次。本司入奏，鈒戟近仗皆入。典儀帥贊者先入，就位。侍中版奏「請中嚴」。諸侍衛之官及符寶郎詣閣奉迎，蕃主及其屬各立於閣外西廂，東面。侍中版奏「外辦」。皇帝服通天冠、絳紗袍，乘輿以出。舍人引蕃主入門，《舒和》之樂作。典儀曰：「再拜。」蕃主再拜稽首。侍中承制降，詣蕃主西北，東面曰：「有制。」蕃主再拜稽首，乃宣制，又再拜稽首。侍中還奏，承制降勞，敕升座。蕃主再拜稽首，升座。侍中承制勞問，蕃主俯伏避席，將下拜，侍中承制曰：「無下拜。」蕃主復位，拜而對。侍中還奏，承制勞還館。蕃主降，復縣南位，再拜稽首。其官屬勞以舍人，與其主俱出。侍中奏「禮畢」。皇帝興。若蕃國遣使奉表幣，其勞及戒見皆如蕃國主。庭實陳於客前，中書侍郎受表置於案，至西階以表升。有司各率其屬受其幣焉。



 其宴蕃國主及其使，皆如見禮。皇帝已即御坐，蕃主入，其有獻物陳於其前。侍中承制降敕，蕃主升座。蕃主再拜奉贄，曰：「某國蕃臣某敢獻壤奠。」侍中升奏，承旨曰：「朕其受之。」侍中降於蕃主東北，西面，稱《有制》。蕃主再拜，乃宣制。又再拜以贄授侍中，以授有司。有司受其餘幣，俱以東。舍人承旨降敕就座，蕃國諸官俱再拜。應升殿者自西階，其不升殿者分別立於廊下席後。典儀曰：「就坐。」階下贊者承傳。皆就座。太樂令引歌者及琴瑟至階，脫履，升坐，其笙管者，就階間北面立。尚食奉御進酒，至階，典儀曰：「酒至，興。」階下贊者承傳，皆俯伏，興，立。殿中監及階省酒，尚食奉御進酒，皇帝舉酒，良醞令行酒。典儀曰：「再拜。」階下贊者承傳，皆再拜，受觶。皇帝初舉酒，登歌作《昭和》三終。尚食奉御受虛觶，奠於坫。酒三行，尚食奉御進食，典儀曰：「食至，興。」階下贊者承傳，皆興，立。殿中監及階省案，尚食奉御品嘗食，以次進，太官令行蕃主以下食案。典儀曰：「就坐。」階下贊者承傳，皆就坐。皇帝乃飯，蕃主以下皆飯。徹案，又行酒，遂設庶羞。二舞以次入，作。食畢，蕃主以下復位於縣南，皆再拜。若有筐篚，舍人前承旨降宣敕，蕃主以下又再拜，乃出。



 其三曰軍禮。



 皇帝親征。纂嚴。前期一日，有司設御幄於太極殿，南向。文武群官次於殿庭東西，每等異位，重行北向。乘黃令陳革輅以下車旗於庭。其日未明，諸衛勒所部，列黃麾仗。平明，侍臣、將帥、從行之官皆平巾幘、褲褶。留守之官公服，就次。上水五刻，侍中版奏「請中嚴」。鈒戟近仗列於庭。三刻，群官就位，諸侍臣詣閣奉迎。侍中版奏「外辦」。皇帝服武弁，御輿以出，即御座。典儀曰：「再拜。」在位者皆再拜。中書令承旨敕百寮群官出，侍中跪奏「禮畢。」皇帝入自東房，侍臣從至閣。



 乃示類於昊天上帝。前一日，皇帝清齋於太極殿，諸豫告之官、侍臣、軍將與在位者皆清齋一日。其日，皇帝服武弁，乘革輅，備大駕，至於壇所。其牲二及玉幣皆以蒼。尊以太尊、山罍各二，其獻一。皇帝已飲福，諸軍將升自東階，立於神座前，北向西上，飲福受胙。將軍之次在外壝南門之外道東，西向北上。其即事之位在縣南，北面，每等異位，重行西上。其奠玉帛、進熟、飲福、望燎，皆如南郊。



 其宜於社，造於廟，皆各如其禮而一獻。軍將飲福於太稷，廟則皇考之室。



 其凱旋，則陳俘馘於廟南門之外，軍實陳於其後。



 其解嚴，皇帝服通天冠、絳紗袍，君臣再拜以退，而無所詔。其餘皆如纂嚴。



 若祃於所征之地，則為壝再重，以熊席祀軒轅氏。兵部建兩旗於外壝南門之外，陳甲胄、弓矢於神位之側，植槊於其後。尊以牛羲、象、山罍各二，饌以特牲。皇帝服武弁，群臣戎服，三獻。其接神者皆如常祀，瘞而不燎。其軍將之位如示類。



 其犮於國門，右校委土於國門外為犮，又為瘞於神位西北，太祝布神位於犮前，南向。太官令帥宰人刳羊。郊社之屬設尊、罍、篚、冪於神左，俱右向；置幣於尊所。皇帝將至，太祝立於罍、洗東南，西向再拜，取幣進，跪奠於神。進饌者薦脯棨，加羊於犮西首。太祝盥手洗爵，酌酒進，跪奠於神，興，少退，北向立，讀祝。太祝再拜。少頃，帥齋郎奉幣、爵、酒饌，宰人舉羊肆解之，太祝並載，埋於臽。執尊者徹罍、篚、席、駕至，權停。太祝以爵酌酒，授太僕卿，左並轡，右受酒，祭兩軹及軌前，乃飲，授爵，駕轢犮而行。



 其所過山川，遣官告，以一獻。若遣將出征，則皆有司行事。



 賊平而宣露布。其日，守宮量設群官次。露布至，兵部侍郎奉以奏聞，承制集文武群官、客使於東朝堂，各服其服。奉禮設版位於其前，近南，文東武西，重行北向。又設客使之位。設中書令位於群官之北，南面。吏部、兵部贊群官、客使，謁者引就位。中書令受露布置於案。令史二人絳公服。對舉之以從。中書令出，就南面位，持桉者立於西南，東面。中書令取露布，稱「有制」。群官、客使皆再拜。遂宣之，又再拜，舞蹈，又再拜。兵部尚書進受露布，退復位，兵部侍郎前受之。中書令入，群官、客使各還次。



 仲冬之月，講武於都外。



 前期十有一日，所司奏請講武。兵部承詔，遂命將帥簡軍士，除地為場，方一千二百步，四出為和門。又為步、騎六軍營域，左右廂各為三軍，北上。中間相去三百步，立五表，表間五十步，為二軍進止之節。別墠地於北廂，南向。前三日，尚舍奉御設大次於墠。前一日，講武將帥及士卒集於墠所，建旗為和門，如方色。都墠之中及四角皆建五採牙旗、旗鼓甲仗。大將以下，各有統帥。大將被甲乘馬，教習士眾。少者在前，長者在後。其還，則反之。長者持弓矢，短者持戈矛，力者持旌，勇者持鉦、鼓、刀、楯為前行，持槊者次之，弓箭者為後。使其習見旌旗、金鼓之節。旗臥則跪，旗舉則起。



 講武之日，未明十刻而嚴，五刻而甲，步軍為直陣以俟，大將立旗鼓之下。六軍各鼓十二、鉦一、大角四。未明七刻，鼓一嚴，侍中奏「開宮殿門及城門」。五刻，再嚴，侍中版奏「請中嚴」。文武官應從者俱先置，文武官皆公服，所司為小駕。二刻，三嚴，諸衛各督其隊與鈒戟以次入，陳於殿庭。皇帝乘革輅至單所，兵部尚書介胄乘馬奉引，入自北門，至兩步軍之北，南向。黃門侍郎請降輅。乃入大次。兵部尚書停於東廂，西向。領軍減小駕，騎士立於都墠之四周，侍臣左右立於大次之前，北上。九品以上皆公服，東、西在侍臣之外十步所，重行北上。諸州使人及蕃客先集於北門外，東方、南方立於道東，西方、北方立於道西，北上。駕將至，奉禮曰：「再拜」。在位者皆再拜。皇帝入次，謁者引諸州使人，鴻臚引蕃客，東方、南方立於大次東北，西方、北方立於西北，觀者立於都墠騎士仗外四周，然後講武。



 吹大角三通，中軍將各以鞞令鼓，二軍俱擊鼓。三鼓，有司偃旗，步士皆跪。諸帥果毅以上，各集於其中軍。左廂中軍大將立於旗鼓之東，西面，諸軍將立於其南；右廂中軍大將立於旗鼓之西，東面，諸軍將立於其南。北面，以聽大將誓。左右三軍各長史二人，振鐸分循，諸果毅各以誓詞告其所部。遂聲鼓，有司舉旗，士眾皆起行，及表，擊鉦，乃止。又擊三鼓，有司偃旗，士眾皆跪。又擊鼓，有司舉旗，士眾皆起，驟及表，乃止。東軍一鼓，舉青旗為直陣；西軍亦鼓，舉白旗為方陣以應。次西軍鼓，舉赤旗為銳陣；東軍亦鼓，舉黑旗為曲陣以應。次東軍鼓，舉黃旗為圓陣；西軍亦鼓，舉青旗為直陣以應。次西軍鼓，舉白旗為方陣；東軍亦鼓，舉赤旗為銳陣以應。次東軍鼓，舉黑旗為曲陣；西軍亦鼓，舉黃旗為圓陣以應。



 凡陣，先舉者為客，後舉者為主。每變陣，二軍各選刀、楯五十人挑戰，第一、第二挑戰迭為勇怯之狀，第三挑戰為敵均之勢，第四、第五挑戰為勝敗之形。每將變陣，先鼓而直陣，然後變從餘陣之法。既已，兩軍俱為直陣。又擊三鼓，有司偃旗，士眾皆跪。又聲鼓舉旗，士眾皆起，騎馳、徒走，左右軍俱至中表，相擬擊而還。每退至一行表，跪起如前，遂復其初。侍中跪奏「請觀騎軍」，承制曰：「可。」二軍騎軍皆如步軍之法，每陣各八騎挑戰，五陣畢，大擊鼓而前，盤馬相擬擊而罷。遂振旅。侍中跪奏稱：「侍中臣某言，禮畢。」乃還。



 皇帝狩田之禮，亦以仲冬。



 前期，兵部集眾庶脩田法，虞部表所田之野，建旗於其後。前一日，諸針帥士集於旗下。質明，弊旗，後至者罰。兵部申田令，遂圍田。其兩翼之將皆建旗。及夜，布圍，闕其南面。駕至田所，皇帝鼓行入圍，鼓吹令以鼓六十陳於皇帝東南，西向；六十陳於西南，東向。皆乘馬，各備簫角。諸將皆鼓行圍。乃設驅逆之騎。皇帝乘馬南向，有司斂大綏以從。諸公、王以下皆乘馬，帶弓矢，陳於前後。所司之屬又斂小綏以從。乃驅獸出前。初，一驅過，有司整飭弓矢以前。再驅過，有司奉進弓矢。三驅過，皇帝乃從禽左而射之。每驅必三獸以上。皇帝發，抗大綏，然後公、王發，抗小綏。驅逆之騎止，然後百姓獵。



 凡射獸，自左而射之，達於右腢為上射，達右耳本為次射，左髀達於右泬為下射。群獸相從不盡殺，已被射者不重射。不射其面，不翦其毛。凡出表者不逐之。田將止，虞部建旗於田內，乃雷擊駕鼓及諸將之鼓，士從躁呼。諸得禽獻旗下，致其左耳。大獸公之，小獸私之。其上者供宗廟，次者供賓客，下者充皰廚。乃命有司饁獸於四郊，以獸告至於廟社。



 射。



 前一日，太樂令設宮縣之樂，鼓吹令設十二案於射殿之庭，東面縣在東階東，西面縣在西階西。南北二縣及登歌廣開中央，避射位。張熊侯去殿九十步，設乏於侯西十步、北十步。設五楅庭前，少西。布侍射者位於西階前，東面北上。布司馬位於侍射位之南，東面。布獲者位乏東，東面。布侍射者射位於殿階下，當前少西，橫布，南面。侍射者弓矢俟於西門外。陳賞物於東階下，少東。置罰豐於西階下，少西。設罰尊於西階，南北以殿深。設篚於尊西，南肆，實爵加冪。



 其日質明，皇帝服武弁，文武官俱公服，典謁引入見，樂作，如元會之儀。酒二遍，侍中一人奏稱：「有司謹具，請射。」侍中一人前承制，退稱：「制曰可。」王、公以下皆降。文官立於東階下，西面北上。武官立於西階下。於射乏後，東面北上。持鈒沄群立於兩邊，千牛備身二人奉御弓及矢立於東階上，西面，執弓者在北。又設坫於執弓者之前，又置御決、拾笥於其上。獲者持旌自乏南行，當侯東，行至侯，負侯北面立。侍射者出西門外，取弓矢，兩手奉弓，搢乘矢帶，入，立於殿下射位西，東面。司馬奉弓自西階升，當西楹前，南面，揮弓，命獲者以旌去侯西行十步，北行至乏止。司馬降自西階，復位。千牛中郎一人奉決、拾以笥，千牛將軍奉弓，千牛郎將奉矢，進，立於御榻東少南，西向。郎將跪奠笥於御榻前，少東。遂拂以巾，取決，興。贊設決。又跪取拾，興，贊設拾。以笥退，奠於坫。千牛將軍北面張弓，以袂順左右隈，上再下一，弓左右隈，謂弓面上下。以衣袂摩拭上面再，下面一。西面，左執付、右執簫以進。千牛郎將以巾拂矢進，一一供御。欲射，協律郎舉麾，先奏鼓吹，及奏樂《騶虞》五節，御及射，第一矢與第六節相應，第二矢與第七節相應，以至九節。協律郎偃麾，樂止。千牛將軍以矢行奏，中曰「獲」，下曰「留」，上曰「揚」，左曰「左方」，右曰「右方」。留，謂矢短不及侯；揚，謂矢過侯；左、右，謂矢偏不正。千牛將軍於御座東，西面受弓，退，付千牛於東階上。千牛郎將以笥受決、拾，奠於坫。



 侍射者進，升射席北面立，左旋，東面張弓，南面挾矢。協律郎舉麾，乃作樂，不作鼓吹。樂奏《貍首》三節，然後發矢。若侍射者多，則齊發。第一發與第四節相應，第二發與第五節相應，以至七節。協律郎偃麾，樂止。弓右旋，東西弛弓，如面立，乃退，復西階下立。司馬升自西階，自西楹前，南面，揮弓，命取矢。取矢者以禦矢付千牛於東階下，侍射者釋弓於位，庭前北面東上。有司奏請賞罰，侍中稱：「制曰可。」有司立楅之西，東面，監唱射矢。取矢者各唱中者姓名。中者立於東階下，西面北上；不中者立於西階下，東面北上。俱再拜。有司於東階下以付賞物。酌者於罰尊西，東面，跪，奠爵於豐上。不中者進豐南，北面跪，取爵，立飲，卒爵，奠豐下。酌者北面跪，取虛爵酌奠，不中者以次繼飲，皆如初。典謁引王公以下及侍射者，皆庭前北面相對為首，再拜訖，引出。持鈒隊復位。皇帝入，奏樂，警蹕。有司以弓矢出中門外，侍射者出。若特射無侍射之人，則不設楅，不陳賞罰。若燕游小射，則常服，不陳樂縣，不行會禮。



 合朔伐鼓。



 其日前二刻，郊社令及門僕赤幘絳衣，守四門，令巡門監察。鼓吹令平巾幘、褲褶，帥工人以方色執麾旒，分置四門屋下，設龍蛇鼓於右。東門者立於北塾，南面；南門者立於東塾，西面；西門者立於南塾，北面；北門者立於西塾，東面。隊正一人平巾幘、褲褶，執刀，帥衛士五人執五兵立於鼓外，矛在東，戟在南，斧、鉞在西，槊在北。郊社令立於社壇四隅，以硃絲繩縈之。太史一人赤幘、赤衣，立於社壇北，向日觀變。黃麾次之；龍鼓一次之，在北；弓一、矢四次之。諸兵鼓立候變。日有變，史官曰：「祥有變。」工人舉麾，龍鼓發聲如雷。史官曰：「止。」乃止。



 其日，皇帝素服，避正殿，百官廢務，自府史以上皆素服，各於其廳事之前，重行，每等異位，向日立。明復而止。



 貞元三年八月，日有食之，有司將伐鼓，德宗不許。太常卿董晉言：「伐鼓所以責陰而助陽也，請聽有司依經伐鼓。」不報，由是其禮遂廢。



 大儺之禮。



 選人年十二以上、十六以下為侲子，假面，赤布褲褶。二十四人為一隊，六人為列。執事十二人，赤幘、赤衣，麻鞭。工人二十二人，其一人方相氏，假面，黃金四目，蒙熊皮，黑衣、硃裳，右執楯；其一人為唱帥，假面，皮衣，執棒；鼓、角各十，合為一隊。隊別鼓吹令一人、太卜令一人，各監所部；巫師二人。以逐惡鬼於禁中。有司預備每門雄雞及酒，擬於宮城正門、皇城諸門磔攘，設祭。太祝一人，齋郎三人，右校為瘞臽，各於皇城中門外之右。前一日之夕，儺者赴集所，具其器服以待事。



 其日未明，諸衛依時刻勒所部，屯門列仗，近仗入陳於階。鼓吹令帥儺者各集於宮門外。內侍詣皇帝所御殿前奏「侲子備，請逐疫」。出，命寺伯六人，分引儺者於長樂門、永安門以入，至左右上閣，鼓噪以進。方相氏執戈揚楯唱，侲子和，曰：「甲作食兇，胇胃食虎，雄伯食魅，騰簡食不祥，攬諸食咎，伯奇食夢，強梁、祖明共食磔死寄生，委隋食觀，錯斷食巨，窮奇、騰根共食蠱，凡使一十二神追惡兇，赫汝軀，拉汝幹，節解汝肉，抽汝肺腸，汝不急去，後者為糧。」周呼訖，前後鼓噪而出，諸隊各趨順天門以出，分詣諸城門，出郭而止。



 儺者將出，祝布神席，當中門地南向。出訖，宰手、齋郎牲匈磔之神席之西，藉以席，北首。齋郎酌清酒，太祝受，奠之。祝史持版於座右，跪讀祝文曰：「維某年歲次月朔日，天子遣太祝臣姓名昭告於太陰之神。」興，尊版於席，乃舉牲並酒瘞於臽。



\end{pinyinscope}