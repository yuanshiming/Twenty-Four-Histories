\article{列傳第一百三十四　酷吏}

\begin{pinyinscope}

 太宗定天下，留心聽斷，著令：州縣論死三覆奏，京師五覆奏。獄已決，尚芋然為徹膳止樂。至晚節國民主革命、社會主義革命和社會主義建設中，把馬克思主，天下刑幾措。是時州縣有良吏，無酷吏。



 武后乘高、中懦庸，盜攘天權，畏下異已，欲脅制群臣，椔翦宗支，故縱使上飛變，構大獄。時四方上變事者，皆給公乘，所在護送，至京師，稟於客館，高者蒙封爵，下者被賚賜，以勸天下。於是索元禮、來俊臣之徒，揣後密旨，紛紛並興，澤吻磨牙，噬紳纓若狗豚然，至叛臠臭達道路，冤血流離刀鋸，忠鯁貴強之臣，朝不保昏。而後因以自肆，不出幃闥，而天命已遷，猶慮臣下弗懲，而六道使始出矣。



 至載初，右臺御史周矩諫後曰：「兇人告訐，遂以為常，推劾之吏，以嶮責痛詆為功，鑿空投隙，相矜以殘，泥耳籠首，枷楔兼暴，拉脅簽爪，縣發熏目，號曰『獄持』。晝禁食，夜禁寐，敲撲撼搖，使不得瞑，號曰『宿囚』。人茍賒死，何求不得？陛下不諒，試取告牒判無驗者，使推其情，有司必上下其手，希合盛旨。今舉朝脅息，謂陛下朝與為密，夕與為讎，一罹攝逮，便與妻子決。且周用仁昌，秦用刑亡。惟陛下察之。」後寤，獄乃稍息，而酷吏浸浸以罪去。



 天寶後至肅、代間，政睟事叢，奸臣作威，渠憸宿狡，頗用慘刻奮，然不得如武后時敢搏擊殺戮矣。



 嗚呼！非吏敢酷，時誘之為酷。觀俊臣輩怵利放命，內懷滔天，又張湯、郅都之土苴云。



 索元禮，胡人也，天性殘忍。初，徐敬業兵興，武後患之，見大臣常切齒，欲因大獄去異己者。元禮揣旨，即上書言急變，召對，擢游擊將軍，為推使。即洛州牧院為制獄，作鐵籠赩囚首，加以楔，至腦裂死。又橫木關手足轉之，號「曬翅」。或紡囚梁上，縋石於頭。訊一囚，窮根柢，相牽聯至數百未能訖，衣冠氣褫。後數引見賞賜，以張其威，故論殺最多。是時來俊臣、周興踵而奮，天下謂之「來索」。薛懷義始貴，而元禮養為假子，故為後所信。後以苛猛，復受賕，後厭眾望，收下吏，不服，吏曰：「取公鐵籠來！」元禮服罪，死獄中。



 來俊臣，京兆萬年人。父操，博徒也，與里人蔡本善。本負博數十萬不能償，操因納其妻，先已娠而生俊臣，冒其姓。天資殘忍，喜反覆，不事產。客和州為奸盜，捕送獄，獄中上變，刺史東平王續按訊無狀，杖之百。天授中，續以罪誅，俊臣上書得召見，自陳前上瑯邪王沖反狀，為續所抑。武后以為諒，擢累侍御史，按詔獄，數稱旨。後陰縱其慘，脅制群臣，前後夷千餘族。生平有纖介，皆入於死。拜左臺御史中丞，中外累息，至以目語。



 俊臣乃引侯思止、王弘義、郭弘霸、李仁敬、康韋、衛遂忠等，陰嘯不逞百輩，使飛語誣蔑公卿，上急變。每擿一事，千里同時輒發，契驗不差，時號為「羅織」，牒左署曰：「請付來俊臣或侯思止推實必得。」後信之，詔於麗景門別置獄，敕俊臣等顓按事，百不一貸。弘義戲謂麗景門為「例竟」，謂入者例皆盡也。俊臣與其屬硃南山、萬國俊作《羅織經》一篇，具為支脈綱由，咸有首末，按以從事。



 俊臣鞫囚，不問輕重皆注醯於鼻，掘地為牢，或寢以匽溺，或絕其糧，囚至嚙衣絮以食，大抵非死終不得出。每赦令下，必先殺重囚乃宣詔。又作大枷，各為號：一、定百脈，二、喘不得，三、突地吼，四、著即臣，五、失魂膽，六、實同反，七、反是實，八、死豬愁，九、求即死，十、求破家。後以鐵為冒頭，被枷者宛轉地上，少遷而絕。凡囚至，先布械於前示囚，莫不震懼，皆自誣服。



 如意初，誣告大臣狄仁傑、任令暉、李游道、袁智弘、崔神基、盧獻等下獄。俊臣顓以夷誅大臣為功，乃奏囚降制，一問而服者同首，法得減死。仁傑等已論死，待日而決，稍挺之，仁傑乃遣子持帛書稱枉。後見愕然，責謂俊臣，對曰：「是囚不褫巾服，何肯服罪？」後遣通事舍人周綝往視，遽假仁傑襆帶立西廂，+綝懼俊臣，東視唯唯去，莫敢聞。先是，宰相樂思晦為俊臣夷其家，有子九歲隸司農，上變，得召見，言：「俊臣兇慘，罔上不道，若陛下假條反狀付之，無大小皆如詔。臣父死族夷，不求生，但惜陛下法為俊臣所弄耳！」後意寤，由是仁傑六族皆免。又按大將軍張虔勖、內侍範雲仙，虔勖不堪枉，訟於大理徐有功，俊臣使衛士亂斫之，雲仙自陳事先帝，命截其舌，皆即死，人人脅息。



 久之，俊臣納賈人金，為御史紀履忠所劾，下獄當死。後忠其上變，得不誅，免為民。長壽中，還授殿中丞，坐贓貶同州參軍事，暴縱自如，奪同僚妻，又辱其母。俄召為合宮尉，擢洛陽令，進司僕少卿，賜司農奴婢十人。以官戶無面首，聞西蕃酋阿史那斛瑟羅有婢善歌舞，令其黨告以謀反，而求其婢，諸蕃長數十人，割耳剺面訟冤，僅得解。綦連耀等有異謀，吉頊以白俊臣，殺數十族。既欲擅發奸功，即中頊以法，頊大懼，求見後自直，乃免。俊臣誣司刑史樊戩，以謀反誅，其子訴闕下，有司無敢治，因自刳腹。秋官侍郎劉如璿為流涕，俊臣奏與同惡，如璿自訴年老而涕，吏論以絞，後為宥死，流漢州。



 萬歲通天中，上巳，與其黨集龍門，題搢紳名於石，抵而僕者先告，抵李昭德不能中。或以告昭德，昭德謀繩其惡，未發。衛遂忠雖無行，頗有辭辯，素與俊臣善。始王慶詵女適段簡而美，俊臣矯詔強娶之。它日，會妻族，酒酣，遂忠詣之，閽者不肯通，遂忠直入謾罵，俊臣恥妻見辱，已命驅而縛於廷，既乃釋之，自此有隙，妻亦慚，自殺。簡有妾美，俊臣遣人示風旨，簡懼，以妾歸之。俊臣知群臣不敢斥己，乃有異圖，常自比石勒，欲告皇嗣及廬陵王與南北衙謀反，因得騁志。遂忠發其謀。初，俊臣屢掎摭諸武、太平公主、張昌宗等過咎，後不發。至是諸武怨，共證其罪。有詔斬於西市，年四十七，人皆相慶，曰：「今得背著床瞑矣！」爭抉目、擿肝、醢其肉，須臾盡，以馬踐其骨，無孑餘，家屬籍沒。



 方俊臣用事，托天官得選者二百餘員，及敗，有司自首，後責之，對曰：「臣亂陛下法，身受戮；忤俊臣，覆臣家。」後赦其罪。



 時有來子珣、周興者，皆萬年人。永昌初，子珣上書，擢左臺監察御史，無學術，語言蚩惡，後倚以按獄，多徇后旨，故賜姓武，字家臣。既誣雅州刺史劉行實弟兄謀反，已誅，掘夷先墓，得遷游擊將軍。常衣錦半臂自異，俄流死愛州。



 興，少習法律，自尚書史積遷秋官侍郎，屢決制獄，文深峭，妄殺數千人。武后奪政，拜尚書左丞，上疏請去唐宗正屬籍。是時左史江融有美名，興指融與徐敬業同謀，斬於市。臨刑，請得召見，興不許，融叱曰：「吾死無狀，不赦汝。」遂斬之，尸奮而行，刑者蹴之，三僕三作。天授中，人告子珣、興與丘神勣謀反，詔來俊臣鞫狀。初，興未知被告，方對俊臣食，俊臣曰：「囚多不服，奈何？」興曰：「易耳，內之大甕，熾炭周之，何事不承。」俊臣曰：「善。」命取甕且熾火，徐謂興曰：「有詔按君，請嘗之。」興駭汗，叩頭服罪。詔誅神勣而宥興嶺表，在道為讎人所殺。



 神勣者，行恭子，為左金吾衛將軍。高宗崩，後使害章懷太子於巴州，歸罪神勣，下遷疊州刺史，俄復故官，佐俊臣等為慘獄，遂見倚愛。博州刺史瑯邪王沖起兵，拜神勣清平道大總管討之。州人殺王，素服出迎，神勣盡殺之，凡千餘族，即拜大將軍。



 侯思止，雍州醴泉人。貧，懶不治業，為渤海高元禮奴，詭很無良。恆州刺史裴貞笞吏，吏積怨，教思止告舒王元名與貞謀反，付周興鞫訊，皆夷宗，拜思止游擊將軍。元禮懼，引與同坐，密教曰：「上不次用人，如問君不識字，宜對『獬豸不學而能觸邪，陛下用人安事識字？』」無何，後果問，思止以對，後大悅。天授中，遷左臺侍御史，元禮又教：「上以君無宅，必賜所沒逆人第，宜辭曰：『臣疾逆臣，不願居其地。』」既而果假之，以其教對，後益喜，恩賞良渥。



 思止本人奴，言語俚下，嘗按魏元忠，讓曰：「亟承白司馬，不爾受孟青。」洛陽有白司馬阪，將軍有孟青棒，即殺瑯邪王沖者。元忠不承，思止曳之。元忠徐起曰：「我如乘驢而墜，足絓鐙，為所曳者。」思止怒，復曳之曰：「拒制使邪？」欲抵殊死。元忠罵曰：「侯思止，欲得我頭，當鋸截之，無抑我承反。汝位御史，當曉禮義，而曰『白司馬』、『孟青』，是何物語？非我，孰教爾邪？」思止驚汗，起謝曰；「幸蒙公教。」乃引登床。元忠徐就坐，色不變，獄稍挺。思止音吐鄙而訛，人效以為笑，侍御史霍獻可數嘲靳之，思止怒以聞，後責獻可：「我已用之，何所誚？」獻可具奏鄙語，後亦大笑。



 來俊臣棄故妻，逼娶太原王慶詵女，思止亦請娶趙郡李自挹女，事下宰相，李昭德執不可，曰：「俊臣往劫慶詵女，已辱國，此奴復爾邪？」搒殺之。



 王弘義，冀州衡水人，以飛變擢游擊將軍，再遷左臺侍御史，與來俊臣競慘刻。暑月系囚，別為狹室，積蒿施氈罽其上，俄而死；已自誣，乃舍佗獄。每移檄州縣，所至震懾。弘義輒詫曰：「我文檄如狼毒、野葛矣！」始賤時，求傍舍瓜不與，乃騰文言園有白兔，縣為集眾捕逐，畦蓏無遺。內史李昭德曰：「昔聞蒼鷹獄吏，今見白兔御史。」



 延載初，俊臣貶，弘義亦流瓊州。自矯詔追還，事覺，會侍御史胡元禮使嶺南，次襄州，按之，弘義歸窮曰：「與公氣類，持我何急？」元禮怒曰：「吾尉洛陽，而子御史；我今御史，子乃囚。何氣類為？」杖殺之。



 郭弘霸，舒州同安人，仕為寧陵丞，天授中，由革命舉，得召見，自陳：「往討徐敬業，臣誓抽其筋，食其肉，飲其血，絕其髓。」武后大悅，授左臺監察御史，時號「四其御史」。再遷右臺侍御史，大夫魏元忠病，僚屬省候，弘霸獨後入，憂見顏間，請視便液，即染指嘗，驗疾輕重，賀曰：「甘者病不瘳，今味苦，當愈。」喜甚。元忠惡其媚，暴語於朝。



 嘗按芳州刺史李思征，不勝楚毒死。後屢見思徵為厲，命家人禳解。俄見思徵從數十騎至曰：「汝枉陷我，今取汝！」弘霸懼，援刀自刳腹死，頃而蛆腐。是時大旱，弘霸死而雨。又洛陽橋久壞，至是成。都人喜。後問群臣：「外有佳事邪？」司勛郎中張元一曰：「比有三慶：旱而雨，洛橋成，弘霸死。」



 姚紹之，湖州武康人。初以鸞臺典儀累遷監察御史。中宗時，武三思烝僭不軌，王同皎、張仲之、祖延慶等謀殺之，事覺，捕送新開獄，詔紹之與左臺大夫李承嘉按治。初欲原盡其情，會敕宰相李嶠等同訊，執政畏禍，粗滅無所問。囚呼曰：「宰相有附三思者。」嶠等數附承嘉耳呫嚅，紹之翻然不復顧，即引力士十餘曳囚至，築其口，反接送獄中。謂仲之曰：「事不諧矣！」仲之固言三思反狀，紹之怒，擊折其臂，囚呼天曰：「吾雖死，當訴爾於天！」因裂衫束之，卒誣以謀反，皆論族。



 囚等已誅，紹之意岸軒傲，朝野注目，擢左臺侍御史。奉使江左，過汴州，廷辱錄事參軍魏傳弓。久之，傳弓為監察御史，而紹之坐贓，詔傳弓即按。紹之謂揚州長史盧萬石曰：「我頃辱傳弓，今來按，我死矣。」獄具，得贓五百萬，法當死，韋后女弟救請，故減死，貶瓊山尉。俄逃還京，萬年尉捕擊，折其足。更授南陵令，員外置。開元中，為括州長史同正，不得與州事，死。



 周利貞者，亡其系。武后時調錢塘尉，時禁捕魚，州刺史飯蔬。利貞忽饋佳魚，刺史不受，利貞曰：「此闌魚，公何疑？」問其故，答曰：「適見漁者，禽不獲，而有魚焉，闌得之。」刺史大笑。



 神龍初，擢累侍御史，諧附權強，五王等疾之，出為嘉州司馬。武三思亂禁中，五王謀誅之，私語崔湜，湜反以其計告三思。五王貶，湜勸速殺之以絕人望，問誰可使，以利貞對。利貞，湜內足也。表攝右臺侍御史馳嶺外，矯殺敬暉、桓彥範、袁恕己，還，拜左臺御史中丞。數為仇人狙報，幾不免。



 先天初，為廣州都督。湜陷劉幽求謫嶺表，諷利貞殺之。賴桂州都督王晙護而免。利貞顓事剝割，夷獠苦其殘虐，皆起為寇，詔監察御史李全交按問，得贓狀，貶涪州刺史。



 開元初，詔：「利貞及滑州刺史裴談、饒州刺史裴棲貞、大理評事張思敬王承本、華原令康韋、侍御史封詢行、判官張勝之劉暉楊允衛遂忠公孫琰、廉州司馬鍾思廉皆酷吏，宜終身忽齒。」尋復授珍州司馬。明年，授夷州刺史，黃門侍郎張廷珪執奏曰：「陛下英斷聖明，四海心服。所謂英斷，殄兇逆、正朝廷是也；所謂聖明，辨忠邪、信賞罰是也。利貞，宗、武舊黨，鉏僇桓、敬，自陛下登宸極，布新政，奪其班級，遷之遐荒，以允天下之望，義士猶以罰輕為望。今錫以硃紱，委以籓維，是絀奸不必行也。」疏入，遂寢。未幾，復授黔州都督，加朝散大夫。廷珪又表還制書曰：「利貞險薄小人，附會三思，傾危朝廷，殺害功臣，人神憤惋，痛毒至今。東都搜掩其家，得金銀錦繡，冒違制令，當加重貶。且久據朝廷，捷給便佞，見忠於君者，猶仇讎然。使之入朝則亂國，撫俗則傷人。今擢典要籓，繇六品遷三品，何往日罰之，而今日賞之？」玄宗乃止。



 會廷珪罷，起為辰州長史，朝集京師，與魏州長史敬讓皆奏事。讓，暉之子也，以父冤越次而奏曰：「周利貞希奸臣意，枉殺先臣暉，惟陛下正罰以謝天下。」左臺侍御史翟璋劾讓不待監引，請行法。玄宗曰：「訴父之枉，不可不矜也；朝廷之儀，不可不肅也。」奪讓俸三月，復貶利貞邕州長史。未幾，賜死梧州。



 開元中，又有洛陽尉王鈞、河南丞嚴安之，捶人畏不死，視腫潰，復笞之，至血流乃喜。



 王旭者，貞觀時侍中珪孫也。神龍初，為兗州兵曹參軍。時張易之誅，而兄昌儀先貶乾封尉，旭輒斬其首送東都，遷並州錄事參軍。長史周仁軌者，韋后黨也，玄宗平內難，有詔誅之，旭不待覆，斬首齎還京師，遷累左臺侍御史。



 崔湜敗，其婦翁盧崇道自嶺外逃歸東都，為讎家上變，詔旭訊覆。旭廣捕親黨，窮極慘楚，當以重闢，崇道及三子皆死，門生故人，並海內名士，皆絓染流徙，天下咨其冤。旭與大夫李傑不平，更相罄訐，傑坐斥衢州刺史，故旭益橫，殘毒以逞。官數遷，常兼御史。其為人苛急，少縱貸，人莫敢與忤。每治獄，囚皆逆服。制獄械，率有名，曰「驢駒拔橛」、「犢子縣」等，以怖下，又縋發以石，脅臣之。時監察御史李嵩、李全交皆嚴酷，取名與旭埒，京師號「三豹」，嵩為赤，全交為白，旭為黑。里閭至相詛曰：「若違教，值三豹。」



 宋王憲官屬紀希虯兄為劍南令，坐贓，旭奉使臨訊，見其妻美，逼亂之，因殺其夫，而納贓數百萬。希虯使奴為臺傭事旭，旭不知，頗愛任之，奴盡疏旭請求，積數千以示希虯，希虯泣訴於王，王為上聞，詔劾治，獲奸贓不貲，貶龍川尉，恚而死。



 吉溫，故宰相頊從子也。性陰詭，果於事。諂附貴宦，若子姓奉父兄。天寶初，為新豐丞。時太子文學薛嶷得幸，引溫入見，玄宗目之曰：「是一不良，我不用。」罷之。



 蕭炅為河南尹，御史遣溫到府有所訊詰，乃並治炅，不為末摋，右相李林甫善炅，故得免。炅入守京兆尹，而溫方調萬年尉，不辭，人為寒恐。於是高力士間出就第，炅多私謁，溫乃先往，與力士語，執手歡甚，將出，炅通謁，溫陽惶恐趨避，力士止之，語炅曰：「吾故人也。」炅揖乃去。它日，到炅府，辭曰：「國家法不敢隳，今而後洗心事公，云何？」炅待盡歡。



 林甫與李適之、張垍有隙。適之領兵部，而垍兄均為侍郎，林甫密遣吏擿其銓史偽選六十餘人，帝命京兆與御史雜治，累日情不得。炅使溫佐訊，溫分囚廷左右，中取二重囚訊後舍，楚械搒掠，皆呻呼不勝，曰：「公幸留死，請如牒。」乃挺出。諸史迎懾其酷，及引前，不訊皆服。日中獄具，林甫以為能。溫嘗曰：「若遇知己，南山白額虎不足縛。」


林甫久當國，權
 \gezhu{
  君火}
 天下，陰構大獄，除不附己者。先引溫居門下，與錢塘羅希奭為奔走，椎鍛詔獄。希奭文深虐，其舅鴻臚少卿張博濟，林甫婿也，以姻家故，自御史臺主簿再遷殿中侍御史。初，溫因中官納其出武敬一女為盛王妃，擢京兆士曹參軍。



 林甫欲搖東宮，左驍衛參軍柳勣影會發杜良娣家陰事。溫按狀，勣以誣誅，因引勣所善王曾、王脩己、盧寧、徐徵，悉逮縛論死，尸積大理垣下，家屬離竄。初，中書舍人梁涉道遇溫，低帽障面。溫怒，乃諷勣引涉及嗣虢王巨，皆斥逐。



 林甫惡楊慎矜，王鉷飛書言圖讖事，委溫以獄。初，慎矜客史敬忠與溫父善，見溫繦葆時。溫馳至東都，捕逮楊氏親屬賓客，取敬忠於汝州，鐵鏁頸，布蒙面，未嘗正視，陰遺吏脅曰：「慎矜獄具，須君一辨，君即服，罪可貸，即不服，死不解。」敬忠即索筆自款，溫陽不見，再三請，乃與之，對如溫所敕。溫謝曰：「丈人毋懼！」乃下拜。慎矜以左證具，欲自誣，而讖不得。御史盧鉉索其家，挾讖以入，於是慎矜兄弟皆賜死，株連數十族。



 是時，溫與希奭相勖以虐，號「羅鉗吉網」。公卿見者，莫敢耦語。溫推事未窮，而先計贓成奏，乃引囚問，震以烈威，隨問輒承，無敢迕，鞭楚未收於壁，而獄具矣。林甫才其為，擢戶部郎中兼侍御史。



 楊國忠、安祿山方尊寵，高力士居中用事，溫皆媚附之。兄事祿山，嘗密諗曰：「李右相雖厚待公，然不肯引共政；我見遇久，亦不顯以官。公若薦我為宰相，我處公要任，則右相可擠矣。」祿山大悅，亟稱溫才，天子亦忘前語。於是祿山領河東節度，表溫自副，並知節度營田、管內採訪，總留事，拜雁門太守，知安邊鑄錢事。以母喪解，祿山表為魏郡太守。楊國忠當國，引拜御史中丞，兼京畿關內採訪處置使。祿山敕吏設白紬帳於傳以候命，慶緒親御而餞之，溫銜其德，故朝廷動靜輒報，不淹宿而知。天寶十三載，祿山入朝，領閑廄使，薦溫武部侍郎以為副。



 國忠與祿山爭寵，而溫暱祿山甚，國忠不善也。會河東太守韋陟怨失職，因溫以交祿山，遍饋權近，國忠遣人發其狀，斥溫澧陽長史，其屬員錫及陟皆坐貶。明年，溫仍坐受賕、奪民馬，貶端溪尉。



 始，林甫死，希奭出為始安太守，張博濟、韋陟、韋誡奢、李從一、員錫皆逗留始安，溫既謫，又依希奭以居。國忠奏遣蔣沇臨按，希奭擅稽罪人，貶海康員外尉，俄遣使者殺溫等五人。溫之斥，帝在華清宮，詔從臣曰：「溫本酷吏子，朕過用之，故屢構大獄，專威福。今既斥，公屬安矣。」



 溫死五月而祿山反，即偽位，求溫子，方十歲，授河南參軍以報之。



 崔器，深州安平人。曾祖恭禮，尚真定公主，為駙馬都尉，貌豐偉，飲酒至斗不亂。器有吏乾，然性陷刻樂禍。天寶中，舉明經，為萬年尉。逾月，擢監察御史，中丞宋渾為東畿採訪使，引為判官。渾坐贓敗，器亦廢，後為奉先令。



 安祿山陷京師，器受賊署，守奉先。頃之，同羅背賊，賊將安守忠、張通儒亡去，渭上義兵且數萬，器大懼，悉毀賊所署符敕，募眾以應之。渭上軍敗，遂走靈武。素善呂諲，得為御史中丞、戶部侍郎。肅宗至鳳翔，兼禮儀使。二京平，為三司使。器草定儀典，令王官陷賊者，悉入含元廷中，露首跣足，撫膺頓首請罪，令刀仗環之，以示扈從群臣。器既殘忍希帝旨，欲深文繩下，乃建議陳希烈、達奚珣等數百人皆抵死。李峴執奏，乃以六等定罪，多所厚貣。後蕭華自賊中來，因言：「王官重為安慶緒驅脅，至相州，聞廣平王宣詔釋希烈等，皆相顧愧悔。及聞崔器議刑，眾心復搖。」帝曰：「朕幾為器所誤。」後為吏部侍郎、御史大夫。上元元年病亟，叩頭若謝罪狀，家人問之，曰：「達奚尹訴於我。」三日卒。



 毛若虛，絳州太平人。眉長覆目，性殘鷙。天寶末為武功丞，年六十餘。肅宗還京師，擢監察御史，以國用大竭，數請掊天下財，巧傅於法，日月有獻，漸見識用。大抵核囚，先收家貲以定贓，有不滿意，攤索保伍姻近，人懼其威，無敢不如約。



 乾元中，鳳翔七坊士數剽州縣間殺人，尉謝夷甫不勝怒，搒殺之。士妻訴李輔國，輔國請御史孫鎣窮治，獄久不具，詔中丞崔伯陽與三司參訊，未決。乃使若虛按之，即歸罪夷甫。伯陽爭甚力，若虛慢拒，伯陽怒，若虛即馳入白於帝。詔姑出，若虛泥訴曰：「臣出即死。」因蔽若虛殿中，而召伯陽。伯陽至，具劾若虛罔上，帝主先語，叱伯陽出，並官屬悉貶嶺外。李峴頗左右鎣等，罷宰相。於是若虛權焰震朝廷，群臣不舒息。尋擢御史中丞。上元元年，以罪貶賓化尉，死。



 敬羽，河中寶鼎人。貌寢甚，性便闢，善候人意。補匡城尉，朔方安思順表為節度府屬。肅宗初，擢監察御史，以言利幸。京師平，任遇浸顯，兇態不能忍，乃作巨枷，號「翾尾榆」，囚人多死。又僕囚於地，以門牡轢腹；掘地實棘，席蒙上，瀕坎鞫囚，不服則擠之坎，人多濫死。遷累御史中丞、宗正卿。



 鄭國公李遵坐賄下詔獄，羽參按，遵肥而羽瘠，則引遵危坐小床，痺且僕，遵欲申足，羽曰：「公乃囚，我延公坐，何可慢？」遵僕三四，徐受所言，得贓至數百萬。嗣岐王珍謀反，詔羽窮劾，乃悉召支黨，環以搒具，囚惶怖，一昔獄成，珍賜死，左衛將軍竇如玢等九人皆斬，太子洗馬趙非熊等六七人斃杖下，聞者毛豎。



 先是，胡人康謙以賈富，楊國忠輔政，納其金，授安南都護，領山南東路驛事，吏疾之，誣其通史朝義。羽鞫之，謙須長三尺，明日脫盡，膝腂皆碎，人視之以為鬼，乃殺之。



 羽與毛若虛、裴升、畢曜同時為御史，皆暴忍，時稱「毛敬裴畢」。未幾，升、曜流黔中。寶應初，羽斥道州刺史，詔殺之。羽聞使者至，縗服而逃，吏械之。臨死，袖中出牒數番，乃吏相告訐，吒曰：「不及推，死矣，治州者無宜寢。」



\end{pinyinscope}