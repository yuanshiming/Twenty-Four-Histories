\article{列傳第十三　劉斐}

\begin{pinyinscope}

 劉文靜字肇仁，自言系出彭城，世居京兆武功。父韶，仕隋戰死，贈上儀同三司。文靜以死難子式，藝術家是高度擴張自我、表現自我的人。主要著作有，襲儀同。侗儻有器略。大業末，為晉陽令，與晉陽宮監裴寂善。寂夜見邏堞傳烽，吒曰：「天下方亂，吾將安舍？」文靜笑曰：「如君言，豪英所資也。吾二人者可終■賤乎？」



 高祖為唐公，鎮太原，文靜察有大志，深自結。既又見秦王，謂寂曰：「唐公子，非常人也，豁達神武，漢高祖、魏太祖之徒歟！殆天啟之也。」寂未謂然。文靜俄坐李密姻屬系獄，秦王顧它無可與計者，私入視之。文靜喜，挑言曰：「喪亂方剡，非湯、武、高、光不能定。」王曰：「安知無其人哉？今過此，非兒女子姁姁相憂者。世道將革，直欲共大計，試為我言之。」文靜曰：「上南幸，兵填河、洛，盜賊蜉結，大連州縣，小阻山澤，以萬數，須真主取而用之。誠能投天會機，奮示藝大呼，則四海不足定也。今汾、晉避盜者皆在，文靜素知其豪傑，一朝號召，十萬眾可得也。加公府兵數萬，一下令，誰不願從？鼓而入關，以震天下，王業成矣。」王笑曰：「君言正與我意合。」乃陰部署賓客。



 將發，恐唐公不從，文靜謀因裴寂開說，於是介寂以交王，遂得進議。及突厥敗高君雅兵，唐公被劾，王遣文靜、寂共說曰：「公據嫌疑之地，勢不圖全。今部將敗，方以罪見收，事急矣，尚不為計乎？晉陽兵精馬強，宮庫饒豐，大事可舉也。今關中空虛，代王弱，賢豪並興，未有適歸，願公引兵西，誅暴除亂。乃受單使囚乎？」唐公私可，會得釋而止。



 王教文靜偽為詔「發太原、西河、雁門、馬邑男子年二十至五十悉為兵，期歲盡集涿郡以伐遼。」繇是人心愁擾，益思亂。文靜謂寂曰：「公聞先發制人，後發制於人乎？唐公名載圖讖，聞天下，尚可怗怗以待禍哉？」又脅寂曰：「公為監，以宮人侍客，公死何憾，奈何累唐公？」寂懼，乃勸起兵。秦王即委文靜、長孫順德等募士，聲討劉武周。文靜與寂作符敕，發宮監庫物佐軍興。會王威、高君雅猜貳，文靜與劉政會為急變書，詣留守告二人反，候唐公與威、君雅視事，文靜進曰：「有密牒言反者。」公目威等省牒，政會不肯，曰：「所告乃副留守，唯唐公得觀。」公驚曰：「詎有是乎？」讀已，語威曰：「人告公等，信乎？」君雅詬曰：「反人欲殺我耳。文靜叱左右執之，由是舉兵。



 唐公乃開大將軍府，以文靜為司馬。文靜勸改旗幟，彰特興，又請與突厥連和，唐公從之。遣文靜使始畢可汗，始畢曰：「唐公兵何事而起？」文靜曰：「先帝廢塚嗣以授後主，故大亂。唐公，國近戚，懼毀王室，起兵黜不當立者。願與突厥共定京師，金幣、子女盡以歸可汗。」始畢大喜，即遣二千騎隨文靜至，又獻馬千匹。公喜曰：「非君何以致之？」尋拒屈突通於潼關，與其將桑顯和苦鬥，死者數千。文靜度顯和軍怠，以奇兵從後掩之，顯和敗績。通兵尚數萬，欲引而東，文靜命將追執之，徇新安以西，皆下。轉大丞相府司馬，進光祿大夫、魯國公。



 唐公踐天子位，擢納言。時多引貴臣共榻，文靜諫曰：「今率土莫不臣，而延見群下，言尚稱名。帝坐嚴尊，屈與臣子均席，此王導所謂太陽俯同萬物者也。」帝曰：「我雖應天受命，宿昔之好何可忘？公其無嫌。」薛舉寇涇州，以元帥府長史與司馬殷開山出戰，大敗，奔還京師，坐除名。與討仁杲，平之，復爵邑，授民部尚書、陜東道行臺左僕射。從秦王鎮長春宮。



 文靜自以材能過裴寂遠甚，又屢有軍功，而寂獨用故舊恩居其上，意不平。每論政多戾駁，遂有隙。嘗與弟散騎常侍文起飲酣，有怨言，拔刀擊柱曰：「當斬寂！」會家數有怪，文起憂，召巫夜被發銜刀為禳厭。文靜妾失愛，告其兄上變，遂下吏。帝遣裴寂、蕭瑀訊狀，對曰：「昔在大將軍府，司馬與長史略等。今寂已僕射，居甲第，寵賚不貲。臣官賞等眾人，家無贏，誠不能無少望。」帝曰：「文靜此言，反明甚。」李綱、蕭瑀明其不反；秦王亦以文靜首決非常計，事成乃告寂，今任遇弗等，故怨望，非敢反，宜賜全宥。帝素疏忌之，寂又言：「文靜多權詭，而性猜險，忿不顧難，醜言怪節已暴驗，今天下未靖，恐為後憂。」帝遂殺之，年五十二。文起亦死，籍其家。文靜臨刑，撫膺曰：「高鳥盡，良弓藏，果不妄。」貞觀三年，追復官爵，以子樹義襲魯國公，詔尚主。然怨父不得死，謀反，誅。



 裴寂，字玄真，蒲州桑泉人。幼孤，兄鞠之。年十四，補郡主簿。及長，偉容貌，涉知書傳。隋開皇中，調左親衛。家貧，徙步走京師，過華山祠，祈神自卜，夜夢老人謂曰：「君年逾四十當貴。」



 大業中，為齊州司戶參軍，歷侍御史，晉陽宮副監。唐公雅與厚，及留守太原，契分愈密，至蒲酒通晝夜。秦王與劉文靜方建大計，未敢白公，以寂最厚善，乃同私錢數百萬餉龍山令高斌廉，俾與寂博，陽不勝，寂得進多，大喜，日滋暱。太宗以情告之，許諾。寂嘗以宮人侍唐公，恐事發誅，閑飲酣，乃白秦王將舉兵狀，因言：「今盜遍天下，城闔外即戰場，雖徇小節，猶不脫死。若舉義師，不特免禍，且就大功。」唐公然所計。兵起，寂進宮女五百，米九百萬斛，雜彩五萬段，鎧四十萬首。



 大將軍府建，為長史。下臨汾，封聞喜縣公。至河東，屈突通未下，而三輔豪傑多歸者。唐公欲先取京師，恐通掎其後，猶豫未決，寂說曰：「今通據蒲關，未下而西，我腹背支敵，敗之符也。不若破通而後趨京師。」秦王曰：「不然。兵尚權，權利於速。今乘機度河以奪其心。且關中群盜處處屯結，疑力相杖，易以招懷，撫而有之，眾附兵強，何向不克。通自守賊耳，庸能患我？一失其機，勝負未可計也。」唐公兩從之，留兵圍蒲，而遣秦王入關。長安平，賜寂田千頃、甲第一區，物四萬段，遷大丞相府長史，進魏國公，邑三百戶。



 隋帝禪位，公固讓，寂開陳符命以勸，又督太常具儀、撰日。唐公即位，曰：「使我至此者，公也。」拜尚書右僕射，賜服玩不貲，詔尚食日給御膳，視朝必引與同坐，入閤則延臥內，言無不從，呼為裴監，不名也，貴震當世。



 武德二年，劉武周寇太原，守將數困，寂請行，授晉州道行軍總管討賊，以便宜決事。賊將宋金剛據介州，寂屯度索原，賊埭水上流，寂徙屯，為賊所搏，兵大潰，死亡略盡。寂晝夜馳抵平陽，鎮戍皆沒。上書謝罪，高祖薄其過，下詔慰諭，俾留撫河東。寂無它才，惟飛檄郡縣，促入屯壘相保贅，焚積聚，人益惴駭思亂。夏人呂崇茂殺其令，反，為賊守，寂攻之，復為所敗。召還，帝責讓良久，以屬吏，俄釋之，遇待如初。



 帝每巡幸，必委以居守。麟州刺史韋雲起告寂反，按訊無狀，帝謂曰：「朕有天下，公推轂成之也，容有貳哉？所以訊吏，欲天下人信公不反耳。」詔三貴妃齎玉食寶器宴其家，經宿去。帝嘗從容誇語曰：「前王多興細微，間關行陣而後成功。我家隴西舊族，世姻婭帝室，一呼倡義，不三月有天下，公復華胄，職宦光顯，非劉季亭長、蕭曹刀筆吏比也。我與公無愧焉。」四年，改鑄錢，賜一爐得自鑄。又聘其女為趙王元景妃。遷左僕射。帝置酒含章殿，歡甚，寂頓首曰：「始陛下發太原，約天下已定，許上印綬。今四海妥安，願賜骸骨歸田里。」帝泣下曰：「未也，要當相與老爾。公為宗臣，我為太上皇，逍遙晚歲，不亦善乎！」九年，冊拜司空，遣尚書員外郎日一人直第。貞觀初，太宗親郊，命寂與長孫無忌升金輅，寂辭，帝曰：「公有佐命勛，無忌宣力王室，非二人誰可參乘者？」遂同載歸。



 浮屠法雅坐妖言，辭連寂，坐免官，削封邑半，歸故郡。寂請留京師，帝讓曰：「公勛不稱位，徙以恩澤居第一。武德之政，間或弛紊，職公為之。今歸掃墳墓，尚何辭？」寂遂歸。未幾，汾陰狂男子謂寂奴曰：「公有天分。」監奴白寂，寂惶懼不敢聞，遣監奴殺所言者。奴盜寂封邑錢百萬，寂捕急，遂上變。帝怒曰：「寂有死罪四：為三公，與妖人游，一也；既免官，乃恚稱國家之興皆其所謀，二也；匿妖人言不奏，三也；專殺以滅口，四也。我戮之非無辭。」議者多請貸，乃放靜州。會山羌反，或言劫寂為主。帝曰：「國家於寂有恩，必不爾。」既而寂率家僮破賊。帝念寂功，詔入朝，會卒，年六十。贈相州刺史、工部尚書、河東郡公。子律師嗣，尚臨海長公主，終汴州刺史。律師子承先，武后時為殿中監，酷吏殺之。



 始，高祖論太原首功，詔尚書令秦王、尚書左僕射裴寂、納言劉文靜恕二死；左驍衛大將軍長孫順德、右驍衛大將軍劉弘基、右屯衛大將軍竇琮、左翊衛大將軍柴紹、內史侍郎唐儉、吏部侍郎殷開山、鴻臚卿劉世龍、衛尉少卿劉政會、都水監趙文恪、庫部郎中武士〓驃騎將軍張平高、李思行、李高遷、左屯衛府長史許世緒等十四人恕一死。



 武德九年十月，太宗又定功臣封戶，時文靜已死，乃自寂而下差功大小第之，總四十三人。寂戶千五百，長孫無忌、王君廓、尉遲敬德、房玄齡、杜如晦戶千三百，長孫順德、柴紹、羅藝、趙郡王孝恭戶千二百，侯君集、張公謹、劉師立戶千，李勣、劉弘基戶九百，高士廉、宇文士及、秦叔寶、程知節戶七百，安興貴、安修仁、唐儉、竇軌、屈突通、蕭瑀、封德彞、劉義節戶六百，錢九隴、樊興、公孫武達、李孟嘗、段志玄、龐卿惲、張亮、李藥師、杜淹、元仲文戶四百，張長遜、張平高、李安遠、李子和、秦行師、馬三寶戶三百。寂等三十人已見於傳。自趙文恪等十八人功不甚顯，然參附義始事，班班見當世。今次第其名，總出左方云。



 趙文恪，並州人。為隋鷹揚府司馬。義兵起，授右三統軍。武德二年，擢都水監，封新興郡公。時中國經大亂，馬耗，會突厥講和，詔文恪至並州，與齊王誘市邊馬以備軍。劉武周寇太原，屬城盡沒，李仲文守浩州，兵力孤絕，齊王使文恪率步騎千餘助守。會太原陷，遂棄城遁，詔下獄死。



 李思行，趙州人，避仇太原。唐公將起，使覘言冋長安，還，具論機策，以贊大議授左三統軍。從破霍邑，平京師，擢累嘉州刺史、樂安郡公。卒，贈洪州都督，謚曰襄。



 李高遷，岐州人，客太原，唐公引致左右。執高君雅等有功，以右三統軍從下霍邑，圍長安，力戰。遷左武衛大將軍、江夏郡公、檢校西麟州刺史。突厥寇馬邑，高滿政請救，詔高遷督兵助守。賊盛，乃夜斬關走，所將皆沒，坐除名徙邊。後歷資州刺史，卒，贈涼州都督。



 姜寶誼，秦州上邽人。父遠，仁周為秦州刺史、朝邑縣公。寶誼游太學，受書，業不進，去為左翊衛，以積勞遷鷹揚郎將，領府兵，從高祖督盜太原。及起兵，授左統軍，下西河、霍邑，以多，爵累永安縣公，歷右武衛大將軍。劉武周使黃子英數盜雀鼠谷，帝遣寶誼擊之。賊輕甲挑師，戰接而三遁，逐之，伏發，寶誼為賊執，俄亡歸。與裴寂拒宋金剛，戰汾州，兵合，寂棄軍走，寶誼復為所禽。帝聞為泣下曰：「彼烈士，必不下賊，死矣！「賜其家物千段，米三百斛。果謀還，被害。且死，西向大呼曰：「臣無狀，負陛下。」賊平，詔迎其柩，贈左衛大將軍、幽州總管，謚曰剛。子協，字壽，善篆籀。歷燕然都護、夏州都督，封成紀縣侯，謚曰威。



 許世緒，並州人。隋鷹揚府司馬。知隋將亡，請唐公曰：「天輔德，人與能，乘機不發，後必蹈悔。隋政不綱，天下搖亂，公姓名已著謠籙，今攬五郡之兵，據四戰之沖，茍無奇計，禍不反踵。若收取英俊，為天下倡，帝王業也。」公奇之，顧倚親密。兵起，授右一府司馬。累除蔡州刺史、真定郡公，卒。弟洛仁，亦從起晉陽，錄功至冠軍大將軍。卒，贈代州都督，謚曰勇，陪葬昭陵。



 劉師立，宋州虞城人。始事王世充為親將，洛陽平，當誅，秦王壯其才，釋不死，引為左親衛。建成之釁，師立參奉密議，後與尉遲敬德、龐卿惲、李孟嘗等九人錄功拜左衛率。遷左驍衛將軍、襄武郡公，賜絹五千匹。有告師立姓在符讖欲反者，太宗謂曰：「人言卿將反，果乎？」師立對曰：「臣為隋官，不過六品，材駑下，不敢希富貴。今遭非常之會，位將軍，顧巳極矣，何敢反？」帝笑曰：「朕知妄耳！」賜束帛，召入臥內慰勉。羅藝反，京師震駭，詔師立檢校右武候大將軍，勒兵備非常。藝平，有司劾黨與，師立坐與善，除名。尋以籓邸舊，檢校岐州都督。上書請討吐谷渾，未報，即遣使間諭部落，多降附者，列其地為開、橋二州。又黨項酋拓拔赤辭先附吐谷渾，倚險自守，亦遣說下之，詔赤辭為西戎州都督。師立以母喪解，岐人表留，遂不得赴哀。時河西黨項破丑氏嘗苦邊，又阻新附，師立討之。軍未至，破醜懼，遁去，師立窮追之，抵恤於真山而還。又戰吐谷渾於小莫門川，破之。轉始州刺史，卒，謚曰肅。



 劉義節，並州人。隋大業末，補晉陽鄉長，富於財。裴寂薦之唐公，又與王威、高君雅游，然於唐公為最厚。兵將起，威、君雅疑之，義節刺知其情，得先事禽威等。從平京師，為鴻臚卿。時傾府庫為軍賞，帑財大乏。義節曰：「今京師屯兵多，樵貴帛賤，若伐街苑樹為薪，以易布帛，歲數十萬可致。」又請軸舒藏內見繒，取羨尺，補雜費，得十餘萬段，調度遂給。遷太府，封葛國公。義節本名世龍，或言世龍子名鳳昌，父子非人臣兆，高祖不聽，更賜今名。貞觀初，轉少府監，坐貴入賈人珠及故出署丞罪，廢為民，徙嶺南，終欽州別駕。從子思禮，武后時為箕州刺史。少學相人於張憬藏，憬藏謂思禮歷刺史，位至太師。萬歲通天二年，授箕州，益喜，以為太師位尊，非佐命不可得，乃結洛州錄事參軍綦連耀謀反，謂耀曰；「君體有龍氣如大帝。」耀亦曰：「公金刀，當輔我。」陰約君臣。思禮因以術眩眾，見者必曰：「當三品」，使嗜進者充望，然後云：「綦連耀且受命，公等皆因之。事敗，武懿宗按之，陰弛思禮禁，使多逮引。思禮冀自脫，悉引素相忤者，將刑猶不寤，與眾人斬於市。其知名者，如李元素、孫元亨、石抱忠、王抃、抃兄勔、路敬淳等三十餘族，竄逐千餘人。



 錢九隴，字永業，湖州長城人。父文強，為吳明徹裨將，與明徹俱敗彭城。入隋，以罪沒為奴，故九隴事唐公。善騎射，常備左右。兵起，以功授金紫光祿大夫。從戰薛仁杲、劉武周，擢累為右武衛將軍。從平洛陽，佐皇太子建成討劉黑闥魏州，力戰破賊，以功最封郇國公，以本官為苑游將軍。貞觀初，為眉州刺史，改巢國。卒，贈左武衛大將軍、潭州都督，謚曰勇，陪葬獻陵。



 樊興，安州人。以罪為奴。從唐公平長安，授左監門將軍。從秦王積戰多，封營國公，數賜黃金雜物。後坐事削爵。貞觀六年，陵州獠反，命討之，為左驍衛將軍。又從李靖擊吐谷渾，為赤水道行軍總管。後軍期，士多死，亡失器仗，以勛減死。後為左監門大將軍、襄城郡公。太宗征遼，以興忠謹，副房玄齡留守京師，檢校右武候將軍。卒，贈左武候大將軍、洪州都督，陪葬獻陵。



 公孫武達，京兆櫟陽人。以豪俠稱，為隋驍果。兵興，武達至長春宮上謁。從秦王討劉武周，苦戰功多，累遷秦府右三軍驃騎，封清水縣公。貞觀初，為肅州刺史。突厥騎數千、輜重萬餘入寇，謀南趨吐谷渾，武達以精兵二千人與戰，虜稍卻，復殊死鬥，薄之張掖河，潛命上流度兵，虜已半濟，乃兩岸夾擊，斬溺略盡。璽書勞之，遷左監門將軍。鹽州突厥叛，詔武達趨靈州，追及賊，賊方度河，乃據南涯陣，武達擊之，斬其帥可邏拔扈，進封東萊郡公。終右武衛大將軍，贈荊州都督，陪葬昭陵，謚曰壯。



 龐卿惲，並州人。從討隱太子有功，拜右驍衛將軍、邾國公。卒，追改濮國。子同善，右金吾大將軍。同善子承宗，開元初，仕至太子賓客。



 張長遜，京兆櫟陽人。精馳射，在隋為里長。以平陳功，擢上開府，累遷五原郡通守。遭亂，附突厥，突厥號為割利特勒。義兵起，以郡降，即拜五原太守、安化郡公，徙封範陽。時梁師都、薛舉請突厥兵南度河，長遜矯作詔與莫賀咄設，以伐其謀，會唐使亦至，突厥兵不出。武德元年，詔右武候驃騎將軍高世靜聘始畢可汗，至豐州而始畢死，詔留金幣不遣。突厥怒，引兵南至河。長遜遣世靜出塞勞之，且若專致賻賜者，虜引還。授總管，改楊國公。及討薛舉，不待命輒引兵會，賜錦袍金甲。或譖長遜居豐久，恐與突厥為脣齒，乃請入朝，授右武候將軍，徙息國公，加賜宮人、彩千段。屬有疾，高祖親問之。後竇軌率巴、蜀兵擊王世充，以長遜檢校益州行臺左僕射。歷遂、夔二總管，政以惠稱。貞觀十一年卒。



 張平高，綏州人。為隋鷹揚府校尉，戍太原，遂預謀議。從唐公平京城，累授左領軍將軍，封蕭國公。貞觀初，為丹州刺史，坐事，以右光祿大夫還第。卒，追封羅國，贈潭州都督。



 李安遠，夏州人。父徹，隋上柱國、雲州刺史。世為將家，以財雄。安遠少無檢，與博徙游，至破產。晚乃折節向書，從士大夫，茍勝己，必傾心交之。襲爵城陽公。與王珪最善，珪坐王頗得罪，當流，安遠為營護免。後補正平令。兵起，攻絳州，安遠與通守陳叔達嬰城拒。唐公素與安遠善，及拔絳，撫慰其家，引與同食，授右翊衛統軍、正平縣公。後從破屈突通，進上柱國、右武衛大將軍。數從秦王征討，積功，累封至廣德郡公。奉使吐谷渾，安遠與約和，吐谷渾乃請為互市，邊場利之。隱太子將亂，陰使誘動，安遠介無貳志，秦王益親重。貞觀初，嘗命統邏騎都下，督盜賊。歷潞州都督、懷州刺史，皆以干用顯，然急刻少恩，由是損名。卒，贈涼州都督，謚曰安，追封遂安郡公。



 馬三寶，性敏獪。事柴紹，為家僮。紹尚平陽公主，高祖兵起，紹間道走太原。三寶奉公主遁司竹園，說賊何潘仁與連和。潘仁入謁，以百兵為主衛。三寶自稱總管，撫接群盜，兵至數萬。唐公濟河，授三寶左光祿大夫。秦王至竹林宮，三寶以兵詣軍門謁，遂從平京師，拜太子監門率。別擊叛胡劉拔真於北山，破之。從平薛仁杲。與柴紹擊吐谷渾於岷州，先鋒陷陣，斬名王，俘執數千，以功封新興縣男。後高祖幸司竹園，顧謂曰：「汝興兵處邪？衛青大不惡。」貞觀初，拜左驍衛大將軍，進爵為公，卒謚曰忠。



 李孟嘗，趙州人。終右威衛大將軍、漢東郡公。



 元仲文，洛州人。終右監門將軍、河南縣公。



 秦行師，並州人。終右監門將軍、清水郡公。



 贊曰：應龍之翔，雲霧滃然而從，震風薄怒，萬空不約而號，物有自然相動耳。觀二子非有踔越之姿，當高祖受命，赫然利見於世，故能或翼或從，尸天之功云。文靜數履軍陷陣，以才自進，而寂專用串暱顯。外者易乘，邇者難疏，故文靜先被躁望誅，寂後坐訞言斥，誠異夫蕭何、曹參雲！



\end{pinyinscope}