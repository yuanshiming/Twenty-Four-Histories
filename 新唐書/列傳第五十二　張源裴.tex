\article{列傳第五十二　張源裴}

\begin{pinyinscope}

 張嘉貞，字嘉貞，本範陽舊姓，高祖子吒，仕隋終河東郡丞表現出來，這就是「絕對觀念」的外化。，遂家蒲州，為猗氏人。以五經舉，補平鄉尉，坐事免。長安中，御史張循憲使河東，事有未決，病之，問吏曰：「若頗知有佳客乎？」吏以嘉貞對。循憲召見，咨以事。嘉貞條析理分，莫不洗然。循憲大驚，試命草奏，皆意所未及；它日，武后以為能，循憲對皆嘉貞所為，因請以官讓。後曰：「朕寧無一官自進賢邪？」召嘉貞見內殿；以簾自鄣。嘉貞儀止秀偉，奏對偘偘，後異之。因請曰：「臣草茅之人，未睹朝廷儀，陛下過聽，引對禁近。今天威咫尺，若隔雲霧，恐君臣之道有未盡也。」後曰：「善。」詔上簾，引拜監察御史，擢循憲司勛郎中，酬其得人。



 累遷兵部員外郎。時功狀盈幾，郎吏不能決，嘉貞為詳處，不閱旬，廷無稽牒。進中書舍人。歷梁秦二州都督、並州長史，政以嚴辨，吏下畏之。奏事京師，玄宗善其政，數慰勞。嘉貞自陳：「少孤，與弟嘉佑相恃以長，今為鄯州別駕，願內徙，使少相近，冀盡力報，死無恨。」帝為徙嘉祐忻州刺史。



 突厥九姓新內屬，雜處太原北，嘉貞請置天兵軍綏護其眾，即以為天兵使。明年入朝，或告其反，按無狀，帝令坐告者。嘉貞辭曰：「國之重兵利器皆在邊，今告者一不當即罪之，臣恐塞言路，且為未來之患。昔天子聽政於上，瞍賦，蒙誦，百工諫，庶人謗，今將坐之，則後無繇聞天下事。」遂得減死。天子以為忠，且許以相。嘉貞因曰：「昔馬周起徒步，謁人主，血氣方壯，太宗用之，能盡其才，甫五十而沒。向使用少晚，則無及已。陛下不以臣不肖，必用之，要及其時，後衰無能為也。且百年壽孰為至者？臣常恐先朝露死溝壑，誠得效萬一，無負陛下足矣！」帝曰：「第往，行召卿。」



 及宋璟等罷，帝欲果用嘉貞，而忘其名。夜詔中書侍郎韋抗曰：「朕嘗記其風操，而今為北方大將，張姓而復名，卿為我思之。」抗曰：「非張齊丘乎？今為朔方節度使。」帝即使作詔以為相。夜且半，因閱大臣表疏，舉一則嘉貞所獻，遂得其名，即以為中書侍郎、同中書門下平章事。遷中書令。居位三年，善傅奏，敏於裁遣。然強躁，論者恨其不裕。



 帝數幸東都，洛陽主簿王鈞者，為嘉貞繕第，會以贓聞，有詔杖之朝堂。嘉貞畏蔑染，促有司速斃以滅言。秘書監姜晈得罪，嘉貞希權幸意，請加詔杖，已而晈死。會廣州都督裴伷先抵罪，帝問法如何，嘉貞復援晈比，張說曰：「不然，刑不上大夫，以近君也。士可殺不可辱。向晈得罪，官三品，且有功，若罪應死，即殺，獨不宜廷辱，以卒伍待也。況勸貴在八議乎？事往不可咎，伷先豈容復濫哉？」帝然之。嘉貞退，不悅曰：「言太切。」說曰：「宰相，時來則為，非可長保。若貴臣盡杖，正恐吾輩及之，渠不為天下士君子地乎？」



 初，嘉貞在兵部，而說已為侍郎。及皆相，說位其下，議論無所讓，故說不平。未幾，嘉佑拜金吾將軍，兄弟要近，人頗憚媢。帝幸太原，嘉佑以贓聞，說訹嘉貞素服待罪，不謁，遂出為豳州刺史，說代其處。嘉貞銜悔，謂人曰：「中書令幸二員，何相迫邪？」逾年，為戶部尚書、益州長史，判都督事，詔宴中書省，與宰相會。嘉貞銜說不已，於坐慢罵說，源乾曜、王盩共平解，乃得去。



 明年，王守一死，坐與厚善，貶臺州刺史。俄拜工部尚書，為定州刺史，知北平軍事，封河東侯。及行，帝賦詩，詔百官祖道上東門。久之，以疾丐還東都，詔醫馳驛護視。卒，年六十四，贈益州大都督，謚曰恭肅。



 嘉貞性簡疏，與人不疑，內曠如也，或時以此失。有嗜進者，汲引之，能以恩終始。所薦中書舍人苗延嗣、呂太一，考功員外郎員嘉靜，殿中侍御史崔訓，皆位清要，日與議政事。故當時語曰：「令君四俊，苗、呂、崔、員。」其始為中書舍人，崔湜輕之，後與議事，正出其上。湜驚曰：「此終其坐。」後十年而為中書令。嘉貞雖貴，不立田園。有勸之者，答曰：「吾嘗相國矣，未死，豈有饑寒憂？若以譴去，雖富田產，猶不能有也。近世士大夫務廣田宅，為不肖子酒色費，我無是也。」



 引萬年主簿韓朝宗為御史，卒後十餘歲，朝宗以京兆尹見帝曰：「陛下待宰相，進退皆以禮，身雖沒，子孫咸在廷。張嘉貞晚一息寶符，獨未官。」帝惘然，召拜左司禦率府兵曹參軍，賜名曰延賞。



 延賞雖蚤孤，而博涉經史，通吏治，苗晉卿尤器許，以女妻之。肅宗在鳳翔，擢監察御史，闢署關內節度使王思禮府。思禮守北都，表為副，入遷刑部郎中。始，元載被用，以晉卿力，故厚遇延賞，薦為給事中、御史中丞。



 大歷初，除河南尹、諸道營田副使。河、洛當兵沖，邑里墟榛，延賞政簡約，輕傜賦，疏河渠，築宮廟。數年，流庸歸附，都闕完雄，有詔褒美。時罷河南、山南等副元帥，兵屯東都，詔延賞知留守，以兵屬。居五年，治行第一，召還。



 會李少良劾元載陰罪，載斥其狂，下御史臺治訊，而延賞適拜大夫，不滿所私，出為淮南節度使。歲旱，民它遷，吏禁之。延賞曰：「食者，人恃以活。拘此而斃，不如適彼而生。茍存吾人，何限為？」乃具舟遣之，敕吏為修室廬，已逋債，而歸者更增於舊。瓜步舟艫津湊，而遙系江南，延賞請度屬揚州，自是行無稽壅。



 會母喪免，服除，累拜荊南、劍南西川節度使。建中中，西山兵馬使張朏襲成都為亂，延賞奔鹿頭戌。朏酣亂不設備，延賞諜知之，遣將叱干遂捕斬朏，復成都。自楊國忠討南蠻，三蜀疲罄。及乘輿臨狩，糜用百出。後更郭英軿、崔寧、楊子琳亂，益矜僭，公私蕭然。延賞事為之制，薄入謹出，府庫遂實。德宗在奉天，貢獻踵道。及次梁，倚劍蜀為根本。即拜中書侍郎、同中書門下平章事。



 帝還，詔入秉政。初，吐籓寇劍南，李晟總神策軍戌之，及還，以成都倡自隨，延賞遣吏奪取，故晟銜之；至是，鎮鳳翔，帝所倚重，表陳宿憾，帝不得已，罷延賞為尚書左僕射，然雅意決用之，以晟嘗為韓滉識擢，命滉移書道意。及俱入朝，滉從容邀晟平憾，且使薦延賞於帝，於是復拜平章事。既而宴禁中，帝出瑞錦一端分系之，以示和解。晟因為子請婚，延賞不許。晟曰：「吾武夫雖有舊惡，杯酒間可解。儒者難犯，外睦而內含怒，今不許婚釁未忘也。」



 先時，吐籓尚結贊請和，晟奏戎狄無信，不可許。滉亦請調軍食峙邊，無聽和。帝疑將帥邀功生事，議未決。會滉卒，延賞揣帝意，遂罷晟兵，奏以給事中鄭雲逵代之。帝曰：「晟有社稷功，俾自擇代者。」乃用邢君牙，而拜晟太尉兼中書令，奉朝請。是夏，吐蕃背約，劫渾瑊，將校多沒，如晟等策。故事，臨軒冊拜三公，中書令讀冊，侍中贊禮，或闕，則宰相攝事。晟當拜，而延賞薄其禮，用尚書崔漢衡、劉滋代攝。



 時議遣劉玄佐復河、湟，延賞因建言：「今官繁費廣，州縣殘困，宜並省其員，悉收稟料糧課輸京師，賞戰士。」帝許之。即詔：「上州留上佐、錄事參軍、司戶、司兵、司士各一員，餘參軍留半；中州減司士；上縣令、尉具；中縣省尉；京兆、河南府司錄、判官，赤縣丞、簿、尉，各省半；餘府準上州。」詔下，內外始怨。玄佐辭西討，延賞更用李抱真。抱真怨延賞奪晟兵，不肯行。由是功臣解體。



 是年，除吏千五百員，當省者千餘。道路訾謗，浸淫聞於上。延賞懼，請詔州縣：「或考先滿、或攝掌遇停限而官見乏者，聽在所擇省員有干譽者權補，以才不以資。」而大臣馬燧、白志貞、韋倫表言省官太甚，不可行。會延賞疾困，不能事，宰相李泌一切奏復。卒，年六十一，贈太保，謚曰成肅。



 延賞更四鎮，所至民頌其愛。及當國，飾情復怨，不稱所望，亦早不幸，未及有所建明。然帝待遇厚，稱其奏議有宰相體，專屬以吏事，而以軍食委李泌，刑法委柳渾，時以為任職。



 子弘靖。弘靖字元理，雅厚信直，以廕為河南參軍。杜亞闢佐其府。亞疑牙將令狐運劫餉絹，弘靖直其枉，亞怒，斥出府。裴延齡為德陽公主治第，欲徙弘靖先朝，上疏自言，德宗異之，擢監察御史。累遷戶部侍郎、陜州觀察使，徙河中節度使。元和中，拜刑部尚書同中書門下平章事。



 吳少陽死，其子元濟擅總留務，憲宗欲誅之。弘靖請先遣使者吊贈，待不恭，乃加兵，詔可。進中書侍郎，封高平縣侯。



 武元衡遇害，賊未得，王承宗邸廝卒張晏被告，詔付御史臺劾驗，有狀。弘靖疑御史傅致晏罪，言之帝，不聽，遂誅晏，並討承宗。弘靖曰：「戎事並興，鮮有濟。不如悉力淮西，已平，乃治河朔。」議再迕，乃歸政，以檢校吏部尚書、同平章事，為河東節度使。未及鎮，詔伐承宗。弘靖自以諫不聽，思自效，乃大閱兵，請身討賊。詔許出軍，無親往。既王師無功，帝憶曩言，下詔褒美。弘靖亦遣使間道喻承宗，承宗款附。召拜吏部尚書，徙節宣武。宣武承韓弘虐政，代以寬簡，民便安之。



 長慶初，劉總舉所部內屬，請弘靖為代，進檢校司空，仍同中書門下平章事，充盧龍節度使。始入幽州，老幼夾道觀。河朔舊將與士卒均寒暑，無障蓋安輿，弘靖素貴，肩輿而行，人駭異。俗謂祿山、思明為「二聖」，弘靖懲始亂，欲變其俗，乃發墓毀棺，眾滋不悅。旬一決事，賓客將吏罕聞其言。委成於參佐韋雍、張宗厚，又不通大體，朘刻軍賜，專以法拫治之。官屬輕侻酣肆，夜歸，燭火滿街，前後呵止，其詬責士皆曰「反虜」，嘗曰：「天下無事，而輩挽兩石弓，不如識一丁字。」軍中以氣自任，銜之。總之朝，詔以錢百萬緡賚將士，弘靖取二十萬市府雜費，有怨言。會雍欲鞭小將，薊人未嘗更笞辱，不伏，弘靖系之。是夕軍亂，囚弘靖薊門館，掠其家貲婢妾，執雍等殺之。判官張澈始就職，得不殺，與弘靖同被囚。會詔使至，澈謂弘靖曰：「公無負此土人，今天子使至，可因見眾辨，幸得脫歸。」即推門求出。眾畏其謀，欲遷別館。澈大罵曰：「汝何敢反！前日吳元濟斬東市，李師道斬軍中，同惡者，父母妻子肉飽狗鼠鴟鴉。」眾怒，擊殺之。數日，吏卒稍自悔，詣館謝弘靖，願革心事之。三請，不對。眾曰：「公不赦我矣，軍中可一日無帥乎？」遂取硃克融主留後。詔貶弘靖太子賓客。分司東都。再貶吉州刺史。明年，出幽州，改撫州刺史，稍遷太子少師。卒，年六十五，贈太子太保。



 弘靖少有令問，杜鴻漸、杜佑皆器許。歷臺閣顯級，人以為有輔相才。及居位，簡默自處，無所規拂。幽薊初效順，不能因俗制變，故範陽復亂。家聚書畫，侔秘府。先第在東都思順里，盛麗甲當時，歷五世無所增葺，時號「三相張家」云。子：文規、次宗。



 裴度秉政，引文規為右補闕。度出襄陽，貶溫令，度奏置幕府。累轉吏部員外郎。右丞韋溫劾文規父昔被囚，逗留不赴難，不宜任省署。出為安州刺史，終桂管觀察使。子彥遠，博學有文辭，乾符中至大理卿。



 次宗，開成初為起居舍人。文宗始詔左右史立螭頭下記宰相奏對，既退，帝召見審正是非。故開成時事為最詳。以稱職，兼集賢院直學士。文規左遷，改國子博士、史館修撰。李德裕再當國，引為考功員外郎，知制誥。出澧、明二州刺史，卒。



 孫茂樞，字休府，及進士第。天祐中，累遷祠部郎中，知制誥。坐柳璨事，貶博昌尉。



 嘉祐，嘉貞弟，有幹略。方嘉貞為相時，任右金吾衛將軍，昆弟每上朝，軒蓋騶導盈閭巷。時號所居坊曰「鳴珂里」。後貶浦陽府折沖。開元末，為相州刺史。舊刺史多死官，眾疑畏。嘉祐以周總管尉遲迥死國難，忠臣也，立祠房解祓眾心。三歲，入為左金吾將軍。後吳克為刺史，又加神冕服，遂無患。



 源乾曜，相州臨漳人。祖師民，隋刑部侍郎。父直心，高宗時太常伯，流死嶺南。乾曜第進士。神龍中，以殿中侍御史黜陟江東，奏課最，頻遷諫議大夫。景雲後，公卿百官上巳、九日廢射禮，乾曜以為：「聖王教天下必制禮以正人情。君子三年不為禮，禮必壞；三年不為樂，樂必崩。古之擇士，先觀射禮，非取一時樂也。夫射者，別邪正，觀德行，中祭祀，闢寇戎，古先哲王莫不遞襲。比年以來，射禮不講，所司丱費，而舊典為虧。臣愚謂所計者財，所虧者禮，故孔子不愛羊而存禮也。大射謂春秋不可廢。」



 開元初，邠王府吏犯法，玄宗敕左右為王求才長史，太常卿姜晈薦乾曜，自梁州都督召見，神氣爽澈，占對有序，帝悅之，擢少府少監，兼邠王府長史。累進尚書左丞。四年，拜黃門侍郎、同紫微黃門平章事。逾月，與姚崇俱罷。



 會帝東幸，以京兆尹留守京師。治尚寬簡，人安之。居三年，政如始至。仗內白鷹因縱失之，詔京兆督捕，獲於野，絓榛死。吏懼得罪，乾曜曰：「上仁明，不以畜玩置罪，茍其獲戾，尹專之。」遂入自劾失旨。帝一不問，眾伏其知體而善引咎。



 八年，復為黃門侍郎、同中書門下三品，進位侍中。建言：「大臣子並求京職，俊軿率任外官，非平施之道。臣三息俱任京師，請出二息補外，以示自近始。」詔可。乃以子河南參軍弼為絳州司功，太祝潔為鄭尉。詔曰：「乾曜身率庶寮以讓，既請外其子，又復下遷。《傳》不云乎：『範宣子讓，其下皆讓。』『晉國之人，於是大和』，道之或行，仁豈遠哉。其令文武官父子昆弟三人在京司者，分任於外。」繇是公卿子弟皆出補。



 帝嘗自較其考，與張說偕賜。時議者言：「國執政所以同休戚，不崇異無以責功。」帝乃詔中書、門下共食實戶三百，堂封自此始。



 東封還，為尚書左丞相，兼侍中。久之，罷侍中，遷太子少師。避祖名，更授少傅，安陽郡公。帝幸東都，以老疾不任陪扈。卒，贈幽州大都督。



 乾曜性謹重，其始仕已四十餘，歷官皆以清慎恪敏得名。為相十年，與張嘉貞、張說、李元紘、杜暹同秉政，居中未嘗廷議可否事，晚節唯唯聯署，務為寬平惇大，故鮮咎悔。姜晈為嘉貞所排，雖得罪，訖不申救，君子譏焉。



 族孫光裕，亦有名，居官號清願，撫諸弟友義。為中書舍人，與楊滔、劉令植同刪著《開元新格》。歷尚書左丞，會選諸司長官為刺史，光裕任鄭州，為世良吏。卒官。



 子洧，以雍睦保家，士友推之。天寶中，為給事中、襄州刺史。安祿山犯河、洛、為江陵大都督長史以禦賊，卒，贈禮部尚書，謚曰懿。



 裴耀卿，字煥之，寧州刺史守真次子也。數歲能屬文，擢童子舉，稍遷秘書省正字、相王府典簽，與掾丘悅、文學韋利器更直，備顧問，府中號「學直」。王即帝位，授國子主簿，累遷長安令。舊有配戶和市法，人厭苦，耀卿一切責豪門坐賈，豫給以直，絕僦欺之敝。及去，人思之。



 為濟州刺史，濟當走集，地廣而戶寡。會天子東巡，耀卿置三梁十驛，科斂均省，為東州知頓最。封禪還，次宋州，宴從官，帝歡甚，謂張說曰：「前日出使巡天下，觀風俗，察吏善惡，不得實。今朕有事岱宗，而懷州刺史王丘餼牽外無它獻，我知其不市恩也；魏州刺史崔沔遣使供帳，不施錦繡，示我以儉，此可以觀政也；濟州刺史裴耀卿上書數百言，至曰『人或重擾，則不足以告成』，朕置書座右以自戒，此其愛人也。」



 俄徙宣州。前此大水，河防壞，諸州不敢擅興役。耀卿曰：「非至公也。」乃躬護作役，未訖，有詔徙官。耀卿懼功不成，弗即宣，而撫巡飭厲愈急。堤成，發詔而去。濟人為立碑頌德。歷冀州，入拜戶部侍郎。



 開元二十年，副信安王禕討契丹，又持帛二十萬賜立功奚官，耀卿曰：「幣涉寇境，不可以不備。」乃令先與期，而分道賜之，一日畢。突厥、室韋果邀險來襲，耀卿已還。



 遷京兆尹。明年秋，雨害稼，京師饑。帝將幸東都，召問所以救人者。耀卿曰：「陛下既東巡，百司畢從，則太倉、三輔可遣重臣分道賑給，自東都益廣漕運，以實關輔，關輔既實，則乘輿西還，事蔑不濟。且國家大本在京師，但秦地狹，水旱易匱。往貞觀、永徽時，祿稟者少，歲漕粟二十萬略足；今用度浸廣，運數倍且不支，故數東幸，以就敖粟。為國大計，臣願廣陜運道，使京師常有三年食，雖水旱不足憂。今天下輸丁約四百萬，使丁出百錢為陜、洛運費，又益半為營窖用，分納司農，河南、陜州。又令租米悉輸東都。從都至陜，河益湍沮，若廣漕路，變陸為水，所支尚贏萬計。且江南租船候水始進，吳工不便河漕，處處停留，易生隱盜。請置倉河口，以納東租，然後官自顧載，分入河、洛。度三門東西各築敖倉，自東至者，東倉受之；三門迫險，則旁河鑿山，以開車道，運十數里，西倉受之。度宜徐運抵太原倉，趨河入渭，更無留阻，可減費鉅萬。」天子然其計，拜黃門侍郎、同中書門下平章事，充轉運使。



 於是置河陰、集津、三門倉，引天下租繇盟津溯河而西。三年積七百萬石，省運費三十萬緡。或曰：「以此緡納於上，足以明功。」答曰：「是謂以國財求寵，其可乎？」敕吏為和市費。遷侍中。



 二十四年，以尚書左丞相罷，封趙城侯。夷州刺史楊浚以贓抵死，有詔杖六十，流古州。耀卿上言：「刺史、縣令異諸吏，為人父母，風化所瞻。令使裸躬受笞，事太逼辱。法至死，則天下共之。然一朝下吏，屈挫牽頓，民且哀憐，是忘免死之恩，而有傷心之痛，恐非崇守長、勸風俗意。又雜犯抵死無杖刑，必三覆後決，今非時不覆，或夭其命，非所以寬宥之也。凡大暑決囚多死，秋冬乃有全者。請今貸死決杖，會盛夏生長時並停，則有再生之實。」



 是時，特進蓋嘉運破突騎施還，詔為河西、隴右節度使，因令經略吐籓。嘉運以新立功，日酣遨未赴屯。耀卿言於帝曰：「嘉運精勁勇烈誠有餘，然臣見其誇言驕色，竊憂之，恐不足與立事。今盛秋防邊，日月已薄，當與軍中士卒相見。若不素講，雖決在一時，恐非制勝萬全之義。且兵未及訓，不能知法；士未懷惠，不可共心。使幸而有楞，非師出以律之善。又萬人之命倚於將，示不得已，故鑿兇門而出。今酣呶朝夕，胖肆自安，非愛人憂國者，不可不察。茍不易帥，宜嚴詔申約，以督其行。」帝乃促嘉運詣部，卒無功還。



 天寶初，進尚書左僕射，俄改右僕射，而李林甫代之。上日，林甫到本省，具朝服劍佩，博士導，郎官唱案。禮畢，就耀卿聽事，乃常服，以贊者主事導唱。林甫驚曰：「班爵與公同，而禮數異，何也？」」耀卿曰：「比苦眩，不堪重衣。又郎、博士紛泊，非病士所宜。」林甫默然慚。居一歲，卒，年六十三，贈太子太傅，謚曰文獻。子綜，吏部郎中。綜子佶。



 佶字弘正，幼能文。第進士，補校書郎，判等高，授藍田尉。德宗詔發畿縣民城奉天，嚴郢為京兆，政刻急，本曹尉韋重規妻乳且疾，不敢免。佶請代役，要如程，當時稱其義。



 帝幸梁，佶奔見行在，授補闕。李懷光以河中叛，佶建議請討，帝深器之。詔用盧杞為饒州刺史，與諫官執不可。歷遷諫議大夫。黔中觀察使。韋士文為夷獠所逐，詔佶代之，部夷安服。



 歷同州刺史、中書舍人，遷尚書右丞。時李巽以兵部尚書領鹽鐵，將遷使局就本曹，經構已半，會佶至，以為不可。巽雖怙恩而強，猶撤之，時重其有守。改吏部侍郎，以疾為國子祭酒、工部尚書。卒，贈吏部尚書，謚曰貞。



 佶清勁明銳，所與友皆第一流，鄭餘慶尤厚善。既歿，餘慶為行服，士林美之。



 贊曰：開元之盛，所置輔佐，皆得賢才，不者若張、源等，猶惓事職，其建明有足稱道。朝多君子，信太平基歟！張氏三世宰相，然器有所窮，嘉貞窮於俗，延賞窮於忮，弘靖窮於權，惜哉！



\end{pinyinscope}