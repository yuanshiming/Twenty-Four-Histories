\article{列傳第一百二十　孝友}

\begin{pinyinscope}

 唐受命二百八十八年，以孝悌名通朝廷者，多閭巷刺草之民，皆得書於史官。



 萬年王世貴，長安嚴待封，涇陽田伯明，華原韓難陀，華州王瞿曇，鄭縣辛法汪、郭士舉、張長、郭士度、鄭迪、柳仁忠、能君德、劉崇、甘元爽、韓子尚、韓思約，下邽張萬徹，朝邑申屠思恭、呂昂，鶉觚張元亮，靈臺孫智和，新平馮猛將，宜川司馬芬，洛交周崇俊，洛川何善宜，博陵崔定仁，冀州燕遺倩，貝州馬衡，滄州鄭士才，清池孫楚信、劉賢，渤海邊鳳舉，瀛州硃寶積，樂陵蘇伏念，邯鄲章征，雞澤馮仁海、郭守素，文安董相，武邑王達多、張丘感、張藝朗暨孫師才、張義節，沙河趙君惠，南樂穀感德，魏縣毛仁，武城茹智達，歷亭王師威、李肆仁，臨河李文綢，湯陰後斥奴，鼓城彭思義、陳屺、田堤岳，太原盧遺仁、王知道，蒲州賈孝才，解縣衛玄表，南嶽張利見，安邑曹文行、孫懷應、相里志降、楊王操、邵玄同、張衡、曹存勛、李文褒、董文海、李文秀、張仙兒、張公憲，虞鄉董敬直，河東張金城、呂神通、呂雲、呂志挺、呂元光、趙舉、張祐、姚熾、張師德、馮巨源、杜山藏，河西郭文政，伊闕任仲濟、源榮璧，汴州張士巖，陳留家師諒、董允恭，尉氏楊思貞，中牟潘良瑗暨子季通，陽武時惠珣，封丘楊嵩珪，許田李頤道，胙城蔡洪、石善雄暨孫彥威，朗山胡君才，徐州皇甫恆，彭城尹務榮，荊州劉寶，長壽史摶，益州焦懷肅、郭景華，郪縣曹少微，涪城趙煙，資陽趙光寓、黃昪，梓潼馬冬王、秦舉、王興嗣，依政樊漪，巴西韋士宗、文博熒暨子詮，南鄭李貞古，巢縣張進昭，萬載廖洪，南陵蘇仲方，鄱陽張言贊，樂平謝惟勤、沈普、姜崌，上饒鮑嘉福、虞熔真，句容張常洧，弋陽張球、李營暨子凝孫楚，貴溪黃舟，建昌熊士贍，臨江袁鳴，贛縣謝俊，餘杭何公弁、章成緬、方宗，建德何起門，桐廬祝希進，諸暨張萬和，蕭山李渭、許伯會、戴恭、俞僅，信安徐知新、徐惠諲，東陽應先、唐君祐，睦州許利川，建陽劉常，邵武黃亙、張巨篯、吳海，泉山黃嘉猷，永泰王奭，皆事親居喪著至行者。萬年宋興貴，奉先張郛，澧陽張仁興，櫟陽董思寵，湖城閻旻，高平雍仙高，湖城閻酆，正平周思藝、張子英，曲沃張君密、秦德方、馬玄操、李君則，太平趙德儼，隴西陳嗣，北海呂元簡，經城宋洸之，單父劉九江，無棣徐文亮，樂陵吳正表，河間劉宣、董永，安邑任君義、衛開，龍門梁神義、賀見涉、張奇異，鄭縣王元緒、寇元童，舒城徐行周，睦州方良琨，桐廬戴元益，高安宋練，涇縣萬晏，弋陽李植，繁昌王丕，皆數世同居者。天子皆旌表門閭，賜粟帛，州縣存問，復賦稅，有授以官者。



 唐時陳藏器著《本草拾遺》，謂人肉治羸疾，自是民間以父母疾，多刲股肉而進。又有京兆張阿九、趙言，奉天趙正言、滑清泌，羽林飛騎啖榮祿，鄭縣吳孝友，華陰尹義華，潞州張光玼，解縣南鍛，河東李忠孝、韓放，鄢陵任客奴，絳縣張子英，平原楊仙朝，樂工段日升，河東將陳涉，襄陽馮子，城固雍孫八，虞鄉張抱玉、骨英秀，榆次馮秀誠，封丘楊嵩珪、劉浩，清池硃庭玉、弟庭金，繁昌硃心存，歙縣黃芮，左千牛薛鋒及河陽劉士約，或給帛，或旌表門閭，皆名在國史。善乎！韓愈之論也，曰：「父母疾，亨藥餌，以是為孝，未聞毀支體者也。茍不傷義，則聖賢先眾而為之。是不幸因而且死，則毀傷滅絕之罪有歸矣，安可旌其門以表異之？」雖然，委巷之陋，非有學術禮義之資，能忘身以及其親，出於誠心，亦足稱者。故列十七八焉。廣明後，方鎮凌法，誇地千里，事不上聞，孝悌篤行之士，旌命所不及。載小說者，名字不參見他書，不可錄。若李知本、張志寬之屬，承上順下，有禮讓君子之風，故輯而序之。張士巖父病，藥須鯉魚，冬月冰合，有獺銜魚至前，得以供父，父遂愈。母病癰，士巖吮血。父亡，廬墓，有虎狼依之。焦懷肅母病，每嘗其唾，若味異，輒悲號幾絕。母終，水漿不入口五日，負土成墳，廬守，日一食，杖然後起。繼母沒，亦如之。張進昭，母患狐刺，左手墮而終。及殯，進昭截左腕廬於墓。張公藝九世同居，北齊東安王永樂、隋大使梁子恭躬慰撫，表其門。高宗有事太山，臨幸其居，問本末，書「忍」字以對，天子為流涕，賜縑帛而去。四人名頗著，詳見於篇。



 李知本，趙州元氏人，元魏洛州刺史靈六世孫。父孝端，仕隋為獲嘉丞。與族弟太沖俱有世閥，而太沖官婚最高，鄉人語曰：「太沖無兄，孝端無弟。」



 知本涉經術，事親篤至，與弟知隱雍順，子孫百餘，至貲用僮僕無間也。大業末，盜賊過閭不入，相戒曰：「無犯義門。」往依者五百餘室，皆以免。貞觀初，知隱為伊闕丞，知夏津令。開元中，孫瑱為給事中、揚州長史。知隱孫顒，有文辭，至太常少卿。從祖兄弟位給事中，凡四人。



 張志寬，蒲州安邑人。居父喪而毀，州里稱之。王君廓兵略地，不暴其閭，倚全者百許姓。後為里正，忽詣縣稱母疾求急，令問狀，對曰：「母有疾，志寬輒病，是以知之。」令謂其妄，系於獄，馳驗如言，乃慰遣之。母終，負土成墳，手蒔松柏。高祖遣使者就吊，拜員外散騎常侍，賜物四十段，表其閭。



 劉君良，瀛州饒陽人。四世同居，族兄弟猶同產也，門內鬥粟尺帛無所私。隋大業末，荒饉，妻勸其異居，因易置庭樹鳥雛，令斗且鳴，家人怪之，妻曰：「天下亂，禽鳥不相容，況人邪！」君良即與兄弟別處。月餘，密知其計，因斥去妻，曰：「爾破吾家！」召兄弟流涕以告，更復同居。天下亂，鄉人共依之，眾築為堡，因號義成堡。武德中，深州別駕楊弘業至其居，凡六院共一庖，子弟皆有禮節，嘆挹而去。貞觀六年，表異門閭。



 王少玄，博州聊城人。父隋末死亂兵，遺腹生少玄。甫十歲，問父所在，母以告，即哀泣求尸。時野中白骨覆壓，或曰：「以子血漬而滲者，父胔也。」少玄鑱膚，閱旬而獲，遂以葬。創甚，彌年乃興。貞觀中，州言狀，拜徐王府參軍。



 任敬臣，字希古，棣州人。五歲喪母，哀毀天至。七歲，問父英曰：「若何可以報母？」英曰：「揚名顯親可也。」乃刻志從學。汝南任處權見其文，驚曰：「孔子稱顏回之賢，以為弗如也。吾非古人，然見此兒，信不可及。」十六，刺史崔樞欲舉秀才，自以學未廣，遁去。又三年卒業，舉孝廉，授著作局正字。父亡，數殞絕，繼母曰：「而不勝喪，謂孝可乎？」敬臣更進饘粥。服除，遷秘書郎。休沐，闔門誦書。監虞世南器其人，歲終，書上考，固辭。召為弘文館學士，俄授越王府西閣祭酒。當代，王再表留，進朝請郎。舉制科，擢許王文學。復為弘文館學士，終太子舍人。



 支叔才，定州人。隋末荒饉，夜丐食野中，還進母，為賊執，欲殺之，告以情，賊閔其孝，為解縛。母病癰，叔才吮瘡注藥。及亡，廬墓，有白鵲止廬傍。高宗時，表異其家。



 至德間，有常州人王遇、弟遐俱為賊執，將釋一人，兄弟相讓死，賊感其意，盡縱之。



 程袁師，宋州人。母病，十旬不褫帶，藥不嘗不進。代弟戍洛州。母終，聞訃，日走二百里，因負土築墳，號臒，人不復識。改葬曾門以來，閱二十年乃畢。常有白狼、黃蛇馴墓左，每哭，群鳥鳴翔。永徽中，刺史狀諸朝，詔吏敦駕。既至，不願仕，授儒林郎，還之。



 武弘度，士畐兄之子，補相州司兵參軍。永徽中，父卒，自徐州被發徒跣趨喪所，負土築塋，晨夕號，日一溢米。素芝產廬前，貍擾其旁。高宗下詔褒美，旌其門。



 宋思禮，字過庭，事繼母徐為聞孝。補蕭縣主簿。會大旱，井池涸，母羸疾，非泉水不適口，思禮憂懼且禱，忽有泉出諸庭，味甘寒，日不乏汲。縣人異之，尉柳晃為刻石頌其孝感。



 鄭潛曜者，父萬鈞，駙馬都尉、滎陽郡公。母，代國長公主。開元中，主寢疾，潛曜侍左右，造次不去，累三月不靧面。主疾侵，刺血為書請諸神，丐以身代。火書，而「神許」二字獨不化。翌日主愈，戒左右無敢言。後尚臨晉長公主，歷太僕光祿卿。



 元讓，雍州武功人。擢明經，以母病不肯調，侍膳不出閭數十年。母終，廬墓次，廢櫛沐，飯菜飲水。咸亨中，太子監國，下令表闕於門。永淳初，巡察使表讓孝悌卓越，擢太子右內率府長史。歲滿，還鄉里，人有所訟，皆詣讓判。中宗在東宮，召拜司議郎，入謁，武后望謂曰：「卿孝於家，必能忠於國，宜以治道輔吾子。」尋卒。



 裴敬彞，絳州聞喜人。曾祖子通，隋開皇中以太中大夫居母喪，哭喪明，有白烏巢塚樾。兄弟八人皆為名孝，詔表門闕，世謂「義門裴氏」。



 敬彞七歲能文章，性謹敏，宗族重之，號「甘露頂」。父智周，補臨黃令，為下所訟。敬彞年十四，詣巡察使唐臨直枉，臨奇之，試命作賦，賦工。父罪已釋，表敬彞於朝，補陳王府典簽。一日，忽泣涕謂左右曰：「大人病痛，吾輒然，今心悸而痛，事叵測。」乃請急，倍道歸，而父已卒，羸毀逾禮。乾封初，遷累監察御史。母病，醫許仁則者鐍不能乘，敬彞自為輿往迎。既居喪，詔贈縑帛，官為作靈輿。終服，以著作郎兼修國史。歷中書舍人、太子左庶子。武后時，為酷吏所陷，死嶺南。



 梁文貞，虢州閺鄉人。少從軍守邊，逮還，親已亡。自傷不得養，即穿壙為門，晨夕汛掃，廬墓左，喑默三十年，家人有所問，畫文以對。會官改新道，出文貞廬前，行旅見之，皆為流涕。有甘露降塋木，白兔馴擾，縣令刊石紀之。開元中，刺史許景先表文貞孝絕倫類，詔付史官。



 沈季詮，字子平，洪州豫章人。少孤，事母孝，未嘗與人爭，皆以為怯。季詮曰：「吾怯乎？為人子者，可遺憂於親乎哉！」貞觀中，侍母度江，遇暴風，母溺死，季詮號呼投江中，少選，持母臂浮出水上。都督謝叔方具禮祭而葬之。



 許伯會，越州蕭山人。或曰玄度十二世孫。舉孝廉。上元中，為衡陽博士。母喪，負土成墳，不御絮帛、嘗滋味。野火將逮塋樹，悲號於天，俄而雨，火滅。歲旱，泉湧廬前，靈芝生。



 陳集原，瀧州開陽人。世為酋長。父龍樹，為欽州刺史，有疾，即集原輒不食。及亡，嘔血數升，即塋作廬，盡以田貲讓兄弟，里人高之。武后時，歷右豹韜衛大將軍。



 陸南金，蘇州吳人。祖士季，從同郡顧野王學《左氏春秋》、《司馬史》、《班氏漢書》。仕隋為越王侗記室兼侍讀。侗稱制，擢著作郎。時王世充將篡逆，侗謂士季曰：「隋有天下三十年，朝果無忠臣乎？」士季對曰：「見危授命，臣宿志也。請因啟事為陛下殺之。」謀洩，停侍讀，乃不克。貞觀初，終太學博士兼弘文館學士。



 南金仕為太常奉禮郎。開元初，少卿廬崇道抵罪徙嶺南，逃還東都。南金居母喪，崇道偽稱吊客，入而道其情，南金匿之。俄為仇人跡告，詔侍御史王旭捕按，南金當重法，弟趙璧詣旭自言：「匿崇道者我也，請死。」南金固言弟自誣不情，旭怪之，趙璧曰：「母未葬，妹未歸，兄能辦之，我生無益，不如死。」旭驚，上狀。玄宗皆宥之。



 南金知書史，履操謹完。張說、陸象先以賢謂之，由庫部員外以痼疾改太子洗馬，卒。



 張琇，河中解人。父審素，為巂州都督，有陳纂仁者，誣其冒戰級、私庸兵。玄宗疑之，詔監察御史楊汪即按。纂仁復告審素與總管董堂禮謀反。於是汪收審素系雅州獄，馳至巂州按反狀。堂禮不勝忿，殺纂仁，以兵七百圍汪，脅使露章雪審素罪。既而吏共斬堂禮，汪得出，遂當審素實反，斬之，沒其家。琇與兄瑝尚幼，徙嶺南。久之，逃還。汪更名萬頃。瑝時年十三，琇少二歲。夜狙萬頃於魏王池，瑝斫其馬，萬頃驚，不及斗，為琇所殺。條所以殺萬頃狀系於斧，奔江南，將殺構父罪者，然後詣有司。道汜水，吏捕以聞。中書令張九齡等皆稱其孝烈，宜貸死，侍中裴耀卿等陳不可，帝亦謂然，謂九齡曰：「孝子者，義不顧命。殺之可成其志，赦之則虧律。凡為子，孰不願孝？轉相仇殺，遂無已時。」卒用耀卿議，議者以為冤。帝下詔申諭，乃殺之。臨刑賜食，瑝不能進，琇色自如，曰：「下見先人，復何恨！」人莫不閔之，為誄揭於道，斂錢為葬北邙，尚恐仇人發之，作疑塚，使不知其處。



 太宗時，有即墨人王君操，父隋末為鄉人李君則所殺，亡命去，時君操尚幼。至貞觀時，朝世更易，而君操窶孤，仇家無所憚，詣州自言。君操密挾刃殺之，剔其心肝啖立盡，趨告刺史曰：「父死兇手，歷二十年不克報，乃今刷憤，願歸死有司。」州上狀，帝為貸死。



 高宗時，絳州人趙師舉父為人殺，師舉幼，母改嫁，仇家不疑。師舉長，為人庸，夜讀書。久之，手殺仇人，詣官自陳，帝原之。



 永徽初，同官人同蹄智壽父為族人所害，智壽與弟智爽候諸塗，擊殺之，相率歸有司爭為首，有司不能決者三年。或言弟始謀，乃論死，臨刑曰：「仇已報，死不恨。」智壽自投地委頓，身無完膚，舐智爽血盡乃已，見者傷之。



 武后時，下邽人徐元慶父爽為縣尉趙師韞所殺，元慶變姓名為驛家保。久之，師韞以御史舍亭下，元慶手殺之，自囚詣官。後欲赦死，左拾遺陳子昂議曰：



 先王立禮以進人，明罰以齊政。枕干仇敵，人子義也；誅罪禁亂，王政綱也。然無義不可訓人，亂綱不可明法。聖人修禮治內，飭法防外，使守法者不以禮廢刑，居禮者不以法傷義，然後暴亂銷，廉恥興，天下所以直道而行也。



 元慶報父仇，束身歸罪，雖古烈士何以加？然殺人者死，畫一之制也，法不可二，元慶宜伏辜。《傳》曰：「父仇不同天。」勸人之教也。教之不茍，元慶宜赦。



 臣聞刑所以生，遏亂也；仁所以利，崇德也。今報父之仇，非亂也；行子之道，仁也。仁而無利，與同亂誅，是曰能刑，未可以訓。然則邪由正生，治必亂作，故禮防不勝，先王以制刑也。今義元慶之節，則廢刑也。跡元慶所以能義動天下，以其忘生而趨其德也。若釋罪以利其生，是奪其德，虧其義，非所謂殺身成仁、全死忘生之節。臣謂宜正國之典，寘之以刑，然後旌閭墓可也。



 時韙其言。後禮部員外郎柳宗元駁曰：



 禮之大本，以防亂也。若曰：無為賊虐，凡為子者殺無赦。刑之大本，亦以防亂也。若曰：無為賊虐，凡為治者殺無赦。其本則合，其用則異。旌與誅，不得並也。誅其可旌，茲謂濫，黷刑甚矣；旌其可誅，茲謂僭，壞禮甚矣。



 若師韞獨以私怨，奮吏氣，虐非辜，州牧不知罪，刑官不知問，上下蒙冒，號不聞。而元慶能處心積慮以沖仇人之胸，介然自克，即死無憾，是守禮而行義也。執事者宜有慚色，將謝之不暇，而又何誅焉？



 其或父不免於罪，師韞之誅，不愆於法，是非死於吏也，是死於法也。法其可仇乎？仇天子之法，而戕奉法之吏，是悖驁而凌上也。執而誅之，所以正邦典，而又何旌焉？



 禮之所謂仇者，冤抑沈痛而號無告也，非謂抵罪觸法，陷於大戮，而曰彼殺之我乃殺之，不議曲直，暴寡脅弱而已。《春秋傳》曰：「父不受誅，子復仇可也；父受誅，子復仇，此推刃之道。復仇不除害。」今若取此以斷兩下相殺，則合於禮矣。



 且夫不忘仇，孝也；不愛死，義也。元慶能不越於禮，服孝死義，是必達理而聞道者也。夫達理聞道之人，豈其以王法為敵仇者哉！議者反以為戮，黷刑壞禮，其不可以為典明矣。請下臣議附於令，有斷斯獄者，不宜以前議從事。



 憲宗時，衢州人餘常安父、叔皆為里人謝全所殺。常安八歲，已能謀復仇。十有七年，卒殺全。刺史元錫奏輕比，刑部尚書李鄘執不可，卒抵死。



 又富平人梁悅父為秦果所殺，悅殺仇，詣縣請罪。詔曰：「在《禮》父仇不同天，而法殺人必死。禮、法，王教大端也，二說異焉。下尚書省議。」職方員外郎韓愈曰：



 子復父仇，見於《春秋》、於《禮記》、《周官》，若子史，不勝數，未有非而罪者。最宜詳於律，而律無條，非闕文也。蓋以為不許復仇，則傷孝子之心；許復仇，則人將倚法顓殺，無以禁止。夫律雖本於聖人，然執而行之者，有司也。經之所明者，制有司者也。丁寧其義於經而深沒其文於律者，將使法吏一斷於法，而經術之士得引經以議也。



 《周官》曰：「凡殺人而義者，令勿仇，仇之則死。」義者，宜也。明殺人而不得其宜者，子得復仇也。此百姓之相仇者也。公羊子曰：「父不受誅，子復仇可也。」不受誅者，罪不當誅也。誅者，上施下之辭，非百姓相殺也。《周官》曰：「凡報仇讎者，書於士，殺之無罪。」言將復仇，必先言於官，則無罪也。



 復仇之名雖同，而其事各異。或百姓相仇，如《周官》所稱，可議於今者；或為官吏所誅，如《公羊》所稱，不可行於今者。《周官》所稱：將復仇先告於士，若孤稚羸弱，抱微志而伺敵人之便，恐不能自言，未可以為斷於今也。然則殺之與赦不可一，宜定其制曰：「有復父仇者，事發，具其事下尚書省，集議以聞，酌處之。」則經無失指矣。



 有詔以悅申冤，請罪詣公門，流循州。



 穆宗世，京兆人康買得，年十四，父憲責錢於雲陽張蒞，蒞醉，拉憲危死。買得以蒞趫悍，度救不足解，則舉鍤擊其首，三日蒞死。刑部侍郎孫革建言：「買得救父難不為暴，度不解而擊不為兇。先王制刑，必先父子之親。《春秋》原心定罪，《周書》諸罰有權。買得孝性天至，宜賜矜宥。」有詔減死。



 侯知道、程俱羅者，靈州靈武人。居親喪，穿壙作塚，皆身執其勞，鄉人助者，即哭而卻之。廬墳次，哭泣無節，知道七年、俱羅三年不止。知道垢塵積首，率夜半傅墳，踴而哭，鳥獸為悲號。李華作《二孝贊》表其行，曰：「厥初生人，有君有親。孝親為子，忠君為臣。兆自天命，降及人倫。背死不義，忘生不仁。過及智就，為之禮文。至哉侯氏，創巨病殷。手足胼胝，以成高墳。夜黑飆動，如臨鬼神。哭無常聲，迥徹蒼旻。苴斬三年，爾獨終身。嗟嗟程生，其哀也均。顧後絕配，瞻前無鄰。」



 又有何澄粹者，池州人。親病日錮，俗尚鬼，病者不進藥。澄粹剔股肉進，親疾為瘳。後親沒，伏於墓，哭踴無數，以毀卒，當時號「青陽孝子」，士為作誄甚眾。



 壽州安豐李興亦有至行，柳宗元為作《孝門銘》，曰：「壽州刺史臣承思言：『九月丁亥，安豐令上所部編戶氓興，父被惡疾，歲月就亟，興自刃股肉，假托饋獻，父老病已不能啖，宿而死。興號呼撫臆，口鼻垂血，捧土就墳，沾漬涕洟。墳左作小廬，蒙以苫茨，伏匿其中，扶服頓踴，晝夜哭訴。孝誠幽達，神為見異，廬上產紫芝、白芝，廬中醴泉湧。此皆陛下孝治神化，陰中其心，而克致斯事。謹按興匹庶賤陋，循習淺下，性非文字所導，生與耨耒為業，而能鐘彼醇孝，超出古烈，天意神道，猶錫瑞物以表殊異。伏惟陛下有唐堯如神之德，宜加旌褒，合於上下。請表其里閭，刻石明白，宣延風美，觀示後祀，永無極。臣昧死請。』制曰可。銘曰：『懿厥孝思，茲惟淑靈。稟承粹和，篤守天經。泣侍羸疾，默禱隱冥。引刃自向，殘肌敗形。羞膳奉進，憂勞孝誠。惟時高高，曾不視聽。創巨痛仍，號於穹旻。捧土濡涕，頓首成墳。搯膺腐眥，寒暑在廬。草木悴死，鳥獸踟躕。殊類異族，亦相其哀。肇有二位，孝道爰興。克脩厥猷，載籍是登。在帝有虞，以孝烝烝。仲尼述經，以教於曾。惟昔魯侯，見命夷宮。亦有考叔，寤莊稱純。顯顯李氏，實與之倫。哀嗟道路，涕慕裡鄰。神錫秘祉，三秀靈泉。帝命薦加，亦表其門。統一上下，交贊天人。建此碑號，億齡揚芬。』」



 許法慎，滄州清池人。甫三歲，已有知。時母病，不飲乳，慘慘有憂色。或以珍餌詭悅之，輒不食，還以進母。後親喪，常廬於塋，有甘露、嘉禾、靈芝、木連理、白兔之祥。天寶中，表異其閭。



 林攢，泉州莆田人。貞元初，仕為福唐尉。母羸老，未及迎而病。攢聞，棄官還。及母亡，水漿不入口五日。自埏甓作塚，廬其右，有白烏來，甘露降。觀察使李若初遣官屬驗實，會露晞，里人失色，攢哭曰：「天所降露，禍我邪？」俄而露復集，烏亦回翔。詔作二闕於母墓前，又表其閭，蠲徭役，時號「闕下林家」。



 陳饒奴，饒州人。年十二，親並亡，窶弱居喪，又歲饑，或教其分弟妹，可全性命。饒奴流涕，身丐訴相全養。刺史李復異之，給資儲，署其門曰「孝友童子」。



 王博武，許州人。會昌中，侍母至廣州，及沙湧口，暴風，母溺死，博武自投於水。嶺南節度使盧貞俾吏沈罟，獲二尸焉，乃葬之，表其墓曰「孝子墓」。詔為刻石。



 萬敬儒，廬州人。三世同居，喪親，廬墓，刺血寫浮屠書，斷手二指，輒復生。州改所居曰成孝鄉廣孝聚。大中時，表其家。



 章全益，梓州涪城人。少孤，為兄全啟所鞠。母病，全啟刲股膳母而愈。及全啟亡，全益服斬衰，斷手一指以報。不畜妻，僮僕處一室，賣藥自業，世傳能作黃金。居成都四十年，號章孝子，卒，年九十八。



 贊曰：聖人治天下有道，曰「要在孝悌而已」。父父也，子子也，兄兄也，弟弟也，推而之國，國而之天下，建一善而百行從，其失則以法繩之。故曰：「孝者天下大本，法其末也。」至匹夫單人，行孝一概，而兇盜不敢凌，天子喟而旌之者，以其教孝而求忠也。故裒而著於篇。



\end{pinyinscope}