\article{列傳第八　諸帝公主}

\begin{pinyinscope}

 世祖一女。



 同安公主，高祖同母媦也。下嫁隋州刺史王裕。貞觀時，以屬尊進大長公主。嘗有疾，太宗躬省視，賜縑五百，姆侍皆有賚予。永徽初，賜實戶三百。薨年八十六。裕，隋司徒柬之子，終開府儀同三司。



 高祖十九女。



 長沙公主，下嫁馮少師。



 襄陽公主，下嫁竇誕。



 平陽昭公主，太穆皇后所生，下嫁柴紹。初，高祖兵興，主居長安，紹曰：「尊公將以兵清京師，我欲往，恐不能偕，奈何？」主曰：「公行矣，我自為計。」紹詭道走並州，主奔鄠，發家貲招南山亡命，得數百人以應帝。於是，名賊何潘仁壁司竹園，殺行人，稱總管，主遣家奴馬三寶喻降之，共攻鄠阜。別部賊李仲文、向善志、丘師利等各持所領會戲下，因略地盩厔、武功、始平，下之。乃申法誓眾，禁剽奪，遠近咸附，勒兵七萬，威振關中。帝度河，紹以數百騎並南山來迎，主引精兵萬人與秦王會渭北。紹及主對置幕府，分定京師，號「娘子軍」。帝即位，以功給賚不涯。武德六年薨，葬加前後部羽葆、鼓吹、大路、麾幢、虎賁、甲卒、班劍。太常議：「婦人葬，古無鼓吹。」帝不從，曰：「鼓吹，軍樂也。往者主身執金鼓，參佐命，於古有邪？宜用之。」



 高密公主，下嫁長孫孝政，又嫁段綸。綸，隋兵部尚書文振子，為工部尚書、杞國公。永徽六年主薨，遺命：「吾葬必令墓東向，以望獻陵，冀不忘孝也。」



 長廣公主，始封桂陽。下嫁趙慈景。慈景，隴西人，帝美其姿制，故妻之。帝起兵，或勸亡去，對曰：「母以我為命，且安往？」吏捕系於獄。帝平京師，引拜開化郡公，為相國府文學。進兵部侍郎。為華州刺史。討堯君素戰死、贈秦州刺史，謚曰忠。公主更嫁楊師道。聰悟有思，工為詩，豪侈自肆，晚稍折節，以壽薨。



 長沙公主，始封萬春。下嫁豆盧寬子懷讓。



 房陵公主，始封永嘉。下嫁竇奉節，又嫁賀蘭僧伽。



 九江公主，下嫁執失思力。



 廬陵公主，下嫁喬師望，為同州刺史。



 南昌公主，下嫁蘇勖。



 安平公主，下嫁楊思敬。



 淮南公主，下嫁封道言。



 真定公主，下嫁崔恭禮。



 衡陽公主，下嫁阿史那社爾。



 丹陽公主，下嫁薛萬徹。萬徹蠢甚，公主羞，不與同席者數月。太宗聞，笑焉，為置酒，悉召它婿與萬徹從容語，握槊賭所佩刀，陽不勝，遂解賜之。主喜，命同載以歸。



 臨海公主，下嫁裴律師。



 館陶公主，下嫁崔宣慶。



 安定公主，始封千金。下嫁溫挺。挺死，又嫁鄭敬玄。



 常樂公主，下嫁趙瑰。生女，為周王妃，武後殺之。逐瑰括州刺史，徙壽州。越王貞將舉兵，遺瑰書假道，瑰將應之。主進使者曰：「為我謝王，與其進，不與其退，。若諸王皆丈夫，不應掩久至是。我聞楊氏篡周，尉遲迥乃周出，猶能連突厥，使天下響震，況諸王國懿親，宗社所托，不舍生取義，尚何須邪？人臣同國患為忠，不同為逆，王等勉之。」王敗，周興劾瑰與主連謀，皆被殺。



 太宗二十一女。



 襄城公主，下嫁蕭銳。性孝睦，動循矩法，帝敕諸公主視為師式。有司告營別第，辭曰：「婦事舅姑如父母，異宮則定省闕。」止葺故第，門列雙戟而已。銳卒，更嫁姜簡。永徽二年薨，高宗舉哀於命婦朝堂，遣工部侍郎丘行淹馳驛吊祭，陪葬昭陵。喪次故城，帝登樓望哭以送柩。



 汝南公主，蚤薨。



 南平公主，下嫁王敬直，以累斥嶺南，更嫁劉玄意。



 遂安公主，下嫁竇逵。逵死，又嫁王大禮。



 長樂公主，下嫁長孫沖。帝以長孫皇后所生，故敕有司裝齎視長公主而倍之。魏徵曰：「昔漢明帝封諸王曰：『朕子安得同先帝子乎？』然則長公主者，尊公主矣。制有等差，渠可越也？」帝以語後，後曰：「嘗聞陛下厚禮徵而未知也，今聞其言，乃納主於義，社稷臣也。妾於陛下，夫婦之重，有所言，猶候顏色，況臣下情隔禮殊，而敢犯嚴顏陳忠言哉！願許之，與天下為公。」帝大悅，因請齎帛四十匹、錢四十萬即徵家賜之。



 豫章公主，下嫁唐義識。



 北景公主，始封巴陵。下嫁柴令武，坐與房遺愛謀反，同主賜死。顯慶中追贈，立廟於墓，四時祭以少牢。



 普安公主，下嫁史仁表。



 東陽公主，下嫁高履行。高宗即位，進為大長公主。韋正矩之誅，主坐婚家，斥徙集州。又坐章懷太子累，奪邑封。以長孫無忌舅族也，故武后惡之，垂拱中，並二子徙置巫州。



 臨川公主，韋貴妃所生。下嫁周道務。主工籀隸，能屬文。高宗立，上《孝德頌》，帝下詔褒答。永徽初，進長公主，恩賞卓異。永淳初薨。道務，殿中大監、譙郡公範之子。初，道務孺褓時，以功臣子養宮中。範卒，還第，毀瘠如成人。復內之，年十四乃得出。歷營州都督，檢校右驍衛將軍。謚曰襄。



 清河公主名敬，字德賢，下嫁程懷亮，薨麟德時，陪葬昭陵。懷亮，知節子也，終寧遠將軍。



 蘭陵公主名淑，字麗貞，下嫁竇懷悊，薨顯慶時。懷悊官兗州都督，太穆皇后之族子。



 晉安公主，下嫁韋思安，又嫁楊仁輅。



 安康公主，下嫁獨孤謀。



 新興公主，下嫁長孫曦。



 城陽公主，下嫁杜荷，坐太子承乾事誅，又嫁薛瓘。初，主之婚，帝使卜之，繇曰：「二火皆食，始同榮，末同戚，請晝昏則吉。」馬周諫曰：「朝謁以朝，思相戒也；講習以晝，思相成也；燕飲以昃，思相歡也；婚合以夜，思相親也。故上下有成，內外有親，動息有時，吉兇有儀。今先亂其始，不可為也。夫卜所以決疑，若黷禮慢先，聖人所不用。」帝乃止。麟德初，瓘歷左奉宸衛將軍。主坐巫蠱，斥瓘房州刺史，主從之官。咸亨中，主薨而瓘卒，雙柩還京師。子顗，封河東縣侯、濟州刺史。瑯邪王沖起兵，顗與弟紹以所部庸、調作兵募士，且應之。沖敗，殺都吏以滅口。事洩，下獄俱死。



 合浦公主，始封高陽。下嫁房玄齡子遺愛。主，帝所愛，故禮異它婿。主負所愛而驕。房遺直以嫡當拜銀青光祿大夫，讓弟遺愛，帝不許。玄齡卒，主導遺愛異貲，既而反譖之，遺直自言，帝痛讓主，乃免。自是稍疏外，主怏怏。會御史劾盜，得浮屠辯機金寶神枕，自言主所賜。初，浮屠廬主之封地，會主與遺愛獵，見而悅之，具帳其廬，與之亂，更以二女子從遺愛，私餉億計。至是，浮屠殊死，殺奴婢十餘。主益望，帝崩無哀容。又浮屠智勖迎占禍福，惠弘能視鬼，道士李晃高醫，皆私侍主。主使掖廷令陳玄運伺宮省禨祥，步星次。永徽中，與遺愛謀反，賜死。顯慶時追贈。



 金山公主，蚤薨。



 晉陽公主字明達，幼字兕子，文德皇后所生。未嘗見喜慍色。帝有所怒責，必伺顏徐徐辯解，故省中多蒙其惠，莫不譽愛。後崩，時主始孩，不之識；及五歲，經後所游地，哀不自勝。帝諸子，唯晉王及主最少，故親畜之。王每出閤，主送至虔化門；泣而別。王勝衣，班於朝，主泣曰：「兄今與群臣同列，不得在內乎？」帝亦為流涕。主臨帝飛白書，下不能辨。薨年十二。帝閱三旬不常膳，日數十哀，因以臒羸。群臣進勉，帝曰：「朕渠不知悲愛無益？而不能已，我亦不知其所以然。」因詔有司簿主湯沐餘貲，營佛祠墓側。



 常山公主，未及下嫁，薨顯慶時。



 新城公主，晉陽母弟也。下嫁長孫詮，詮以罪徙巂州。更嫁韋正矩，為奉冕大夫，遇主不以禮。俄而主暴薨，高宗詔三司雜治，正矩不能辯，伏誅。以皇后禮葬昭陵旁。



 高宗三女。



 義陽公主，蕭淑妃所生，下嫁權毅。



 高安公主，義陽母弟也。始封宣城。下嫁潁州刺史王勖。天授中，勖為武后所誅。神龍初，進冊長公主，實封千戶，開府置官屬。睿宗立，增戶千。薨開元時，玄宗哭於暉政門，遣大鴻臚持節赴吊，京兆尹攝鴻臚護喪事。



 太平公主，則天皇后所生，後愛之傾諸女。榮國夫人死，後丐主為道士，以幸冥福。儀鳳中，吐蕃請主下嫁，後不欲棄之夷，乃真築宮，如方士薰戒，以拒和親事。久之，主衣紫袍玉帶，折上巾，具紛礪，歌舞帝前。帝及後大笑曰：「兒不為武官，何遽爾？」主曰：「以賜駙馬可乎？」帝識其意，擇薛紹尚之。假萬年縣為婚館，門隘不能容翟車，有司毀垣以入，自興安門設燎相屬，道樾為枯。紹死，更嫁武承嗣，會承嗣小疾，罷昏。後殺武攸暨妻，以配主。主方額廣頤，多陰謀，後常謂「類我」。而主內與謀，外檢畏，終後世無它訾。



 永淳之前，親王食實戶八百，增至千輒止；公主不過三百，而主獨加戶五十。及聖歷時，進及三千戶。預誅二張功，增號鎮國，與相王均封五千，而薛、武二家女皆食實封。主與相王衛王成王、長寧安樂二公主給衛士，環第十步一區，持兵呵衛，僭肖宮省。神龍時，與長寧、安樂、宜城、新都、定安、金城凡七公主，皆開府置官屬，視親王。安樂戶至三千，長寧二千五百，府不置長史。宜城、定安非韋後所生，戶止二千。主三子：崇簡、崇敏、崇行，皆拜三品。



 韋后、上官昭容用事，自以謀出主下遠甚，憚之。主亦自以軋而可勝，故益橫。於是推進天下士，謂儒者多窶狹，厚持金帛謝之，以動大議，遠近翕然響之。



 玄宗將誅韋氏，主與秘計，遣子崇簡從。事定，將立相王，未有以發其端者。主顧溫王乃兒子，可劫以為功，乃入見王曰：「天下事歸相王，此非兒所坐。」乃掖王下，取乘輿服進睿宗。睿宗即位，主權由此震天下，加實封至萬戶，三子封王，餘皆祭酒、九卿。主每奏事，漏數徙乃得退，所言皆從。有所論薦，或自寒冗躐進至侍從，旋踵將相。朝廷大政事非關決不下，聞不朝，則宰相就第咨判，天子殆畫可而已。主侍武后久，善策人主微指，先事逢合，無不中。田園遍近甸，皆上腴。吳、蜀、嶺嶠市作器用，州縣護送，道相望也。天下珍滋譎怪充於家，供帳聲伎與天子等。侍兒曳紈穀者數百，奴伯嫗監千人，隴右牧馬至萬匹。



 長安浮屠慧範畜貲千萬，諧結權近，本善張易之。及易之誅，或言其豫謀者，於是封上庸郡公，月給奉稍。主乳媼與通，奏擢三品御史大夫。御史魏傳弓劾其奸贓四十萬，請論死。中宗欲赦之，進曰：「刑賞，國大事，陛下賞已妄加矣，又欲廢刑，天下其謂何？」帝不得已，削銀青階。大夫薛謙光劾慧範不法，不可貸，主為申理，故謙光等反得罪。



 玄宗以太子監國，使宋王、岐王總禁兵。主恚權分，乘輦至光範門，召宰相白廢太子。於是宋璟、姚元之不悅，請出主東都，帝不許，詔主居蒲州。主大望，太子懼，奏斥璟、元之以銷戢怨嫌。監察御史慕容珣復劾慧範事，帝疑珣離間骨肉，貶密州司馬。主居外四月，太子表追還京師。



 時宰相七人，五出主門下。又左羽林大將軍常元楷、知羽林軍李慈皆私謁主。主內忌太子明，又宰相皆其黨，乃有逆謀。先天二年，與尚書左僕射竇懷貞、侍中岑羲、中書令蕭至忠崔湜、太子少保薛稷、雍州長史李晉、右散騎常侍昭文館學士賈膺福、鴻臚卿唐晙及元楷、慈、慧範等謀廢太子，使元楷、慈舉羽林兵入武德殿殺太子，懷貞、羲、至忠舉兵南衙為應。既有日矣，太子得其奸，召岐王、薛王、兵部尚書郭元振、將軍王毛仲、殿中少監姜晈、中書侍郎王琚、吏部侍郎崔日用定策。前一日，因毛仲取內閑馬三百，率太僕少卿李令問王守一、內侍高力士、果毅李守德叩虔化門，梟元楷、慈於北闕下，縛膺福內客省，執羲、至忠至朝堂，斬之，因大赦天下。主聞變，亡入南山，三日不出，賜死於第。諸子及黨與死者數十人。簿其田貲，瑰寶若山，督子貸，凡三年不能盡。崇簡素知主謀，苦諫，主怒，榜掠尤楚，至是復官爵，賜氏李。始，主作觀池樂游原，以為盛集，既敗，賜寧、申、岐、薛四王，都人歲祓禊其地。



 中宗八女。



 新都公主，下嫁武延暉。



 宜城公主，始封義安郡主。下嫁裴巽。巽有嬖姝，主恚，刖耳劓鼻，且斷巽發。帝怒，斥為縣主，巽左遷。久之，復故封。神龍元年，與長寧、新寧、義安、安樂、新平五郡主皆進封。



 定安公主，始封新寧郡。下嫁王同皎。同皎得罪，神龍時，又嫁韋濯。濯即韋皇后從祖弟，以衛尉少卿誅，更嫁太府卿崔銑。主薨，王同皎子請與父合葬，給事中夏侯銛曰：「主義絕王廟，恩成崔室，逝者有知，同皎將拒諸泉。」銑或訴於帝，乃止。銛坐是貶瀘州都督。



 長寧公主，韋庶人所生，下嫁楊慎交。造第東都，使楊務廉營總。第成，府財幾竭，乃擢務廉將作大匠。又取西京高士廉第、左金吾衛故營合為宅，右屬都城，左頫大道，作三重樓以馮觀，築山浚池。帝及後數臨幸，置酒賦詩。又並坊西隙地廣鞠場。東都廢永昌縣，主丐其治為府，以地瀕洛，築鄣之，崇臺、蜚觀相聯屬。無慮費二十萬。魏王泰故第，東西盡一坊，瀦沼三百畝，泰薨，以與民。至是，主丐得之，亭閣華詭捋西京。內倚母愛，寵傾一朝，與安樂宜城二主、後胃郕國崇國夫人爭任事，賕謁紛紜。東都第成，不及居，韋氏敗，斥慎交絳州別駕，主偕往，乃請以東都第為景雲祠，而西京鬻第，評木石直，為錢二十億萬。開元十六年，慎交死，主更嫁蘇彥伯。務廉卒坐贓數十萬，廢終身。



 永壽公主，下嫁韋金歲。蚤薨，長安初追贈。



 永泰公主，以郡主下嫁武延基。大足中，忤張易之，為武后所殺。帝追贈，以禮改葬，號墓為陵。



 安樂公主，最幼女。帝遷房陵而主生，解衣以褓之，名曰裹兒。姝秀辯敏，後尤愛之。下嫁武崇訓。帝復位，光艷動天下，侯王柄臣多出其門。嘗作詔，箝其前，請帝署可，帝笑從之。又請為皇太女，左僕射魏元忠諫不可，主曰：「元忠，山東木強，烏足論國事？阿武子尚為天子，天子女有不可乎？」與太平等七公主皆開府，而主府官屬尤濫，皆出屠販，納訾售官，降墨敕斜封授之，故號「斜封官」。主營第及安樂佛廬，皆憲寫宮省，而工緻過之。嘗請昆明池為私沼，帝曰：「先帝未有以與人者。」主不悅，自鑿定昆池，延袤數里。定，言可抗訂之也。司農卿趙履溫為繕治，累石肖華山，隥彴橫邪，回淵九折，以石瀵水。又為寶爐，鏤怪獸神禽，間以璖貝珊瑚，不可涯計。崇訓死，主素與武延秀亂，即嫁之。是日，假後車輅，自宮送至第，帝與後為御安福門臨觀，詔雍州長史竇懷貞為禮會使，弘文學士為儐，相王障車，捐賜金帛不貲。翌日，大會群臣太極殿，主被翠服出，向天子再拜，南面拜公卿，公卿皆伏地稽首。武攸暨與太平公主偶舞為帝壽。賜群臣帛數十萬。帝御承天門，大赦，因賜民酺三日，內外官賜勛，緣禮官屬兼階、爵。奪臨川長公主宅以為第，旁徹民廬，怨聲囂然。第成，禁藏空殫，假萬騎仗、內音樂送主還第，天子親幸，宴近臣。崇訓子方數歲，拜太常卿，封鎬國公，實封戶五百。公主滿孺月，帝、後復幸第，大赦天下。時主與長寧、定安三家廝臺掠民子女為奴婢，左臺侍御史袁從一縛送獄，主入訴，帝為手詔喻免。從一曰：「陛下納主訴，縱奴騶掠平民，何以治天下？臣知放奴則免禍，劾奴則得罪於主，然不忍屈陛下法，自偷生也。」不納。臨淄王誅庶人，主方覽鏡作眉，聞亂，走至右延明門，兵及，斬其首。追貶為「悖逆庶人」。睿宗即位，詔以二品禮葬之。趙履溫諂事主，嘗褫朝服，以項挽車。庶人死，蹈舞承天門呼萬歲，臨淄王斬之，父子同刑。百姓疾其興役，割取肉去。



 成安公主，字季姜。始封新平。下嫁韋捷。捷以韋後從子誅，主後薨。



 睿宗十一女。



 壽昌公主，下嫁崔真。



 安興昭懷公主，蚤薨。



 荊山公主，下嫁薛伯陽。



 淮陽公主，下嫁王承慶。



 代國公主名華，字華婉，劉皇后所生。下嫁鄭萬鈞。



 涼國公主字華莊，始封仙源。下嫁薛伯陽。



 薛國公主，始封清陽。下嫁王守一。守一誅，更嫁裴巽。



 鄎國公主，崔貴妃所生。三歲而妃薨，哭泣不食三日，如成人。始封荊山。下嫁薛儆，又嫁鄭孝義。開元初，封邑至千四百戶。



 金仙公主，始封西城縣主。景雲初進封。太極元年，與玉真公主皆為道士，築觀京師，又方士史崇玄為師。崇玄本寒人，事太平公主，得出入禁中，拜鴻臚卿，聲勢光重。觀始興，詔崇玄護作，日萬人。群浮屠疾之，以錢數十萬賂狂人段謙冒入承天門，升太極殿，自稱天子。有司執之，辭曰：「崇玄使我來。」詔流嶺南，且敕浮屠、方士無兩競。太平敗，崇玄伏誅。



 玉真公主字持盈，始封崇昌縣主。俄進號上清玄都大洞三景師。天寶三載，上言曰：「先帝許妾舍家，今仍叨主第，食租賦，誠願去公主號，罷邑司，歸之王府。」玄宗不許。又言：「妾，高宗之孫，睿宗之女，陛下之女弟，於天下不為賤，何必名系主號、資湯沐，然後為貴、？請入數百家之產，延十年之命。」帝知至意，乃許之。薨寶應時。



 霍國公主，下嫁裴虛己。



 玄宗二十九女。



 永穆公主，下嫁王繇。



 常芬公主，下嫁張去奢。



 孝昌公主，蚤薨。



 唐昌公主，下嫁薛銹。



 靈昌公主，蚤薨。



 常山公主，下嫁薛譚，又嫁竇澤。



 萬安公主，天寶時為道士。



 開元新制：長公主封戶二千，帝妹戶千，率以三丁為限；皇子王戶二千，主半之。左右以為薄。帝曰：「百姓租賦非我有，士出萬死，賞不過束帛，女何功而享多戶邪？使知儉嗇，不亦可乎？」於是，公主所稟殆不給車服。後咸宜以母愛益封至千戶，諸主皆增，自是著於令。主不下嫁，亦封千戶，有司給奴婢如令。



 上仙公主，蚤薨。



 懷思公主，蚤薨，葬築臺，號登真。



 晉國公主，始封高都。下嫁崔惠童。貞元元年，與衛、楚、宋、齊、宿、蕭、鄧、紀、郜國九公主同徙封。



 新昌公主，下嫁蕭衡。



 臨晉公主，皇甫淑妃所生。下嫁郭潛曜。薨大歷時。



 衛國公主，始封建平。下嫁豆盧建，又嫁楊說。薨貞元時。



 真陽公主，下嫁源清，又嫁蘇震。



 信成公主，下嫁獨孤明。



 楚國公主，始封壽春。下嫁吳澄江。上皇居西宮，獨主得入侍。興元元年，請為道士，詔可，賜名上善。



 普康公主，蚤薨。咸通九年追封。



 昌樂公主，高才人所生。下嫁竇鍔。薨大歷時。



 永寧公主，下嫁裴齊丘。



 宋國公主，始封平昌。下嫁溫西華，又嫁楊徽。薨元和時。



 齊國公主，始封興信，徙封寧親。下嫁張垍，又嫁裴潁，末嫁楊敷。薨貞元時。



 咸直公主，貞順皇后所生。下嫁楊洄，又嫁崔嵩。薨興元時。



 宜春公主，蚤薨。



 廣寧公主，董芳儀所生。下嫁程昌胤，又嫁蘇克貞。薨大歷時。



 萬春公主，杜美人所生。下嫁楊朏，又嫁楊錡。薨大歷時。



 太華公主，貞順皇后所生。下嫁楊錡。薨天寶時。



 壽光公主，下嫁郭液。



 樂城公主，下嫁薛履謙，坐嗣岐王珍事誅。



 新平公主，常才人所生。幼智敏，習知圖訓，帝賢之。下嫁裴玪，又嫁姜慶初。慶初得罪，主幽禁中。薨大歷時。



 壽安公主，曹野那姬所生。孕九月而育，帝惡之，詔衣羽人服。代宗以廣平王入謁，帝字呼主曰：「蟲娘，汝後可與名王在靈州請封。」下嫁蘇發。



 肅宗七女。



 宿國公主，始封長樂。下嫁豆盧湛。



 蕭國公主，始封寧國。下嫁鄭巽，又嫁薛康衡。乾元元年，降回紇英武威遠可汗，乃置府。二年，還朝。貞元中，讓府屬，更置邑司。



 和政公主，章敬太后所生。生三歲，後崩，養於韋妃。性敏惠，事妃有孝稱。下嫁柳潭。安祿山陷京師，寧國公主方嫠居，主棄三子，奪潭馬以載寧國，身與潭步，日百里，潭躬水薪，主射爨，以奉寧國。初，潭兄澄之妻，楊貴妃姊也，勢幸傾朝，公主未嘗干以私；及死，撫其子如所生。從玄宗至蜀，始封，遷潭駙馬都尉。郭千仞反，玄宗御玄英樓諭降之，不聽。潭率折沖張義童等殊死鬥，主彀弓授潭，潭手斬賊五十級，平之。肅宗有疾，主侍左右勤勞，詔賜田，以女弟寶章主未有賜，固讓不敢當。阿布思之妻隸掖廷，帝宴，使衣綠衣為倡。主諫曰：「布思誠逆人，妻不容近至尊；無罪，不可與群倡處。」帝為免出之。自兵興，財用耗，主以貿易取奇贏千萬澹軍。及帝山陵，又進邑入千萬。代宗初立，屢陳人間利病、國家盛衰事，天子鄉納。吐蕃犯京師，主避地南奔，次商於，遇群盜，主諭以禍福，皆稽顙願為奴。代宗以主貧，詔諸節度餉億，主一不取。親紉綻裳衣，諸子不服紈絺。廣德時，吐蕃再入寇，主方妊，入語備邊計，潭固止，主曰：「君獨無兄乎？」入見內殿。翌日，免乳而薨。



 郯國公主，始封大寧。下嫁張清。薨貞元時。



 紀國公主，始封宜寧。下嫁鄭沛。薨元和時。



 永和公主，韋妃所生。始封寶章。下嫁王詮。薨大歷時。



 郜國公主，始封延光。下嫁裴徽，又嫁蕭升。升卒，主與彭州司馬李萬亂，而蜀州別駕蕭鼎、澧陽令韋惲、太子詹事李皆私侍主家。久之，奸聞。德宗怒，幽主它第，杖殺萬，斥鼎、惲、弁嶺表。貞元四年，又以厭蠱廢。六年薨。子位，坐為蠱祝，囚端州，佩、儒、偲囚房州，前生子駙馬都尉裴液囚錦州。主女為皇太子妃，帝畏妃怨望，將殺之，未發，會主薨，太子屬疾，乃殺妃以厭災，謚曰惠。



 代宗十八女。



 靈仙公主，蚤薨，追封。



 真定公主，蚤薨，追封。



 永清公主，下嫁裴仿。



 齊國昭懿公主，崔貴妃所生。始封升平。下嫁郭曖。大歷末，寰內民訴涇水為磑壅不得溉田，京兆尹黎幹以請，詔撤磑以水與民。時主及曖家皆有磑，丐留，帝曰：「吾為蒼生，若可為諸戚唱！」即日毀，由是廢者八十所。憲宗即位，獻女伎，帝曰：「太上皇不受獻，朕何敢違？」還之。薨元和時，贈號國，賜謚。穆宗立，復贈封。



 華陽公主，貞懿皇后所生。韶悟過人，帝愛之。視帝所喜，必善遇；所惡，曲全之。大歷七年，以病丐為道士，號瓊華真人。病甚，嚙帝指傷。薨，追封。



 玉清公主，蚤薨，追封。



 嘉豐公主，下嫁高怡。與普寧公主同降，有司具冊禮光順門，以雨不克，罷。薨建中時。



 長林公主，下嫁衛尉少卿沈明。貞元二年具冊禮，德宗不御正殿，不設樂，遂為故事。薨元和時。



 太和公主，蚤薨，追封。



 趙國莊懿公主，始封武清。貞元元年，徙封嘉誠。下嫁魏博節度使田緒，德宗幸望春亭臨餞。厭翟敝不可乘，以金根代之。公主出降，乘金根車，自主始。薨元和時，贈封及謚。



 玉虛公主，蚤薨。



 普寧公主，下嫁吳士廣。



 晉陽公主，下嫁太常少卿裴液。薨大和時。



 義清公主，下嫁秘書少監柳杲。



 壽昌公主，下嫁光祿少卿竇克良。薨貞元時。



 新都公主，貞元十二年下嫁田華，具禮光順門，五禮由是廢。



 西平公主，蚤薨。



 章寧公主，蚤薨。



 德宗十一女。



 韓國貞穆公主，昭德皇后所生。幼謹孝，帝愛之。始封唐安。將下嫁秘書少監韋宥，未克而硃泚亂，從至城固薨，加封謚。



 魏國憲穆公主，始封義陽。下嫁王士平。主恣橫不法，帝幽之禁中；錮士平於第，久之，拜安州刺史，坐交中人貶賀州司戶參軍。門下客蔡南史、獨孤申叔為主作《團雪散雪辭》狀離曠意。帝聞，怒，捕南史等逐之，幾廢時士科。薨，追封及謚。



 鄭國莊穆公主，始封義章。下嫁張孝忠子茂宗。薨，加贈及謚。



 臨真公主，下嫁秘書少監薛釗。薨元和時。



 永陽公主，下嫁殿中少監崔諲。



 普寧公主，蚤薨。



 文安公主，丐為道士。薨大和時。



 燕國襄穆公主，始封咸安。下降回紇武義成功可汗，置府。薨元和時，追封及謚。



 義川公主，蚤薨。



 宜都公主，下嫁殿中少監柳昱。薨貞元時。



 晉平公主，蚤薨。



 順宗十一女。



 漢陽公主名暢，莊憲皇后所生。始封德陽郡主。下嫁郭鏦。辭歸第，涕泣不自勝，德宗曰：「兒有不足邪？」對曰：「思相離，無他恨也。」帝亦泣，顧太子曰：「真而子也。」



 永貞元年，與諸公主皆進封。時戚近爭為奢詡事，主獨以儉，常用鐵簪畫壁，記田租所入。文宗尤惡世流侈，因主入，問曰：「姑所服，何年法也？今之弊，何代而然？」對曰：「妾自貞元時辭宮，所服皆當時賜，未嘗改變。元和後，數用兵，悉出禁藏纖麗物賞戰士，由是散於人間，內外相矜，忸以成風。若陛下示所好於下，誰敢不變？」帝悅，詔宮人視主衣制廣狹，遍諭諸主，且敕京兆尹禁切浮靡。主嘗誨諸女曰：「先姑有言，吾與若皆帝子，驕盈貴侈，可戒不可恃。」開成五年薨。



 梁國恭靖公主，與漢陽同生。始封咸寧郡主，徙普安。下嫁鄭何。薨，追封及謚。



 東陽公主，始封信安郡主。下嫁崔杞。



 西河公主，始封武陵郡主。下嫁沈翬。薨咸通時。



 雲安公主，亦漢陽同生。下嫁劉士涇。



 襄陽公主，始封晉康縣主。下嫁張孝忠子克禮。主縱恣，常微行市里。有薛樞、薛渾、李元本皆得私侍，而渾尤愛，至謁渾母如姑。有司欲致詰，多與金，使不得發。克禮以聞，穆宗幽主禁中。元本乃功臣惟簡子，故貸死，流象州，樞、渾崖州。



 潯陽公主，崔昭儀所生。大和三年，與平恩、邵陽二公主並為道士，歲賜封物七百匹。



 臨汝公主，崔昭訓所生。蚤薨。



 虢國公主，始封清源郡主，徙陽安。下嫁王承系。薨，追封。



 平恩公主，蚤薨。



 邵陽公主，蚤薨。



 憲宗十八女。



 梁國惠康公主，始封普寧。帝特愛之。下嫁於季友。元和中，徙永昌。薨，詔追封及謚。將葬，度支奏義陽、義章公主葬用錢四千萬，有詔減千萬。



 永嘉公主，為道士。



 衡陽公主，蚤薨。



 宣城公主，下嫁沈。



 鄭國溫儀公主，始封汾陽。下嫁韋讓。薨，追封及謚。



 岐陽莊淑公主，懿安皇后所生。下嫁杜悰，帝為御正殿臨遣，繇西朝堂出，復御延喜門，止主車，大賜賓從金錢。開第昌化里，疏龍首池為沼。後家上尚父大通里亭為主別館。貴震當世。然主事舅姑以禮聞，所賜奴婢偃蹇，皆上還，丐直自市。悰為澧州刺史，主與偕，從者不二十婢，乘驢，不肉食，州縣供具，拒不受。姑寢疾，主不解衣，藥糜不嘗不進。開成中，悰自忠武入朝，主疾侵，曰：「願朝興慶宮，雖死於道，不恨。」道薨。



 陳留公主，下嫁裴損。損為太子諭德。



 真寧公主，下嫁薛翃。



 南康公主，下嫁沈汾。薨咸通時。



 臨真公主，始封襄城。下嫁衛洙。薨咸通時。



 普康公主，蚤薨。



 真源公主，始封安陵。下嫁杜中立。



 永順公主，下嫁劉弘景。



 安平公主，下嫁劉異。宣宗即位，宰相以異為平盧節度使，帝曰：「朕唯一妹，欲時見之。」乃止。後隨異居外，歲時輒乘馹入朝。薨乾符時。



 永安公主，長慶初，許下嫁回鶻保義可汗，會可汗死，止不行。太和中，丐為道士，詔賜邑印，如尋陽公主故事，且歸婚貲。



 義寧公主，未及下嫁薨。



 定安公主，始封太和。下嫁回鶻崇德可汗。會昌三年來歸，詔宗正卿李仍叔、秘書監李踐方等告景陵。主次太原，詔使勞問系塗，以黠戛斯所獻白貂皮、玉指環往賜。至京師，詔百官迎謁再拜。故事：邑司官承命答拜，有司議：「邑司官卑，不可當。」群臣請以主左右上媵戴鬢帛承拜，兩襠持命。又詔神策軍四百具鹵簿，群臣班迓。主乘輅謁憲、穆二室，欷歔流涕，退詣光順門易服、褫冠金奠待罪，自言和親無狀。帝使中人勞慰，復冠金奠乃入，群臣賀天子。又詣興慶宮。明日，主謁太皇太后。進封長公主，遂廢太和府。主始至，宣城以下七主不出迎，武宗怒。差奪封絹贖罪。宰相建言：「禮始中壺，行天下，王化之美也，請載於史，示後世。」詔可。



 貴鄉公主，蚤薨。



 穆宗八女。



 義豐公主，武貴妃所生。下嫁韋處仁。薨咸通時。



 淮陽公主，張昭儀所生。下嫁柳正元。



 延安公主，下嫁竇浣。



 金堂公主，始封晉陵。下嫁郭仲恭。薨乾符時。



 清源公主，薨太和時。



 饒陽公主，下嫁郭仲詞。



 義昌公主，為道士。薨咸通時。



 安康公主，為道士。乾符四年，以主在外頗擾人，詔與永興、天長、寧國、興唐四主還南內。



 敬宗三女。



 永興公主。



 天長公主。



 寧國公主，薨廣明時。



 文宗四女。



 興唐公主。



 西平公主。



 郎寧公主，薨咸通時。



 光化公主，薨廣明時。



 武宗七女。



 昌樂公主。



 壽春公主。



 長寧公主，薨大中時。



 延慶公主。



 靜樂公主，薨咸通時。



 樂溫公主。



 永清公主，薨咸通時。



 宣宗十一女。



 萬壽公主，下嫁鄭顥。主，帝所愛，前此下詔：「先王制禮，貴賤共之。萬壽公主奉舅姑，宜從士人法。」舊制：車輿以鐐金釦飾。帝曰：「我以儉率天下，宜自近始，易以銅。」主每進見，帝必諄勉篤誨，曰：「無鄙夫家，無干時事。」又曰：「太平、安樂之禍，不可不戒！」故諸主祗畏，爭為可喜事。帝遂詔：「夫婦，教化之端。其公主、縣主有子而寡，不得復嫁。」



 永福公主。



 齊國恭懷公主，始封西華。下嫁嚴祁。祁為刑部侍郎。主薨大中時，追贈及謚。



 廣德公主，下嫁於琮。初，琮尚永福公主，主與帝食，怒折匕箸，帝曰：「此可為士人妻乎？」更許琮尚主。琮為黃巢所害，主泣曰：「今日誼不獨存，賊宜殺我！」巢不許，乃縊室中。主治家有禮法，嘗從琮貶韶州，侍者才數人，卻州縣饋遺。凡內外冠、婚、喪、祭，主皆身答勞，疏戚咸得其心，為世聞婦。



 義和公主。



 饒安公主。



 盛唐公主。



 平原公主，薨咸通時，已而追封。



 唐陽公主。



 許昌莊肅公主，下嫁柳陟。薨中和時。



 豐陽公主。



 懿宗八女。



 衛國文懿公主，郭淑妃所生。始封同昌。下嫁韋保衡。咸通十年薨。帝既素所愛，自制挽歌，群臣畢和。又許百官祭以金貝、寓車、廞服，火之，民爭取煨以汰寶。及葬，帝與妃坐延興門，哭以過柩，仗衛彌數十里，冶金為俑，怪寶千計實墓中，與乳保同葬。追封及謚。



 安化公主。



 普康公主。



 昌元公主，薨咸通時。



 昌寧公主。



 金華公主。



 仁壽公主。



 永壽公主。



 僖宗二女。



 唐興公主。



 永平公主。



 昭宗十一女。



 新安公主。



 平原公主，積善皇后所生。帝在鳳翔，以主下嫁李茂貞子繼



 偘，後謂不可。帝曰：「不爾，我無安所！」是日，宴內殿，茂貞坐帝東南，主拜殿上。繼偘族兄弟皆西向立，主遍拜之。及帝還，硃全忠移茂貞書，取主還京師。



 信都公主。



 益昌公主。



 唐興公主。



 德清公主。



 太康公主。



 永明公主，蚤薨。



 新興公主。



 普安公主。



 樂平公主。



 贊曰：婦人內夫家，雖天姬之貴，史官猶外而不詳。又僖、昭之亂，典策埃滅，故諸帝公主降日、薨年，粗得其概，亡者闕而不書。



\end{pinyinscope}