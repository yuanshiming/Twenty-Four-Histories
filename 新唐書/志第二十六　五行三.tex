\article{志第二十六　五行三}

\begin{pinyinscope}

 《五行傳》曰：「簡宗廟，不禱祠，廢祭祀，逆天時，則水不潤下。」謂水失其性百川逆溢，壞鄉邑，溺人民而為災也。又曰：「聽之不聰，是謂不謀。厥咎急，厥罰常寒，厥極貧。時則有鼓妖，時則有豕禍，時則有耳痾，時則有雷電、霜、雪、雨、雹、黑眚黑祥，惟火沴水。」



 △水不潤下



 貞觀三年秋，貝、譙、鄆、泗、沂、徐、豪、蘇、隴九州水。水，太陰之氣也。若臣道顓，女謁行，夷狄強，小人道長，嚴刑以逞，下民不堪其憂，則陰類勝，其氣應而水至；其謫見於天，月及辰星與列星之司水者為之變，若七曜循中道之北，皆水祥也。四年秋，許、戴、集三州水。七年八月，山東、河南州四十大水。八年七月，山東、江淮大水。十年，關東及淮海旁州二十八大水。十一年七月癸未，黃氣際天，大雨，穀水溢，入洛陽宮，深四尺，壞左掖門，毀官寺十九；洛水漂六百餘家。九月丁亥，河溢，壞陜州之河北縣及太原倉，毀河陽中水單。十六年秋，徐、戴二州大水。十八年秋，穀、襄、豫、荊、徐、梓、忠、綿、宋、亳十州大水。十九年秋，泌、易二州水，害稼。二十一年八月，河北大水，泉州海溢，驩州水。二十二年夏，瀘、越、徐、交、渝等州水。



 永徽元年六月，新豐、渭南大雨，零口山水暴出，漂廬舍；宣、歙、饒、常等州大雨，水，溺死者數百人。秋，齊、定等州十六水。二年秋，汴、定、濮、亳等州水。四年，杭、夔、果、忠等州水。五年五月丁丑夜，大雨，麟游縣山水沖萬年宮玄武門，入寢殿，衛士有溺死者。六月河北大水，滹沱溢，損五千餘家。六年六月，商州大水。秋，冀、沂、密、兗、滑、汴、鄭、婺等州水，害稼；洛州大水，毀天津橋。十月，齊州河溢。



 顯慶元年七月，宣州涇縣山水暴出，平地四丈，溺死者二千餘人。九月，括州暴風雨，海水溢，壞安固、永嘉二縣。四年七月，連州山水暴出，漂七百餘家。



 麟德二年六月，鄜州大水，壞居人廬舍。



 總章二年六月，括州大風雨，海溢，壞永嘉、安固二縣，溺死者九千七十人；冀州大雨，水平地深一丈，壞民居萬家。



 咸亨元年五月丙戌，大雨，山水溢，溺死五千餘人。二年八月，徐州山水漂百餘家。四年七月，婺州大雨，山水暴漲，溺死五千餘人。



 上元三年八月，青州大風，海溢，漂居人五千餘家；齊、淄等七州大水。



 永隆元年九月，河南、河北大水，溺死者甚眾。二年八月，河南、河北大水，壞民居十萬餘家。



 永淳元年五月丙午，東都連日澍雨；乙卯，洛水溢，壞天津橋及中橋，漂居民千餘家。六月乙亥，京師大雨，水平地深數尺。秋，山東大雨，水，大饑。二年七月己巳，河溢，壞河陽橋。八月，恆州滹沱河及山水暴溢，害稼。



 文明元年七月，溫州大水，漂千餘家；括州溪水暴漲，溺死百餘人。



 如意元年四月，洛水溢，壞永昌橋，漂居民四百餘家。七月，洛水溢，漂居民五千餘家。八月，河溢，壞河陽縣。



 長壽二年五月，棣州河溢，壞居民二千餘家。是歲，河陽州十一水。



 萬歲通天元年八月，徐州大水，害稼。



 神功元年三月，括州水，壞民居七百餘家。是歲，河南州十九，水。



 聖歷二年七月丙辰，神都大雨，洛水壞天津橋。秋，水溢懷州，漂千餘家。三年三月辛亥，鴻州水，漂千餘家，溺死四百餘人。



 久視元年十月，洛州水。



 長安三年六月，寧州大雨，水，漂二千餘家，溺死千餘人。四年八月，瀛州水，壞民居數千家。



 神龍元年四月，雍州同官縣大雨，水，漂民居五百餘家。六月，河北州十七大水。七月甲辰，洛水溢，壞民居二千餘家。二年四月辛丑，洛水壞天津橋，溺死數百人。八月，魏州水。



 景龍三年七月，澧水溢，害稼。九月，密州水，壞民居數百家。



 開元三年，河南、河北水。四年七月丁酉，洛水溢，沉舟數百艘。五年六月甲申，瀍水溢，溺死者千餘人；鞏縣大水，壞城邑，損民居數百家；河南水，害稼。八年夏，契丹寇營州，發關中卒援之，宿澠池之缺門，營谷水上，夜半，山水暴至，萬餘人皆溺死。六月庚寅夜，穀、洛溢，入西上陽宮，宮人死者十七八，畿內諸縣田稼廬舍蕩盡，掌閑衛兵溺死千餘人，京師興道坊一夕陷為池，居民五百餘家皆沒不見。是年，鄧州三鴉口大水塞谷，或見二小兒以水相沃，須臾，有蛇大十圍，張口仰天，人或斫射之，俄而暴雷雨，漂溺數百家。十年五月辛酉，伊水溢，毀東都城東南隅，平地深六尺；河南許、仙、豫、陳、汝、唐、鄧等州大水，害稼，漂沒民居，溺死者甚眾。六月，博州，棣州河決。十二年六月，豫州大水。八月，兗州大水。十四年秋，天下州五十，水，河南、河北尤甚，河及支川皆溢，懷、衛、鄭、滑、汴、濮人或巢或舟以居，死者千計；潤州大風自東北，海濤沒瓜步。十五年五月，晉州大水。七月，鄧州大水，溺死數千人；洛水溢，入鄜城，平地丈餘，死者無算，壞同州城市及馮翊縣，漂居民二千餘家。八月，澗、谷溢，毀澠池縣。是秋，天下州六十三大水，害稼及居人廬舍，河北尤甚。十七年八月丙寅，越州大水，壞州縣城，十八年六月壬午，東都瀍水溺揚、楚等州租船，洛水壞天津、永濟二橋及民居千餘家。十九年秋，河南水，害稼。二十年秋，宋、滑、兗、鄆等州大水。二十二年秋，關輔、河南州十餘水，害稼。二十七年三月，澧、袁、江等州水。二十八年十月，河南郡十三水。二十九年七月，伊、洛及支川皆溢，害稼，毀天津橋及東西漕、上陽宮仗舍，溺死千餘人。是秋，河南、河北郡二十四水，害稼。



 天寶四載九月，河南、淮陽、睢陽、譙四郡水。十載，廣陵大風駕海潮，沈江口船數千艘。十三載九月，東都瀍、洛溢，壞十九坊。



 廣德元年九月，大雨，水平地數尺，時吐蕃寇京畿，以水自潰去。二年五月，東都大雨，洛水溢，漂二十餘坊；河南諸州水。



 大歷元年七月，洛水溢。二年秋，湖南及河東、河南、淮南、浙東西、福建等道州五十五水災。七年二月，江州江溢。十年七月，杭州海溢。十一年七月戊子，夜澍雨，京師平地水尺餘，溝渠漲溢，壞民居千餘家。十二年秋，京畿及宋、亳、滑三州大雨水，害稼，河南尤甚，平地深五尺，河溢。



 建中元年，幽、鎮、魏、博大雨，易水、滹沱橫流，自山而下，轉石折樹，水高丈餘，苗稼蕩盡。



 貞元二年六月丁酉，大風雨，京城通衢水深數尺，有溺死者。東都、河南、荊南、淮南江河溢。三年三月，東都、河南、江陵、汴揚等州大水。四年八月，灞水暴溢，殺百餘人。八年秋，自江淮及荊、襄、陳、宋至於河朔州四十餘大水，害稼，溺死二萬餘人，漂沒城郭廬舍，幽州平地水深二丈，徐、鄭、涿、薊、檀、平等州，皆深丈餘。八年六月，淮水溢，平地七尺，沒泗州城。十一年十月，朗、蜀二州江溢。十二年四月，福、建二州大水，嵐州暴雨，水深二丈。十三年七月，淮水溢於亳州。十八年春，申、光、蔡等州大水。



 永貞元年夏，朗州之熊、武五溪溢。秋，武陵、龍陽二縣江水溢，漂萬餘家。京畿長安等九縣山水害稼。



 元和元年夏，荊南及壽、幽、徐等州大水。二年六月，蔡州大雨，水平地深數尺。四年十月丁未，渭南暴水，漂民居二百餘家。六年十月，鄜坊、黔中水。七年正月，振武河溢，毀東受降城；五月，饒、撫、虔、吉、信五州暴水，虔州尤甚，平地有深至四丈者。八年五月，陳州、許州大雨，大隗山摧，水流出，溺死者千餘人。六月庚寅，大風，毀屋揚瓦，人多壓死；京師大水，城南深丈餘，入明德門，猶漸車輻。辛卯，渭水漲，絕濟。時所在百川發溢，多不由故道。滄州水潦，浸鹽山等四縣。九年秋，淮南及岳、安、宣、江、撫、袁等州大水，害稼。十一年五月，京畿大雨水，昭應尤甚；衢州山水害稼，深三丈，毀州郭，溺死百餘人。六月，密州大風雨，海溢，毀城郭；饒州浮梁、樂平二縣暴雨，水，漂沒四千餘戶；潤、常、潮、陳、許五州及京畿水，害稼。八月甲午，渭水溢，毀中橋。十二年六月乙酉，京師大雨，水，含元殿一柱傾，市中水深三尺，毀民居二千餘家；河南、河北大水，洺、邢尤甚，平地二丈；河中、江陵、幽澤潞晉隰蘇臺越州水，害稼。十三年六月辛未，淮水溢。十五年秋，洪、吉、信、滄等州水。



 長慶二年七月，河南陳、許、蔡等州大水；好畤山水漂民居三百餘家；處州大雨，水，平地深八尺，壞城邑、桑田太半。四年夏，蘇、湖二州大雨，水，太湖決溢；睦州及壽州之霍山山水暴出；鄆、曹、濮三州雨，水壞州城、民居、田稼略盡；襄、均、復、郢四州漢水溢決。秋，河南及陳、許二州水，害稼。



 寶歷元年秋，鄜、坊二州暴水；兗、海、華三州及京畿奉天等六縣水，害稼。



 大和二年夏，京畿及陳、滑二州水，害稼；河陽水，平地五尺；河決，壞棣州城；越州大風，海溢；河南鄆、曹、濮、淄、青、齊、德、兗、海等州並大水。三年四月，同官縣暴水，漂沒二百餘家；宋、亳、徐等州大水，害稼。四年夏，江水溢，沒舒州太湖、宿松、望江三縣民田數百戶；鄜坊水，漂三百餘家；浙西、浙東、宣歙、江西、鄜坊、山南東道、淮南、京畿、河南、江南、荊襄、鄂岳、湖南大水，皆害稼。五年六月，玄武江漲，高二丈，溢入梓州羅城；淮西、浙東、浙西、荊襄、岳鄂、東川大水，害稼。六年二月，蘇、湖二州大水。六月，徐州大雨，壞民居九百餘家。七年秋，浙西及揚、楚、舒、廬、壽、滁、和、宣等州大水，害稼。八年秋，江西及襄州水，害稼；蘄州湖水溢；滁州大水，溺萬餘戶。



 開成元年夏，鳳翔麟游縣暴雨，水，毀九成宮，壞民舍數百家，死者百餘人。七月，鎮州滹沱河溢，害稼。三年夏，河決，浸鄭、滑外城；陳、許、鄜、坊、鄂、曹、濮、襄、魏、博等州大水；江、漢漲溢，壞房、均、荊、襄等州民居及田產殆盡；蘇、湖、處等州水溢入城，處州平地八尺。四年秋，西川、滄景、淄青大雨，水，害稼及民廬舍，德州尤甚，平地水深八尺。五年七月，鎮州及江南水。



 會昌元年七月，江南大水，漢水壞襄、均等州民居甚眾。



 大中十二年八月，魏、博、幽、鎮、兗、鄆、滑、汴、宋、舒、壽、和、潤等州水，害稼；徐、泗等州水深五丈，漂沒數萬家。十三年夏，大水。



 咸通元年，潁州大水。四年閏六月，東都暴水，自龍門毀定鼎、長夏等門，漂溺居人。七月，東都許、汝、徐、泗等州大水，傷稼。九月，孝義山水深三丈，破武牢關金城門汜水橋，六年六月，東都大水，漂壞十二坊，溺死者甚眾。七年夏，江淮大水。秋，河南大水，害稼。十四年八月，關東、河南大水。



 乾符三年，關東大水。



 光化三年九月，浙江溢，壞民居甚眾。



 乾寧三年四月，河圮于滑州，硃全忠決其堤，因為二河，散漫千餘里。



 △常寒



 顯慶四年二月壬子，大雨雪。方春，少陽用事，而寒氣脅之，古占以為人君刑法暴濫之象。近常寒也。



 咸亨元年十月癸酉，大雪，平地三尺，人多凍死。



 儀鳳三年五月丙寅，高宗在九成宮，霖雨，大寒，兵衛有凍死者。



 開耀元年冬，大寒。



 久視元年三月，大雪。



 神龍元年三月乙酉，睦州暴寒且冰。



 開元二十九年九月丁卯，大雨雪，大木偃折。



 大歷四年六月伏日，寒。



 貞元元年正月戊戌，大風雪，寒；丙午，又大風雪，寒，民饑，多凍死者。十二年十二月，大雪甚寒，竹柏柿樹多死。占曰；「有德遭險，厥災暴寒。」十九年三月，大雪。二十年二月庚戌，始雷，大雨雹，震電，大雨雪。既雷則不當雪，陰脅陽也，如魯隱公之九年。



 元和六年十二月，大寒。八年十月，東都大寒，霜厚數寸，雀鼠多死。十二年九月己丑，雨雪，人有凍死者。十五年八月己卯，同州雨雪，害稼。



 長慶元年二月，海州海水冰，南北二百里，東望無際。



 大和六年正月，雨雪逾月，寒甚。九年十二月，京師苦寒。



 會昌三年春，寒，大雪，江左尤甚，民有凍死者。



 咸通五年冬，隰、石、汾等州大雨雪，平地深三尺。



 景福二年二月辛巳，曹州大雪，平地二尺。



 天復三年三月，浙西大雪，平地三尺餘，其氣如煙，其味苦。十二月，又大雪，江海冰。



 天祐元年九月壬戌朔，大風，寒如仲冬。是冬，浙東、浙西大雪。吳、越地氣常燠而積雪，近常寒也。



 △鼓妖



 武德三年二月丁丑，京師西南有聲如崩山。近鼓妖也。說者以為人君不聰，為眾所惑，則有聲無形，不知所從生。



 天授元年九月，檢校內史宗秦客拜日，無雲而雷震。近鼓妖也。



 貞元十三年六月丙寅，天晦，街鼓不鳴。



 中和二年十月，西北方無雲而雷。



 天復三年十月甲午，有大聲出於宣武節度使廳事。近鼓妖也。



 △魚孽



 如意中，濟源路敬淳家水碾柱將壞，易之為薪，中有占魚長尺餘，猶生。近魚孽也。



 開元四年，安南都護府江中有大蛇，首尾橫出兩岸，經日而腐，寸寸自斷。數日，江魚盡死，蔽江而下，十十五五相附著，江水臭。



 神龍中，渭水有蝦蟆大如鼎，里人聚觀，數日而失。是歲大水。



 元和十四年二月，晝，有魚長尺餘，墜於鄆州市，良久乃死。魚失水而墜於市，敗滅象也。



 開成二年三月壬申，有大魚長六丈，自海入淮，至濠州招義，民殺之。近魚孽也。



 乾符六年，汜水河魚逆流而上，至垣曲、平陸界。魚，民象，逆流而上，民不從君令也。



 光啟二年，揚州雨魚。占如元和十四年。



 △蝗



 武德六年，夏州蝗。蝗之殘民，若無功而祿者然，皆貪撓之所生。先儒以為人主失禮煩苛則旱，魚螺變為蟲蝗，故以屬魚孽。



 貞觀二年六月，京畿旱、蝗。太宗在苑中掇蝗祝之曰：「人以穀為命，百姓有過，在予一人，但當蝕我，無害百姓。」將吞之，侍臣懼帝致疾，遽以為諫。帝曰；「所冀移災朕躬，何疾之避？」遂吞之。是歲，蝗不為災。三年五月，徐州蝗。秋，德、戴、廓等州蝗。四年秋，觀、兗、遼等州蝗。二十一年秋，渠、泉二州蝗。



 永徽元年，夔、絳、雍、同等州蝗。



 永淳元年三月，京畿蝗，無麥苗。六月，雍、岐、隴等州蝗。



 長壽二年，臺、建等州蝗。



 開元三年七月，河南、河北蝗。四年夏，山東蝗，蝕稼，聲如風雨。二十五年，貝州蝗，有白鳥數千萬，群飛食之，一夕而盡，禾稼不傷。



 廣德二年秋，蝗，關輔尤甚，米斗千錢。



 興元元年秋，螟蝗自山而東際於海，晦天蔽野，草木葉皆盡。



 貞元元年夏，蝗，東自海，西盡河、隴，群飛蔽天，旬日不息，所至草木葉及畜毛靡有孑遺，餓殣枕道，民蒸蝗，曝，揚去翅足而食之。



 永貞元年秋，陳州蝗。



 元和元年夏，鎮、冀等州蝗。



 長慶三年秋，洪州螟蝗害稼八萬頃。



 開成元年夏，鎮州、河中蝗，害稼。二年六月，魏博、昭義、淄青、滄州、兗海、河南蝗。三年秋，河南、河北鎮定等州蝗，草木葉皆盡。五年夏，幽、魏、博、鄆、曹、濮、滄、齊、德、淄、青、兗、海、河陽、淮南、虢、陳、許、汝等州螟蝗害稼。占曰：「國多邪人，朝無忠臣，居位食祿，如蟲與民爭食，故比年蟲蝗。」



 會昌元年七月，關東、山南鄧唐等州蝗。



 大中八年七月，劍南東川蝗。



 咸通三年六月，淮南、河南蝗。六年八月，東都、同華陜虢等州蝗。七年夏，東都、同、華、陜、虢及京畿蝗。九年，江淮、關內及東都蝗。十年夏，陜、虢等州蝗。不絀無德，虐取於民之罰。



 乾符二年，蝗自東而西蔽天。



 光啟元年秋，蝗自東方來，群飛蔽天。二年，荊、襄蝗、米斗錢三千，人相食；淮南蝗，自西來，行而不飛，浮水緣城入揚州府署，竹樹幢節，一夕如翦，幡幟畫像，皆嚙去其首，撲不能止。旬日，自相食盡。



 △豕禍



 貞觀十七年六月，司農寺豕生子，一首八足，自頸分為二。



 貞元四年二月，京師民家有豕生子，兩首四足。首多者，上不一也。是歲，宣州大雨震雷，有物墮地如豬，手足各兩指，執赤班蛇食之。頃之，雲合不復見。近豕禍也。



 元和八年四月，長安西市有豕生子，三耳八足，自尾分為二。足多者，下不一也。



 咸通七年，徐州蕭縣民家豕出溷舞，又牡豕多將鄰里群豕而行，復自相噬嚙。



 乾符六年，越州山陰民家有豕入室內，壞器用，銜桉缶置於水次。



 廣明元年，絳州稷山縣民一豕生如人狀，無眉目耳發。占為邑有亂。



 △雷電



 貞觀十一年四月甲子，震乾元殿前槐樹。震耀，天之威怒，以象殺戮；槐，古者三公所樹也。



 證聖元年正月丁酉，雷。雷者陽聲，出非其時，臣竊君柄之象。



 長安四年五月丁亥，震雷，大風拔木，人有震死者。



 延和元年六月，河南偃師縣李材村有震電入民家，地震裂，闊丈餘，長十五里，深不可測，所裂處井廁相通，或沖塚墓，柩出平地無損。李，國姓也；震電，威刑之象；地，陰類也。



 永泰元年二月甲子夜，震霆。自是無雷，至六月甲申乃雷。



 大歷十年四月甲申，雷電，暴風拔木飄瓦，人有震死者，京畿害稼者七縣。



 建中元年九月己卯。雷。四年四月丙子，東都畿汝節度使哥舒曜攻李希烈，進軍至潁橋，大雨震電，人不能言者十三四，馬驢多死。



 貞元十四年五月己酉夏至，始雷。



 元和十一年冬，雷。



 長慶二年六月乙丑，大風震電，落太廟鴟尾，破御史臺樹。



 大和八年三月辛酉，定陵臺大雨，震，廡下地裂二十有六步。占曰；「士庶分離，大臣專恣，不救大敗。」



 會昌三年五月甲午，始雷。



 咸通四年十二月，震雷。



 乾符二年十二月，震雷，雨雹。



 乾寧四年，李茂貞遣將符道昭攻成都，至廣漢，震雷，有石隕於帳前。



 △霜



 貞觀元年秋，霜殺稼。京房《易傳》曰：「人君刑罰妄行，則天應之以隕霜。」三年，北邊霜殺稼。



 永微二年，綏、延等州霜殺稼。



 調露元年八月，邠、涇、寧、慶、原五州霜。



 證聖元年六月，睦州隕霜，殺草。吳、越地燠而盛夏隕霜，昔所未有。四年四月，延州霜，殺草。四月純陽用事，象人君當布惠於天下，而反隕霜，是無陽也。



 開元十二年八月，潞，綏等州霜殺稼。十五年，天下州十七霜殺稼。



 元和二年七月，邠、寧等州霜殺稼。九年三月丁卯，隕霜，殺桑。十四年四月，淄、青隕霜，殺惡草及荊棘，而不害嘉穀。



 寶歷元年八月，邠州霜殺稼。



 大和三年秋，京畿奉先等八縣早霜，殺稼。



 大中三年春，隕霜，殺桑。



 中和元年春，霜。秋，河東早霜，殺稼。



 △雹



 貞觀四年秋，丹、延、北永等州雹。



 顯慶二年五月，滄州大雨雹，中人有死者。



 咸亨元年四月庚午，雍州大雨雹。二年四月戊子，大雨雹，震電，大風折木，落則天門鴟尾三。先儒以為「雹者，陰脅陽也」。又曰：「人君惡聞其過，抑賢用邪，則雹與雨俱；信讒殺無罪，則雹下毀瓦、破車、殺牛馬。」



 永淳元年五月壬寅，定州大雨雹，害麥、禾及桑。



 天授二年六月庚戌，許州大雨雹。



 證聖元年二月癸卯，滑州大雨雹，殺燕雀。



 神功元年，媯、綏二州雹。



 聖歷元年六月甲午，曹州大雨雹。



 久視元年六月丁亥，曹州大雨雹。



 長安三年八月，京師大雨雹，人畜有凍死者。



 神龍元年四月壬子，雍州同官縣大雨雹，殺鳥獸。



 景龍元年四月己巳，曹州大雨雹。二年正月己卯，滄州雨雹如雞卵。



 開元八年十二月丁未，滑州大雨雹。二十二年五月戊辰，京畿渭南等六縣大風雹，傷麥。



 大歷七年五月乙酉，雨雹。



 貞元二年六月丙子，大雨雹。十七年二月丁酉，雨雹；己亥，霜；戊申夜，震霆，雨雹；庚戌，大雨雪而雹。五月戊寅，好畤縣風雹，害麥。十八年七月癸酉，大雨雹。



 元和元年，鄜、坊等州雹。十年秋，鄜、坊等州風雹，害稼。十二年夏，河南雨雹，中人有死者。十五年三月，京畿興平、醴泉等縣雹，傷麥。



 長慶四年六月庚寅，京師雨雹如彈丸。



 大和四年秋，鄜、坊等州雹。五年夏，京畿奉先、渭南等縣雨雹。



 開成二年秋，河南雹，害稼。四年七月，鄭、滑等州風雹。五年六月，濮州雨雹如拳，殺人三十六，牛馬甚眾。



 會昌元年秋，登州雨雹，文登尤甚，破瓦害稼。四年夏，雨雹如彈丸。



 乾符六年五月丁酉，宣授宰臣豆盧彖、崔沆制，殿庭氛霧四塞，及百官班賀於政事堂，雨雹如鳧卵，大風雷雨拔木。



 廣明元年四月甲申朔，汝州大雨風，拔街衢樹十二三；東都有雲起西北，大風隨之，長夏門內表道古槐樹自拔者十五六，宮殿鴟尾皆落，雨雹大如杯，鳥獸殪於川澤。



 △黑眚黑祥



 大歷二年十二月戊戌，黑氣如塵，彌漫於北方。黑氣，陰沴也。



 貞元四年七月，自陜至河陰，河水黑，流入汴，至汴州城下，一宿而復。近黑祥也。占曰；「法嚴刑酷，傷水性也。五行變節，陰陽相干，氣色繆亂，皆敗亂之象。」十四年，潤州有黑氣如堤，自海門山橫亙江中，與北固山相峙，又有白氣如虹，自金山出，與黑氣交，將旦而沒。



 大和四年正月壬寅，黑氣如帶，東西際天。



 咸通十四年七月，僖宗即位，是日，黑氣如盤，自天屬含元殿庭。



 △火沴水



 武德九年二月，蒲州河清。襄楷以為：「河，諸侯象；清，陽明之效也。」



 貞觀十四年二月，陜州、泰州河清。十六年正月，懷州河清。十七年十二月，鄭州、滑州河清。二十三年四月，靈州河清。



 永徽元年正月，濟州河清。二年十二月，衛州河清。五年六月，濟州河清十六里。



 調露二年夏，豐州河清。



 長安初，醴泉坊太平公主第井水溢流。又並州文水縣猷水竭，武氏井溢。



 神龍二年三月壬子，洛陽城東七里，地色如水，樹木車馬，歷歷見影，漸移至都，月餘乃滅。長安街中，往往見水影。昔苻堅之將死也，長安嘗有是。



 景龍四年三月庚申，京師井水溢。占曰：「君兇」。又曰：「兵將起。」



 開元二十二年八月，清夷軍黃帝祠古井湧浪。二十五年五月，淄州、棣州河清。二十九年，亳州老子祠九井涸復湧。



 乾元二年七月，嵐州合河、關河三十里清如井水，四日而變。



 寶應元年九月甲午，太州至陜州二百餘里河清，澄澈見底。



 大歷末，深州束鹿縣中有水影長七八尺，遙望見人馬往來，如在水中，及至前，則不見水。



 建中四年五月乙巳，滑州、濮州河清。



 貞元十四年閏五月乙丑，滑州河清。二十一年夏，越州鏡湖竭。是歲，朗州熊、武五溪水斗。占曰：「山崩川竭，國必亡。」又曰：「方伯力政，厥異水斗。」



 開成二年夏，旱，揚州運河竭。



 大中八年正月，陜州河清。



 咸通八年七月，泗州下邳雨湯，殺鳥雀。水沸於火，則可以傷物，近火沴水也。雨者，自上而降；鳥雀，民象。



 中和三年秋，汴水入於淮水，斗，壞船數艘。



 廣明元年夏，汝州峴陽峰龍池涸。近川竭也。



 《五行傳》曰：「皇之不極，是謂不建，厥咎眊，厥罰常陰，厥極弱。時則有射妖，時則有龍蛇之孽，時則有馬禍，時則有下人伐上之痾，時則有日月亂行，星辰逆行。」謂木金火水土沴天也。



 △常陰



 長安四年，自九月霖雨陰晦，至於神龍元年正月。



 貞元二十一年秋，連月陰霪。



 元和十五年正月庚辰至於丙申，晝常陰晦，微雨雪，夜則晴霽。占曰：「晝霧夜晴，臣志得申。」



 咸通十四年七月，靈州陰晦。



 乾符六年秋，多雲霧晦冥，自旦及禺中乃解。



 光啟元年秋，河東大雲霧。明年夏，晝陰積六十日。二年十一月，淮南陰晦雨雪，至明年二月不解。



 景福二年夏，連陰四十餘日。



 △霧



 長壽元年九月戊戌，黃霧四塞。霧者，百邪之氣，為陰冒陽，本於地而應於天；黃為土，土為中宮。



 神龍二年三月乙巳，黃霧四塞。



 景龍二年八月甲戌，黃霧昏濁不雨。二年正月丁卯，黃霧四塞。十一月甲寅，日入後，昏霧四塞，經二日乃止。占曰：「霧連日不解，其國昏亂。」



 開元五年正月戊辰，昏霧四塞。



 天寶十四載冬三月，常霧起昏暗，十步外不見人，是謂晝昏。占曰：「有破國。」



 至德二載四月，賊將武令珣圍南陽，白霧四塞。



 上元元年閏四月，大霧。占曰：「兵起。」



 貞元十年三月乙亥，黃霧四塞，日無光。



 咸通九年十一月，龐勛圍徐州，甲辰，大霧昏塞，至於丙午。



 光化四年冬，昭宗在東內，武德門內煙霧四塞，門外日色皎然。



 △虹蜺



 武德初，隋將堯君素守蒲州，有白虹下城中。



 唐隆元年六月戊子，虹蜺亙天。蜺者，斗之精。占曰：「后妃陰脅王者。」又曰：「五色迭至，照於宮殿，有兵。」



 延和元年六月，幽州都督孫佺帥兵襲奚，將入賊境，有白虹垂頭於軍門。占曰；「其下流血。」



 至德二載正月丙子，南陽夜有白虹四，上亙百餘丈。



 元和十三年十二月丙辰，有白虹闊五尺，東西亙天。



 會昌四年正月己酉，西方有白虹。



 咸通元年七月己酉朔，白虹橫亙西方。九年七月戊戌，白虹橫亙西方。



 光啟二年九月，白虹見西方。十月壬辰夜，又如之。



 天復三年三月庚申，有曲虹在日東北。



 △龍蛇孽



 貞觀八年七月，隴右大蛇屢見。蛇，女子之祥；大者，有所象也。又汾州青龍見，吐物在空中，光明如火，墮地地陷，掘之得玄金，廣尺，長七寸。



 顯慶二年五月庚寅，有五龍見於岐州之皇后泉。



 先天二年六月，京師朝堂磚下有大蛇出，長丈餘，有大蝦蟆如盤，而目赤如火，相與鬥，俄而蛇入於大樹，蝦蟆入於草。蛇、蝦蟆，皆陰類；朝堂出，非其所也。



 開元四年六月，郴州馬嶺山下有白蛇與黑蛇鬥，白蛇長六七尺，吞黑蛇，至腹，口眼血流，黑蛇長丈餘，頭穿白蛇腹出，俱死。



 天寶中，洛陽有巨蛇，高丈餘，長百尺，出芒山下，胡僧無畏見之曰：「此欲決水瀦洛城。」即以天竺法咒之，數日蛇死。十四載七月，有二龍鬥於南陽城西。《易坤》：「上六，龍戰於野。」《文言》曰：「陰疑於陽必戰。」



 至德元載八月朔，成都丈人廟有肉角蛇見。二載三月，有蛇鬥於南陽門之外，一蛇死，一蛇上城。



 建中二年夏，趙州寧晉縣沙河北，有棠樹甚茂，民祠之為神。有蛇數百千自東西來，趨北岸者聚棠樹下，為二積，留南岸者為一積，俄有徑寸龜三，繞行，積蛇盡死，而後各登其積。野人以告。蛇腹皆有瘡，若矢所中。刺史康日知圖其事，奉三龜來獻。四年九月戊寅，有龍見於汝州城壕。龍，大人象，其潛也淵，其飛也天；城壕，失其所也。



 貞元末，資州得龍丈餘，西川節度使韋皋匣而獻之，百姓縱觀，三日，為煙所薰而死。



 大和二年六月丁丑，西北有龍鬥。三年，成都門外有龍與牛斗。



 開成元年，宮中有眾蛇相與鬥。



 光化三年九月，杭州有龍鬥於浙江，水溢，壞民廬舍。占同天寶十四載。



 光啟二年冬，鄜州洛交有蛇見於縣署，復見於州署。蛇，冬則蟄，《易》曰；「龍蛇之蟄，以存身也。」



 △馬禍



 義寧二年五月戊申，有馬生角，長二寸，末有肉。角者，兵象。



 武德三年十月，王世充偽左僕射韋霽馬生角，當項。



 永隆二年，監牧馬大死，凡十八萬疋。馬者，國之武備，天去其備，國將危亡。



 文明初，新豐有馬生駒，二首同項，各有口鼻，生而死；又咸陽牝馬生石，大如升，上微有綠毛。皆馬禍也。



 開元十二年五月，太原獻異馬駒，兩肋各十六，肉尾無毛。二十五年，濮州有馬生駒，肉角。二十九年三月，滑州刺史李邕獻馬，肉鬃鱗臆，嘶不類馬，日行三百里。



 建中四年五月，滑州馬生角。



 大和九年八月，易定馬飲水，因吐珠一，以獻。



 開成元年六月，揚州民明齊家馬生角，長一寸三分。



 會昌元年四月，桂州有馬生駒，三足，能隨群於牧。



 咸通三年，郴州馬生角。十一年，沁州綿上及和川牡馬生子，皆死。京房《易傳》曰：「方伯分威，厥妖牡馬生子。



 乾符二年，河北馬生人。



 中和元年九月，長安馬生人，京房《易傳》曰：「諸侯相伐，厥妖馬生人。」一曰；「人流亡。」二年二月，蘇州嘉興馬生角。



 光啟二年夏四月，僖宗在鳳翔，馬尾皆吒蓬如篲。吒，怒象。



 文德元年，李克用獻馬二，肘膝皆有鬣，長五寸許，蹄大如七寸甌。



 △人痾



 武德四年，太原尼志覺死，十日而蘇。



 貞觀十九年，衛州人劉道安頭生肉角，隱見不常，因以惑眾，伏誅。角，兵象；肉，不可以觸者。永徽六年，淄州高苑民吳威妻、嘉州民辛道護妻皆一產四男。凡物反常則為妖，亦陰氣盛則母道壯也。



 顯慶三年，普州有人化為虎。虎，猛噬而不仁。



 儀鳳三年四月，涇州獻二小兒，連心異體。初，鶉觚縣衛士胡萬年妻吳生一男一女，其胸相連，餘各異體，乃析之，則皆死；又產，復然，俱男也，遂育之，至是四歲，以獻於朝。



 永隆元年，長安獲女魃，長尺有二寸，其狀怪異。《詩》曰：「旱魃為虐，如炎如焚。」是歲秋，不雨，至於明年正月。



 永隆二年九月，萬年縣女子劉凝靜衣白衣，從者數人，升太史令廳，問比有何災異。令執之以聞。是夜，彗星見。太史司天文、歷候，王者所以奉若天道、恭授民時者，非女子所當問。



 載初中，涪州民範端化為虎。



 神功元年一月庚子，有人走入端門，又入則天門，至通天宮，閽及仗衛不之覺。時來俊臣婢產肉塊如二升器，剖之有赤蟲，須臾化為蜂，螫人而去。



 久視二年正月，成州有大人跡見。



 長安中，郴州佐史因病化為虎，欲食其嫂，擒之，乃人也，雖未全化，而虎毛生矣。



 太極元年，狂人段萬謙潛入承天門，登太極殿，升御床，自稱天子，且言：「我李安國也，人相我年三十二當為天子。」



 開元二十三年四月，冀州獻長人李家寵，八尺有五寸。



 大歷十年二月，昭應婦人張產一男二女。



 貞元八年正月丁亥，許州人李狗兒持仗上含元殿擊欄檻，伏誅。十年四月，恆州有巨人跡見。十五年正月戊申，狂人劉忠詣銀臺，稱白起令上表，天下有火災。十七年十一月，翰林待詔戴少平死十有六日而蘇。是歲，宣州南陵縣丞李嶷死，已殯三十日而蘇。



 元和二年，商州洪崖冶役夫將化為虎，眾以水沃之，不果化。



 長慶四年三月，民徐忠信潛入浴堂門。



 寶歷二年十二月，延州人賀文妻一產四男。



 大和二年十月，狂人劉德廣入含元殿。



 咸通七年，渭州有人生角寸許。占曰：「天下有兵。」十三年四月，太原晉陽民家有嬰兒，兩頭異頸，四手聯足。此天下不一之妖。是歲，民皇甫及年十四，暴長七尺餘，長啜大嚼，三倍如初，歲餘死。



 乾符六年秋，蜀郡婦人尹生子首如豕，目在脽下。占曰：「君失道。」



 光啟元年，隰州溫泉民家有死者，既葬且半月，行人聞聲呼地下，其家發之，則復生，歲餘乃死。二年春，鳳翔郿縣女子未枌化為丈夫，旬日而死。京房《易傳》曰：「茲謂陰昌，賊人為王。」



 大順元年六月，資州兵王全義妻如孕，覺物漸下入股，至足大拇，痛甚，坼而生珠如彈丸，漸長大如杯。



 天祐二年五月，潁州汝陰民彭文妻一產三男。



 △疫



 貞觀十年，關內、河東大疫。十五年三月，澤州疫。十六年夏，穀、涇、徐、戴、虢五州疫。十七年夏，潭、濠、廬三州疫。十八年，廬、濠、巴、普、郴五州疫。二十二年，卿州大役永徽六年三月，楚州大役。



 永淳元年冬，大疫，兩京死者相枕於路。占曰：「國將有恤，則邪亂之氣先被於民，故疫。」



 景龍元年夏，自京師至山東、河北疫，死者千數。



 寶應元年，江東大疫，死者過半。



 貞元六年夏，淮南，浙西、福建道疫。



 元和元年夏，浙東大疫，死者太半。



 大和六年春，自劍南至浙西大疫。



 開成五年夏，福、建、臺、明四州疫。



 咸通十年，宣、歙、兩浙疫。



 大順二年春，淮南疫，死者十三四。



 △天鳴



 天寶十四載五月，天鳴，聲若雷。占曰：「人君有憂。」



 貞元二十一年八月，天鳴，在西北。



 中和三年三月，浙西天鳴，聲如轉磨。無雲而雨。



 元和十二年正月乙酉，星見而雨。占曰：「無雲而雨，是謂天泣。」



 △隕石



 永徽四年八月己亥，隕石於同州馮翊十八，光耀，有聲如雷。近星隕而化也。庶民惟星，在上而隕，民去其上之象。一曰：「人君為詐妄所蔽則然。」



\end{pinyinscope}