\article{志第二十二　天文二}

\begin{pinyinscope}

 ○日食



 武德元年十月壬申朔，日有食之，在氐五度。占曰：「諸侯專權，則其應在所宿國；諸侯附從，則為王者事。」四年八月丙戌朔，日有食之，在翼四度。楚分也。六年十二月壬寅朔，日有食之，在南斗十九度。吳分也。九年十月丙辰朔，日有食之，在氐七度。



 貞觀元年閏三月癸丑朔，日有食之，在胃九度。九月庚戌朔，日有食之，在亢五度。胃為天倉，亢為疏廟。二年三月戊申朔，日有食之，在婁十一度。占為大臣憂。三年八月己巳朔，日有食之，在翼五度。占曰：「旱。」四年正月丁卯朔，日有食之，在營室四度。七月甲子朔，日有食之，在張十四度。占為禮失。六年正月乙卯朔，日有食之，在虛九度，虛，耗祥也。八年五月辛未朔，日有食之，在參七度。九年閏四月丙寅朔，日有食之，在畢十三度。占為邊兵。十一年三月丙戌朔，日有食之，在婁二度。占為大臣憂。十二年閏二月庚辰朔，日有食之，在奎九度。奎，武庫也。十三年八月辛未朔，日有食之，在翼十四度。翼為遠夷。十七年六月己卯朔，日有食之，在東井十六度。京師分也。十八年十月辛丑朔，日有食之，在房三度。房，將相位。二十年閏三月癸巳朔，日有食之，在胃九度。占曰：「主有疾。」二十二年八月己酉朔，日有食之，在翼五度。占曰：「旱。」



 顯慶五年六月庚午朔，日有食之，在柳五度。



 龍朔元年五月甲子晦，日有食之，在東井二十七度。皆京師分也。



 麟德二年閏三月癸酉朔，日有食之，在胃九度。占曰：「主有疾。」



 乾封二年八月己酉朔，日有食之，在翼六度。



 總章二年六月戊申朔，日有食之，在東井二十九度。



 咸亨元年六月壬寅朔，日有食之，在東井十八度。二年十一月甲午朔，日有食之，在箕九度。三年十一月戊子朔，日有食之，在尾十度。東井，京師分。箕為后妃之府，尾為後宮。五年三月辛亥朔，日有食之，在婁十三度。占為大臣憂。



 永隆元年十一月壬申朔，日有食之，在尾十六度。



 開耀元年十月丙寅朔，日有食之，在尾四度。



 永淳元年四月甲子朔，日有食之，在畢五度。十月庚申朔，日有食之，在房三度。



 垂拱二年二月辛未朔，日有食之，在營室十五度。四年六月丁亥朔，日有食之，在東井二十七度。京師分也。



 天授二年四月壬寅朔，日有食之，在昴七度。



 如意元年四月丙申朔，日有食之，在胃十一度。皆正陽之月。



 長壽二年九月丁亥朔，日有食之，在角十度。角內為天廷。



 延載元年九月壬午朔，日有食之，在軫十八度。軫為車騎。



 證聖元年二月己酉朔，日有食之，在營室五度。



 聖歷三年五月己酉朔，日有食之，在畢十五度。



 長安二年九月乙丑朔，日有食之，幾既，在角初度。三年三月壬戌朔，日有食之，在奎十度。占曰：「君不安。」九月庚寅朔，日有食之，在亢七度。



 神龍三年六月丁卯朔，日有食之，在東井二十八度。京師分也。



 景龍元年十二月乙丑朔，日有食之，在南斗二十一度。斗為丞相位。



 先天元年九月丁卯朔，日有食之，在角十度。



 開元三年七月庚辰朔，日有食之，在張四度。七度五月己丑朔，日有食之，在畢十五度。九年九月乙巳朔，日有食之，在軫十八度。十二年閏十二月丙辰朔，日有食之，在虛初度。十七年十月戊午朔，日有食之，不盡如鉤，在氐九度。二十年二月甲戌朔，日有食之，在營室十度。八月辛未朔，日有食之，在翼七度。二十一年七月乙丑朔，日有食之，在張十五度。二十二年十二月戊子朔，日有食之，在南斗二十三度。二十三年閏十一月壬午朔，日有食之，在南斗十一度。二十六年九月丙申朔，日有食之，在亢九度。二十八年三月丁亥朔，日有食之，在婁三度。



 天寶元年七月癸卯朔，日有食之，在張五度。五載五月壬子朔，日有食之，在畢十六度。十三載六月乙丑朔，日有食之，幾既，在東井十九度。京師分也。



 至德元載十月辛巳朔，日有食之，既，在氐十度。



 上元二年七月癸未朔，日有食之，既，大星皆見，在張四度。



 大歷三年三月乙巳朔，日有食之，在奎十一度。十年十月辛酉朔，日有食之，在氐十一度。宋分也。十四年七月戊辰朔，日有食之，在張四度。十二月丙寅晦，日有食之，在危十二度。貞元二年八月辛巳朔，日有食之，在軫八度。五年正月甲辰朔，日有食之，在營室六度。八年十一月壬子朔，日有食之，在尾六度。宋分也。十二年八月己未朔，日有食之，在翼十八度。占曰：「旱。」十七年五月壬戌朔，日有食之，在東井十度。



 元和三年七月辛巳朔，日有食之，在七星三度。十年八月己亥朔，日有食之，在翼十八度。十三年六月癸丑朔，日有食之，在輿鬼一度。京師分也。



 長慶二年四月辛酉朔，日有食之，在胃十三度。三年九月壬子朔，日有食之，在角十二度。



 大和八年二月壬午朔，日有食之，在奎一度。



 開成元年正月辛丑朔，日有食之，在虛三度。



 會昌三年二月庚申朔，日有食之，在東壁一度。並州分也。四年二月甲寅朔，日有食之，在營室七度。五年七月丙午朔，日有食之，在張七度。六年十二月戊辰朔，日有食之，在南斗十四度。



 大中二元五月己未朔，日有食之，在參九度。八年正月丙戌朔，日有食之，在危一度。危為玄枵，亦耗祥也。



 咸通四年七月辛卯朔，日有食之，在張十七度。



 乾符三年九月乙亥朔，日有食之，在軫十四度。四年四月壬申朔，日有食之，在畢三度。六年四月庚申朔，日有食之，既，在胃八度。



 文德元年三月戊戌朔，日有食之，在胃一度。



 天祐元年十月辛卯朔，日有食之，在心二度。三年四月癸未朔，日有食之，在胃十二度。



 凡唐著紀二百八十九年，日食九十三：朔九十，晦二，二日一。



 ○日變



 貞觀初，突厥有五日並照。二十三年三月，日赤無光。李淳風曰：「日變色，有軍急。」又曰：「其君無德，其臣亂國。」濮陽復曰：「日無光，主病。」



 咸亨元年二月壬子，日赤無光。癸丑，四方濛濛，日有濁氣，色赤如赭。



 上元二年三月丁未，日赤如赭。



 永淳元年三月，日赤如赭。



 文明元年二月辛巳，日赤如赭。



 長安四年正月壬子，日赤如赭。



 景龍三年二月庚申，日色紫赤無光。



 開元十四年十二月己未，日赤如赭。二十九年三月丙午，風霾，日無光，近晝昏也。占為上刑急，人不樂生。



 天寶三載正月庚戌，日暈五重。占曰：「是謂棄光，天下有兵。」



 肅宗上元二年二月乙酉，白虹貫日。



 大歷二年七月丙寅，日旁有青赤氣，長四丈餘。壬申，日上有赤氣，長二丈。九月乙亥至於辛丑，日旁有青赤氣。三年正月丁巳，日有黃冠、青赤珥。辛丑，亦如之。凡氣長而立者為直，橫者為格，立於日上者為冠。直為有自立者，格為戰鬥。又曰：「赤氣在日上，君有佞臣。黃為土功，青赤為憂。」



 貞元二年閏五月壬戌，日有黑暈。六年正月甲子，日赤如血。十年三月乙亥，黃霧四塞，日無光。



 元和二年十月壬午，日傍有黑氣如人形跪，手捧盤向日，盤中氣如人頭。四年閏三月，日傍有物如日。五年四月辛未，白虹貫日。十年正月辛卯，日外有物如烏。十一年正月己卯，日紫赤無光。



 長慶元年六月己丑，白虹貫日。三年二月庚戌，白虹貫日。



 寶歷元年六月甲戌，赤虹貫日。九月甲申，日赤無光。二年三月甲午，日中有黑氣如柸。辛亥，日中有黑子。四月甲寅，白虹貫日。



 太和二年二月癸亥，日無光，白霧晝昏。十二月癸亥，有黑祲，與日如斗。五年二月辛丑，白虹貫日。六年三月，有黑祲與日如斗。庚戌，日中有黑子。四月乙丑，黑氣蔽日。七年正月庚戌，白虹貫日。八年七月甲戌，白虹貫日，日有交暈。十月壬寅，白虹貫日，東西際天，上有背玦。九年二月辛卯，日月赤如血。壬辰，亦如之。



 開成元年正月辛丑朔，白虹貫日。二月己丑，亦如之。二年十一月辛巳，日中有黑子，大如雞卵，日赤如赭，晝昏至於癸未。五年正月己丑，日暈，白虹在東，如玉環貫珥。二月丙辰，日有重暈，有赤氣夾日。十二月癸卯朔，日旁有黑氣來觸。



 會昌元年十一月庚戌，日中有黑子。四年正月戊申，日無光。二月己巳，白虹貫日如玉環。



 大中十三年四月甲午，日暗無光。



 咸通六年正月，白虹貫日，中有黑氣如雞卵。七年十二月癸酉，白氣貫日，日有重暈。甲戌，亦如之。白氣，兵象也。十四年二月癸卯，白虹貫日。



 乾符元年，日中有黑子。二年，日中有若飛燕者。六年十一月丙辰朔，有兩日並出而鬥，三日乃不見。鬥者，離而復合也。



 廣明元年，日暈如虹，黃氣蔽日無光。日不可以二；虹，百殃之本也。



 中和三年三月丙午，日有青黃暈。四月丙辰，亦如之。丁巳、戊午，又如之。



 光啟三年十一月己亥，下晡，日上有黑氣。四年二月己丑，日赤如血。庚寅，改元文德。是日，風，日赤無光。



 景福元年五月，日色散如黃金。



 光化三年冬，日有虹蜺背矞彌旬，日有赤氣，自東北至於東南。



 天復元年十月，日色散如黃金。十一月，又如之。三年二月丁丑，日有赤氣，自東北至於東南。



 天祐元年二月丙寅，日中見北斗，其占重。十一月癸酉，日中，日有黃暈，旁有青赤氣二。二年正月甲申，日有黃白暈，暈上有青赤背。乙酉，亦如之，暈中生白虹，漸東，長百餘丈。二月乙巳，日有黃白暈如半環，有蒼黑雲夾日，長各六尺餘，既而雲變，狀如人如馬，乃消。舊占：「背者，叛背之象。日暈有虹者為大戰，半暈者相有謀，蒼黑，祲祥也。夾日者，賊臣制君之象。變而如人者為叛臣；如馬者為兵。」三年正月辛未，日有黃白暈，上有青赤背。二月癸巳，日有黃白暈，如半環，有青赤背。庚戌，日有黃白暈，青赤背。



 ○月變



 貞觀初，突厥有三月並見。



 儀鳳二年正月甲子朔，月見西方，是謂朓。朓則侯王其舒。



 武太后時，月過望不虧者二。



 天寶三載正月庚戌，月有紅氣如垂帶。



 肅宗元年建子月癸巳乙夜，月掩昴而暈，色白，有白氣自北貫之。昴，胡也；白氣，兵喪。建辰月丙戌，月有黃白冠，連暈，圍東井、五諸侯、兩河及輿鬼。東井，京師分也。



 大歷十年九月戊申，月暈熒惑、畢、昴、參，東及五車，暈中有黑氣，乍合乍散。十二月丙子，月出東方，上有白氣十餘道，如匹練，貫五車及畢、觜觿、參、東井、輿鬼、柳、軒轅，中夜散去。占曰：「女主兇。」白氣為兵喪，五車主庫兵，軒轅為後宮，其宿則晉分及京師也。



 元和十一年，己未旦，日已出，有虹貫月於營室。



 開成四年閏正月甲申朔，乙酉，月在營室，正偃魄質成，早也。占為臣下專恣之象。五年正月戊寅朔，甲申，月昏而中，未弦而中，早也。占同上。



 景福二年十一月，有白氣如環，貫月，穿北斗，連太微。



 天復二年十二月甲申，夜月有三暈，裹白，中赤黃，外綠。



 天祐二年二月丙申，月暈熒惑。



 ○孛彗



 武德九年二月壬午，有星孛於胃、昴間；丁亥，孛於卷舌。孛與彗皆非常惡氣所生，而災甚於彗。



 貞觀八年八月甲子，有星孛於虛、危，歷玄枵，乙亥不見。十三年三月乙丑，有星孛于畢、昴。十五年六月己酉有星孛於太微，犯郎位，七月甲戌不見。



 龍朔三年八月癸卯，有彗星於左攝提，長二尺餘，乙巳不見。攝提，建時節，大臣象。



 乾封二年四月丙辰，有彗星於東北，在五車、畢、昴間，乙亥不見。



 上元二年十二月壬午，有彗星於角、亢南，長五尺。三年七月丁亥，有彗星於東井，指北河，長三尺餘；東北行，光芒益盛，長三丈，掃中臺，指文昌。九月乙酉，不見。東井，京師分；中臺、文昌，將相位；兩河，天闕也。



 開耀元年九月丙申，有彗星於天市中，長五丈，漸小，東行至河鼓，癸丑不見。市者，貨食之所聚，以衣食生民者；一曰帝將遷都。河鼓，將軍象。



 永淳二年三月丙午，有彗星於五車北，四月辛未不見。



 文明元年七月辛未夕，有彗星於西方，長丈餘，八月甲辰不見。是謂天攙。



 光宅元年九月丁丑，有星如半月，見於西方。月，眾陰之長，星如月者陰盛之極。



 景龍元年十月壬午，有彗星於西方，十一月甲寅不見。二年七月丁酉，有星孛於胃、昴間。胡分也。三年八月壬辰，有星孛於紫宮。



 延和元年六月，有彗星自軒轅入太微，至大角滅。



 開元十八年六月甲子，有彗星於五車。癸酉，有星孛于畢、昴。二十六年三月丙子，有星孛於紫宮垣，歷北斗魁，旬餘，因云陰不見。



 乾元三年四月丁巳，有彗星於東方，在婁、胃間，色白，長四尺，東方疾行，歷昴、畢、觜觿、參、東井、輿鬼、柳、軒轅至右執法西，凡五旬餘不見。閏月辛酉朔，有彗星於西方，長數丈，至五月乃滅。婁為魯，胃、昴、畢為趙、觜觿、參為唐，東井，輿鬼為京師分，柳其半為周分。二彗仍見者，薦禍也。又婁、胃間，天倉。



 大歷元年十二月己亥，有彗星於匏瓜，長尺餘，經二旬不見，犯宦者星。五年四月己未，有彗星於五車，光芒蓬勃，長三丈。五月己卯，彗星見於北方，色白，癸未東行近八穀中星；六月癸卯近三公，己未不見。占曰：「色白者，太白所生也。」七年十二月丙寅，有長星於參下。其長亙天。長星，彗屬。參，唐星也。



 元和十年三月，有長星於太微，尾至軒轅。十二年正月戊子，有彗星於畢。



 長慶元年正月己未，有星孛于翼；丁卯，孛於太微西上將。六月，在彗星於昴，長一丈，凡十日不見。



 太和二年七月甲辰，有彗星於右攝提南，長二尺。三年十月，客星見於水位。八年九月辛亥，有彗星於太微，長丈餘，西北行，越郎位，庚申不見。



 開成二年二月丙午，有彗星於危，長七尺餘，西指南斗；戊申在危西南，芒耀愈盛；癸丑在虛；辛酉，長丈餘，西行稍南指；壬戌，在婺女，長二丈餘，廣三尺；癸亥，愈長且闊；三月甲子，在南斗；乙丑，長五丈，其末兩岐，一指氐，一掩房；丙寅，長六丈，無岐，北指，在亢七度；丁卯，西北行，東指；己巳，長八丈餘，在張；癸未，長三尺，在軒轅右不見。凡彗星晨出則西指，夕出則東指，乃常也。未有遍指四方，凌犯如此之甚者。甲申，客星出於東井下。戊子，客星別出於端門內，近屏星。四月丙午，東井下客星沒。五月癸酉，端門內客星沒。壬午，客星如孛，在南斗天龠旁。八月丁酉，有彗星於虛、危，虛、危為玄枵。枵，耗名也。三年十月乙巳，有彗星於軫魁，長二丈餘，漸長，西指。十一月乙卯，有彗星於東方，在尾、箕，東西亙天；十二月壬辰不見。四年正月癸酉，有彗星於羽林。衛分也。閏月丙午，有彗星於卷舌西北；二月己卯不見。五年二月庚申，有彗星於營室、東壁間，二十日滅。十一月戊寅，有彗星於東方。燕分也。



 會昌元年七月，有彗星於羽林、營室、東壁間也。十一月壬寅，有彗星於北落師門，在營室，入紫宮，十二月辛卯不見。並州分也。



 大中六年三月，有彗星於觜、參。參，唐星也。十一月年九月乙未，有彗星於房，長三尺。



 咸通五年五月己亥，夜漏未盡一刻，有彗星出於東北，色黃白，長三尺，在婁。徐州分也。九年正月，有彗星於婁、胃。十年八月，有彗星於大陵，東北指。占為外夷兵及水災。



 乾符四年五月，有彗星。



 光啟元年，有彗星於積水、積薪之間。二年五月丙戌，有星孛於尾、箕，歷北斗、攝提。占曰：「貴臣誅。」



 大順二年四月庚辰，有彗星於三臺，東行入太微，掃大角、天市，長十丈餘，五月甲戌不見。宦者陳匡知星，奏曰：「當有亂臣入宮。」三臺，太一三階也；太微大角，帝廷也；天市，都市也。



 景福元年五月，蚩尤旗見，初出有白彗，形如發，長二尺許，經數日，乃從中天下，如匹布，至地如蛇。六月，孫儒攻楊行密於宣州，有黑雲如山，漸下，墜於儒營上，狀如破屋，占曰：「營頭星也。」十一月，有星孛於斗、牛。占曰；「越有自立者。」十二月丙子，天攙出於西南；己卯，化為雲而沒。二年三月，天久陰，至四月乙酉夜，雲稍開，有彗星於上臺，長十餘丈，東行入太微，掃大角，入天市，經三旬有七日，益長，至二十餘丈，因云陰不見。



 乾寧元年正月，有星孛于鶉首。秦分也。又星隕於西南，有聲如雷。七月，妖星見，非彗非孛，不知其名，時人謂之妖星，或曰惡星。三年十月，有客星三，一大二小，在虛、危間，乍合乍離，相隨東行，狀如斗，經三日而二小星沒，其大星後沒。虛、危，齊分也。



 光化三年正月，客星出於中垣宦者旁，大如桃，光炎射宦者，宦者不見。



 天復元年五月，有三赤星，各有鋒芒，在南方，既而西方、北方、東方亦如之，頃之，又各增一星，凡十六星；少時，先從北滅。占曰：「濛星也，見則諸侯兵相攻。」二年正月，客星如桃，在紫宮華蓋下，漸行至御女。丁卯，有流星起文昌，抵客星，客星不動；己巳，客星在杠，守之，至明年猶不去。占曰：「將相出兵。」五月夕，有星當箕下，如炬火，炎炎上沖，人初以為燒火也，高丈餘乃隕。占曰：「機星也，下有亂。」



 天祐元年四月，有星狀如人，首赤身黑，在北斗下紫微中。占曰：「天沖也。天沖抱極泣帝前，血濁霧下天下冤。」後三日而黑風晦暝。二年四月庚子夕，西北隅有星類太白，上有光似彗，長三四丈，色如赭；辛丑夕，色如縞。或曰五車之水星也，一曰昭明星也。甲辰，有彗星於北河，貫文昌，長三丈餘，陵中臺、下臺；五月乙丑夜，自軒轅左角及天市西坦，光芒猛怒，其長亙天；丙寅雲陰，至辛未少霽，不見。兩河為天闕，在東井間，而北河，中國所經也。文昌，天之六司。天市，都市也。



 ○星變



 武德三年十月己未，有星隕於東都中，隱隱有聲。



 貞觀二年，天狗隕於夏州城中。十四年八月，有星隕於高昌城中。十六年六月甲辰，西方有流星如月，西南行三丈乃滅。占曰：「星甚大者，為人主。」十八年五月，流星出東壁，有聲如雷。占曰：「聲如雷者，怒象。」十九年四月己酉，有流星向北斗杓而滅。



 永徽三年十月，有流星貫北極。四年十月，睦州女子陳碩真反，婺州刺史崔義玄討之，有星隕於賊營。



 乾封元年正月癸酉，有星出太徽，東流，有聲如雷。



 咸亨元年十一月，西方有流星，聲如雷。



 調露元年十一月戊寅，流星入北斗魁中；乙巳，流星燭地有光，使星也。



 神龍三年三月丙辰，有流星聲如頹墻，光燭天地。



 景龍二年二月癸未，有大星隕於西南，聲如雷，野雉皆雊。



 景雲元年八月己未，有流星出五車，至上臺滅。九月甲申，有流星出中臺，至相滅。



 太極元年正月辛卯，有流星出太微，至相滅。



 延和元年六月，幽州都督孫佺討奚、契丹，出師之夕，有大星隕於營中。



 開元二年五月乙卯晦，有星西北流，或如甕，或如斗，貫北極，小者不可勝數，天星盡搖，至曙乃止。占曰：「星，民象；流者，失其所也。」《漢書》曰：「星搖者民勞。」十二年十月壬辰，流星大如桃，色赤黃，有光燭地。占曰：「色赤為將軍使。」



 天玉三載閏二月辛亥，有星如月，墜於東南，墜後有聲。



 至德二載，賊將武令珣圍南陽，四月甲辰夜中，有大星赤黃色，長數十丈，光燭地，墜賊營中。十一月壬戌，有流星大如斗，東北流，長數丈，蛇行屈曲，有碎光迸出。占曰：「是謂枉矢。」



 廣德二年六月丁卯，有妖星隕於汾州。十二月丙寅，自乙夜至曙，星流如雨。



 大歷二年九月乙丑，晝有星如一斗器，色黃，有尾長六丈餘，出南方，沒於東北。東北于中國，則幽州分也。三年九月乙亥，有星大如斗，北流，有光燭地，占為貴使。六年九月甲辰，有星西流，大如一斗器，光燭地，有尾，迸光如珠，長五丈，出婺女，入天市南垣滅。八年六月戊辰，有流星大如一升器，有尾，長三丈餘，入太微。十二月壬申，有流星大如一升器，有尾長二丈餘，出紫微入濁。十年三月戊戌，有流星出於西方，如二升器，有尾，長二丈，入濁。十二年二月辛亥，有流星如桃，尾長十丈，出匏瓜，入太微。



 建中四年八月庚申，有星隕於京師。



 興元元年六月戊午，星或什或伍而隕。



 貞元三年閏五月戊寅，枉矢墜於虛、危。十四年閏五月辛亥，有星墜於東北，光燭如晝，聲如雷。



 元和二年十二月己巳，西北有流星亙天，尾散如珠。占曰：「有貴使。」四年八月丁丑，西北有大星，東南流，聲如雷鼓。六年三月戊戌日晡，天陰寒，有漢星大如一斛器，墜於袞、鄆間，聲震數百里，野雉皆雊，所墜之上，有赤氣如立蛇，長丈餘，至夕乃滅。時占者以為日在戌，魯分也，不及十年，其野主殺而地分。九年正月有大星如半席，自下而升，有光燭地，群小星隨之。四月辛巳，有大流星，尾跡長五丈餘，光燭地，至右攝提西滅。十二年九月己亥甲夜，有流星起中天，首如甕，尾如二百斛舡，長十餘丈，聲如群鴨飛，明若火炬，過月下西流，須臾，有聲礱礱，墜地，有大聲如壞屋者三，在陳、蔡間。十四年五月己亥，有大流星出北半魁，長二丈餘，南抵軒轅而滅。占曰：「有赦，赦視星之大小。」十五年七月癸亥，有大星出鉤陳，南流至婁滅。



 長慶元年正月丙辰，有大星出狼星北，色赤，有尾跡，長三丈餘，光燭地，東北流至七星南滅。四月，有大星墜於吳，聲如飛羽。十月乙巳，有大流星出參西北，色黃，有尾跡，長六七丈，光燭地，至羽林滅。八月辛巳，東北方有大星自雲中出，色白，光燭地，前銳後大，長二丈餘，西北流入雲中滅。二年四月辛亥，有流星出天市，光燭地，隱隱有聲，至郎位滅。市者，小人所聚，郎在天廷中，主宿衛。六月丁酉，有小星隕於房、心間，戊戌亦如之，己亥亦如之。閏十月丙申，有流星大如斗，抵中臺上星。三年八月丁酉夜，有大流星如數斗器，起西北，經奎、婁，東南流，去月甚近，迸光散落，墜地有聲。四年四月，紫微中，星隕者眾。七月乙卯，有大流星出天船，犯斗魁樞星而滅。占曰：「有舟楫事。」丙子，有大流星出天將軍東北，入濁。



 寶歷元年正月乙卯，有流星出北斗樞星，光燭地，入濁。占曰：「有赦。」二年五月癸巳，西北有流星，長三丈餘，光燭地，入天市中滅。占為有誅。七月丙戌，日初入，東南有流星，向南，滅，以晷度推之，在箕、鬥間。八月丙申，有大流星出王良，長四丈餘，至北斗杓滅。王良，奉車御官也。



 大和四年六月辛未，自昏至戊夜，流星或大或小，觀者不能數。占曰：「民失其所，王者失道，綱紀廢則然。」又曰：「星在野象物，在朝象官。」七年六月戊子，自昏及曙，四方流星，大小縱橫百餘。八年六月辛巳，夜中有流星出河鼓，赤色，有尾跡，光燭地，迸如散珠，北行近天咅滅，有聲如雷。河鼓為將軍。天咅者，帝之武備。九年六月丁酉，自昏至丁夜，流星二十餘，縱橫出沒，多近天漢。



 開成二年九月丁酉，有星大如斗，長五丈，自室、壁西北流，入大角下沒，行類枉矢，中天有聲，小星數百隨之。十一月丁丑，有大星隕於興元府署寢室之上，光燭庭宇。三年五月乙丑，有大星出於柳、張，尾長五丈餘，再出再沒。四年二月己亥，丁夜至戊夜，四方中天流星小大凡二百餘，並西流，有尾跡，長二丈至五丈。八月辛未，流星出羽林，有尾跡，長八丈餘，有聲如雷。羽林，天軍也。十二月壬申，蚩尤旗見。



 會昌元年六月戊辰，自昏至戊夜，小星數十，縱橫流散。占曰；「小星，民象。」七月庚午，北方有星，光燭地，東北流經王良，有聲如雷。十一月壬寅，有大星東北流，光燭地，有聲如雷。四年八月丙午，有大星如炬火，光燭天地，自奎、婁掃西方七宿而隕。六年二月辛丑，夜中有流星赤色如桃，光燭地，有尾跡，貫紫微入濁。



 咸通六年七月乙酉，甲夜有大流星長數丈，光爍如電，群小星隨之，自南徂北。其象南方有以眾叛而之北也。九年十一月丁酉，有星出如匹練，亙空化為雲而沒，在楚分。是謂長庚，見則兵起。十三年春，有二星從天際而上，相從至中天，狀如旌旗，乃隕。九月，蚩尤旗見。



 乾符二年冬，有二星，一赤一白，大如斗，相隨東南流，燭地如月，漸大，光芒猛怒。三年，晝有星如炬火，大如五升器，出東北，徐行，隕於西北。四年七月，有大流星如盂，自虛、危，歷天市，入羽林滅。占為外兵。



 中和元年，有異星出於輿鬼，占者以為惡星。八月己丑夜，星隕如雨，或如杯碗者，交流如織，庚寅夜亦如之，至丁酉止。三年十一月夜，星隕於西北，如雨。



 光啟二年九月，有大星隕於揚州府署延和閣前，聲如雷，光炎燭地。十月壬戌，有星出於西方，色白，長一丈五尺，屈曲而隕。占曰：「長庚也，下則流血。」三年五月，秦宗權擁兵於汴州北郊，晝有大星隕於其營，聲如雷，是謂營頭。其下破軍殺將。



 乾寧元年夏，有星隕於越州，後有光，長丈餘，狀如蛇。或曰枉矢也。三年六月，天暴雨，雷電，有星大如碗，起西南，墜於東北，色如鶴練，聲如群鴨飛。占為奸謀。



 光化元年九月丙子，有大星墜於北方。三年三月丙午，有星如二十斛船，色黃，前銳後大，西南行。十一月，中天有大星自東緩流，如帶屈曲，光凝著天，食頃乃滅。是謂枉矢。



 天復三年二月，帝至自鳳翔，其明日，有大星如月，自東濁際西流，有聲如雷，尾跡橫貫中天，三夕乃滅。



 天祐元年五月戊寅乙夜，雨、晦暝，有星長二十丈，出東方，西南向，首黑、尾赤、中白，枉矢也，一曰長星。二年三月乙丑，夜中有大星出中天，如五斗器，流至西北，去地十丈許而止，上有星芒，炎如火，赤而黃，長丈五許，而蛇行，小星皆動而東南，其隕如雨，少頃沒，後有蒼白氣如竹叢，上沖天中，色瞢瞢。占曰：「亦枉矢也。」三年十二月昏，東方有星如太白，自地徐上，行極緩，至中天，如上弦月，乃曲行，頃之，分為二。占曰；「有大孽。」



\end{pinyinscope}