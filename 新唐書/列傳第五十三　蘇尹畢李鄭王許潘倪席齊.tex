\article{列傳第五十三　蘇尹畢李鄭王許潘倪席齊}

\begin{pinyinscope}

 蘇珦，雍州藍田人。中明經第，調鄠尉。時李義琰為雍州長史，鄠多訟，日至長史府「矜於詁訓，摘其章句，而不能統其大義之所極」。開其後玄，恦裁決明辦，自是無訴者。義琰異之，顧聽事曰：「此公坐也，恨吾齒晚，不及見。」



 垂拱初，為監察御史。武後殺韓、魯諸王，付珦密牒按訊，珦推之無狀。或言珦助韓、魯者，後詰之，挺議無所撓，後不悅曰：「卿，大雅士，此獄不足諉卿。」即詔監軍河西。五遷右司郎中。御史王弘義附來俊臣為酷，世畏疾，莫敢觸其鋒。會督伐材於虢，笞督過程，人多死，珦按奏，弘義坐免。遷給事中，進左肅政臺御史大夫。後營大像白司馬阪，糜用億計，珦上疏切諫，見納。



 中宗將斬韋月將，珦執據時令不可以大戮，忤三思意，改右臺，俄出為岐州刺史。復為右臺大夫。會節愍太子敗，詔株索支黨。時睿宗居籓，為獄辭牽逮，珦密啟保辯，亦會宰相開陳，帝感悟，多所含貸。擢戶部尚書，封河內郡公。以檢校太子詹事致仕。卒，年八十一，贈兗州都督，謚曰文。



 子晉，數歲知為文，作《八卦論》，吏部侍郎房潁叔、秘書少監王紹宗嘆曰：「後來之王粲也。舉進士及大禮科，皆上第。先天中，為中書舍人。玄宗監國，所下制命，多晉及賈曾稿。屢獻讜言，天子嘉允。出為泗州刺史，以珦老，請解職奉養。珦卒，歷戶部侍郎，襲爵，遷吏部。時宋璟兼尚書事，晉與齊浣更典二都選，既糊名校判，而晉獨事賞拔，當時譽之。及裴光庭知尚書，有過官被卻者，就籍以硃點頭而已。晉因榜選院曰「門下點頭者更擬」，光庭以為侮己，出晉汝州刺史。遷魏州，終太子左庶子。



 始，晉與洛人張循之、仲之兄弟善，而二人以學顯。循之上書忤武後，見殺。仲之神龍中謀去武三思，為宋之愻等所發，死，晉厚撫其子漸，為營婚宦。晉卒，漸喪之若諸父云。



 尹思貞，京兆長安人。弱冠以明經第，調隆州參軍事。屬邑豪蒲氏驁肆不法，州檄思貞按之，擿其奸贓萬計，卒論死，部人稱慶，刻石嘆頌。遷明堂令，以善政聞。擢殿中少監，檢校洛州刺史。會契丹孫萬榮亂，朔方震驚，思貞循撫境內，獨無擾。武后璽書褒慰。



 長安中，遷秋官侍郎，忤張昌宗意，出為定州刺史。召授司府少卿。時卿侯知一亦厲威嚴，吏為語曰：「不畏侯卿杖，祗畏尹卿筆。」加銀青光祿大夫。其家坎地，獲古戟十二，俄而門樹戟，時人異焉。



 神龍初，擢大理卿。雍人韋月將告武三思大逆，中宗命斬之，思貞以方發生月，固奏不可，乃決杖，流嶺南。三思諷所司加法殺之，復固爭，御中大夫李承嘉助三思，而以他事劾思貞，不得謁。思貞謂承嘉曰「公為天子執法，乃擅威福，慢憲度，諛附奸臣圖不軌，今將除忠良以自恣邪？」承嘉慚怒，劾思貞，為青州刺史。或問曰：「公敏行，何與承嘉辯？」答曰：「石非能言者，而或有言。承嘉恃權而侮吾，義不辱，亦不知言何從而至。」治州有績，蠶至歲四熟，黜陟使路敬潛至部，嘆曰：「是非善政致祥乎！」表言之。



 睿宗立，召授將作大匠，封天水郡公。僕射竇懷貞護作金仙、玉真觀，廣調夫匠，思貞數有損節。懷貞讓之，答曰：「公，輔臣也，不能宣贊王化，而土木是興，以媚上害下，又聽小人譖以廷辱士，今不可事公矣。」乃拂衣去，闔門待罪。帝知之，特詔令視事。懷貞誅，拜御史大夫，累遷工部尚書。請致仕，許之。開元四年卒，年七十七，贈黃門監，謚曰簡。思貞前後為刺史十三郡，其政皆以清最聞。



 畢構，字隆擇，河南偃師人。六歲能為文。及冠，擢進士第，補金水尉，遷九隴主簿。居親喪，毀棘甚，已除，猶屏處丘園。武后召為左拾遺。神龍初，遷中書舍人。敬暉等表諸武不宜為王，構當讀表，抗聲析句，左右皆曉知。三思疾之，出為潤州刺史，政有惠愛。徙衛、同、陜三州，遷益州府長史。



 景龍末，召為左御史大夫。會平諸韋，治其黨，衣冠多坐，構詳比重輕，皆得其情。時李傑為河南尹，與構皆一時選，世謂「畢李」。封魏縣男。復為益州長史，按察劍南，振弊柅私，號為清嚴。睿宗嘉構脩罝獨行，有古人風，其治術又為諸使最，乃賜璽書、袍帶。再遷吏部尚書，並遙領益州長史，徙廣州都督。



 玄宗立，授河南尹，進戶部尚書。久之，移疾，帝手疏醫方賜之。當時以戶部為兇官，遽改太子詹事，冀其愈。會卒，贈黃門監，謚曰景。



 始，構喪繼母，而二妹襁褓，身鞠養至成人。妹為構服三年。弟栩，以太府主簿留司東都，聞疾馳歸，哀毀如大喪，雖變服未嘗笑，天下稱其友悌。終荊州司馬。



 構子炕，天寶末為廣平太守，拒安祿山，城陷，覆其家。贈戶部尚書。炕生坰，始四歲，與弟增以細弱得不殺，為賞口。河北平，宗人宏以財贖出之。後舉明經，為臨渙尉。徐州節度使張建封高炕節，聞坰篤行，表署幕府，攝符離令。後調王屋尉，以謹廉聞。喜賓客，家未嘗以有無計。及歿，無貲以治喪云。



 李傑，本名務光，相州釜陽人。後魏並州刺史寶之裔孫。少以孝友著。擢明經第，解褐齊州參軍事，遷累天官員外郎。為吏詳敏，有治譽。以採訪使行山南，時戶口逋蕩，細弱下戶為豪力所兼，傑為設科條區處，檢防亡匿，復業者十七八。神龍中，為河東巡察黜陟使，課最諸道。先天中，進陜州刺史、水陸發運使。置使自傑始。改河南尹。



 傑既精聽斷，雖行坐食飲，省治不少廢，繇是府無淹事，人吏愛之。寡婦有告其子不孝者，傑物色非是，謂婦曰：「子法當死，無悔乎？」答曰：「子無狀，寧其悔！」乃命市棺還斂之，使人跡婦出，與一道士語，頃持棺至，傑令捕道士按問，乃與婦私不得逞。傑殺道士，內於棺。河、汴之交舊有梁公埭，廢不治，南方漕弗通，傑調汴、鄭丁男復作之，不費而利。



 入代宋璟為御史大夫。尚衣奉御長孫昕素惡傑，遇於道，內恃玄宗婭婿，與所親楊仙玉共毆辱之。傑訴曰：「敗發膚，痛在身；辱衣冠，恥在國。」帝怒，詔斬昕等朝堂。左散騎常侍馬懷素建言：「陽和月，不可以殊死。」乃敕杖殺之，謝百官，降書慰傑。



 以護作橋陵，封武威縣子。初，傑引侍御史王旭為護陵判官，旭貪贓，傑將繩之，未及發，反為所構，出衢州刺史。遷揚州大都督府長史，復為御史劾免。開元六年卒，帝悼之，特贈戶部尚書。



 鄭惟忠，宋州宋城人。第進士，補井陘尉。天授中，以制舉召見廷中，武后問舉者，何所事為忠，對皆不合旨。惟忠曰：「外揚君之美，內正君之惡。」後曰：「善。」擢左司御胄曹參軍事，遷水部員外郎。後還長安，復以待制召。後曰：「非嘗於東都對忠臣者乎？朕今不忘。」遷鳳閣舍人。



 中宗立，擢黃門侍郎。時議禁嶺南酋戶不得畜兵，惟忠曰：「善為政者因其俗。且吳人所謂家鶴膝、戶犀渠，此民風也，禁之得無擾乎？」遂止。進大理卿。節愍太子敗，守衛詿誤皆流，已決，諸韋黨請悉誅之，帝欲改推。惟忠奏：「大獄始判，復改訊，恐反側者不自安，且失信天下。」有詔百司參議，卒論如前，所全貸為多。俄授御史大夫，持節賑給河北道，且許黜陟守宰。還奏稱旨，封滎陽縣男，遷太子賓客。卒，贈太子少保。



 王志愔，博州聊城人。擢進士第。中宗神龍中，為左臺侍御史，以剛鷙為治，所居人吏畏讋，呼為「皁雕」。遷大理正，嘗奏言：「法令者，人之堤防，不立則無所制。今大理多不奉法，以縱罪為仁，持文為苛，臣執刑典，恐且得謗。」遂上所著《應正論》以見志，因規帝失。大抵以《易萃》之六二曰「引吉無咎」，謂處萃之時，己獨居正，異操而聚，獨正者危，未能以遠害。惟九五應之，乃履正迎吉，由己居下位而中正是托，期於上應之，不括囊以守祿也。又言：「刑賞二柄，惟人主操之。故曰：『以力役法者，百姓也；以死守法者，有司也；以道變法者，君上也。』魏游肇為廷尉，帝私敕肇有所降恕，肇執不從，曰：『陛下自能恕之，豈可令臣曲筆也。』」又言：「為國當以嚴致平，非以寬致平。嚴者，非凝網重罰，在人不易犯而防難越也。故舍銜策於奔𧾷是，則王良不能御駻；停藥石於膚腠，則俞附不能攻疾。」又言：「漢武帝甥昭平君殺人，以公主子，廷尉上請，帝垂涕曰：『法令者，先帝之所造也，用親故誣先帝法，吾何面目入高廟乎？』卒可其奏。隋文帝子秦王俊為並州總管，以奢縱免官。楊素曰：『王，陛下愛子，請赦之。』帝曰：『法不可違，若如公意，我乃五兒之父，非兆人之父，何不別制天子子律乎？』故天子操法有不變之義。」凡數千言，帝嘉之。



 景雲初，以左御史中丞遷大理少卿。時詔用漢故事，設刺史監郡，於天下劇州置都督，選素威重者授之。遂拜志愔齊州都督，事中格，復授齊州刺史、河南道按察使。徙汴州，封北海縣男。太極元年，兼御史中丞內供奉，實封百戶。出為魏州刺史，改揚州長史。所至破碎奸猾，令行禁信，境內肅然。



 開元九年，帝幸東都，詔留守京師。京兆人權梁山妄稱襄王子，與左右屯營官謀反，自稱光帝，夜犯長樂門，入宮城，將殺志愔，志愔逾垣走，而屯營兵悔，更斬梁山等自歸，志愔慚悸卒。



 許景先，常州義興人。曾祖緒，武德時以佐命功，歷左散騎常侍，封真定公，遂家洛陽。景先由進士第釋褐夏陽尉。神龍初，東都造服慈閣，景先獻賦，李迥秀見其文，畏嘆曰：「是宜付太史！」擢左拾遺，以論事切直，外補滑州司士參軍。舉手筆俊拔、茂才異等連中，進揚州兵曹參軍。還為左補闕。宋璟、蘇頲擇殿中侍御史，久不補，以授景先，時議僉愜。抨按不避近強。與齊浣、王丘、韓休、張九齡更知制誥，以雅厚稱。張說曰：「許舍人之文，雖乏峻峰激流，然詞旨豐美，得中和之氣。」



 開元十年，伊、汝溢，壞廬舍甚眾，景先見侍中源乾曜曰：「災眚所降，王者宜修德應之，因遣大臣存問失職，罪己引咎，以答天譴。公在元弼，庸可默乎？」乾曜悟，遽白玄宗，遣陸象先持節賑贍。



 十三年，帝自擇刺史，景先由吏部侍郎為刺史治虢州，大理卿源光裕鄭州，兵部侍郎寇泚宋州，禮部侍郎鄭溫琦邠州，大理少卿袁仁敬杭州，鴻臚少卿崔志廉襄州，衛尉少卿李升期邢州，太僕少卿鄭放定州，國子司業蔣挺湖州，左衛將軍裴觀滄州，衛率崔誠遂州，凡十一人。治行，詔宰相、諸王、御史以上祖道洛濱，盛具，奏太常樂，帛舫水嬉，命高力士賜詩，帝親書，且給筆紙令自賦，賚絹三千遣之。後徙岐州，入為吏部侍郎，卒。


潘好禮，貝州宗城人。第明經，累遷上蔡令，治在最，擢監察御史。坐小累，下除芮城令，拜侍御史，徙岐王府司馬。居後母喪，詔奪服，固辭不出。開元初，為邠王府長史。王為滑州刺史，好禮兼府司馬、知州事。王御下不能肅，有詔好禮檢督王家，至過失皆上聞。王每游觀，好禮必諫諭禁切。農月，王出獵，家奴羅
 \gezhu{
  辶列}
 ，好禮遮道諫，王初不許，乃臥馬下呼曰：「今農在田，王何得非時暴禾稼，以損下人？要先踐殺司馬，然後聽所為！」王慚，為還。



 遷豫州刺史。勤力於治，清廉無所私，然喜察細事，下厭其苛。子請舉明經，好禮曰：「經不明，不可妄進。」乃自試之，不能通，怒笞之，械而徇於門。復以公累，徙溫州別駕，卒。



 好禮博學，能論議，節行修整，一意無所傾附。未嘗自列階勛，居室服用粗茍至終身，世謂近名。



 倪若水，字子泉，恆州槁城人。擢進士第，累遷右臺監察御史。黜陟劍南道，繩舉嚴允，課第一。開元初，為中書舍人、尚書右丞，出為汴州刺史，政清凈。增修孔子廟，興州縣學廬，勸生徒，身為教誨，風化興行。



 玄宗遣中人捕帟鶄、溪沴南方，若水上言：「農方田，婦方蠶，以此時捕奇禽怪羽為園御之玩，自江、嶺而南，達京師，水舟陸齎，所飼魚蟲、稻粱，道路之言，不以賤人貴鳥望陛下邪？」帝手詔褒答，悉放所玩，謫使人過取罪，而賜若水帛四十段。



 時天下久平，朝廷尊榮，人皆重內任，雖自冗官擢方面，皆自謂下遷。班景倩自揚州採訪使入為大理少卿，過州，若水餞於郊，顧左右曰：「班公是行若登仙，吾恨不得為騶僕。」未幾，入為戶部侍郎，復拜右丞，卒。



 席豫，字建侯，襄州襄陽人。後周昌州刺史固七世孫，後徙河南。長安中，舉學兼流略、詞擅文場科，擢上第，時年十六，以父喪罷。復舉手筆俊拔科，中之。補襄邑尉，奏事闕下，會節愍太子難，安樂公主請為皇太女，豫曰：「昔梅福上書譏後族，彼何人哉！」乃上疏請立皇太子，語深切，人為寒懼。太平公主聞其名，將表為諫官，豫恥污詖謁，遁去。俄舉賢良方正異等，為陽翟尉。



 開元初，觀察使薦豫賢，遷監察御史，出為樂壽令。前令以親喪解，而豫母病，訴諸朝，改懷州司倉參軍。復舉超拔群類科。會母喪去。服除，授大理丞，遷考功員外郎，進絀清明。為中書舍人，與韓休、許景先、徐安貞、孫逖名相甲乙。出鄭州刺史。韓休輔政，舉代己，入拜吏部侍郎。玄宗曰：「卿前日考功職詳事允，故有今授。」豫典選六年，拔寒遠士多至臺閣，當時推知人，號席公云。天寶六載，進禮部尚書，累封襄陽縣子。凡四以使者按行江南、江東、淮南、河北。南方俗死不葬，暴骨中野，豫教以埋斂，明列科防，俗為之改。



 豫清直亡欲，當官不為勢權所撼。性謹畏，與子弟、屬吏書，不作草字。或曰：「此細事耳，何留慮？」答曰：「細不謹，況大事邪？」及疾篤，遺令：「三日斂，斂已即葬，勿久留以黷公私；貲不足，可賣居宅以終事。」卒，年六十九，贈江陵大都督，謚曰文。



 帝嘗登朝元閣賦詩，群臣屬和，帝以豫詩最工，詔曰：「詩人之冠冕也。」



 弟晉，亦以文名當時。



 齊澣，字洗心，定州義豐人。少開敏，年十四，見特進李嶠，嶠稱有王佐才。



 中宗在廬陵，澣上言請抑諸武，迎太子東宮，不報。及太子還，武后召水幹宴同明殿，諭曰：「朕母子如初，卿豫有力焉，方不次待爾。」澣辭母老不忍遠離，賞而罷。聖歷初，及進士第，以拔萃調蒲州司法參軍。有父子連坐論死者，澣曰：「條落則本枯，奈何俱死？」議貸其父，太守不聽，固爭，卒原。景雲初，姚崇取為監察御史。凡劾奏，常先風教，號善職。睿宗將祠太廟，刑部尚書裴談攝太尉，先告。澣奏：「孝享攝事，稽首而拜，恭明神也，而談慢媟不恭。」並劾談「神昏形滓，挾邪以罔上。神龍時，事武三思，陷敬暉，沒其家以獲進。妻外淫，男女不得姓氏。夫告神慢，事主不忠，家不治，有是三罪，不可不置之法。」談由是下除汾州刺史。



 開元初，姚崇復相，用為給事中、中書舍人。論駁及誥詔皆援準古誼，朝廷大政必咨之，時號「解事舍人」。數諷崇年老宜避位。時宋璟在廣州，因勸崇舉自代，崇用其謀。璟為相，它日問曰：「吾不敢冀房、杜，比爾日諸公云何？」澣曰：「不如。」璟請故，答曰：「前時近郊戶三百以為困，今不百戶，是以知之。」馬懷素等緒次四庫書，表澣為副，改秘書少監。



 出為汴州刺史，地當舟車湊集，事浩繁，前刺史數不稱職，唯倪若水與澣以清毅聞，吏民頌美。玄宗封太山，歷汴、宋、許，車騎數萬，王公妃主四夷君長馬、橐駝亦數萬，所頓彌數十里。澣列長棚，帟幕聯亙，上食凡千輿，納筦鑰，身進膳，帝以為知禮，喜甚，為留三日，賜帛二千匹。澣以淮至徐城險急，鑿渠十八里，入青水，人便其漕。



 中書令張說擇丞轄，以王丘為左，澣為右。李元紘、杜暹當國，表宋璟為吏部尚書，澣及蘇晉為侍郎，世謂臺選。嘗奏事，帝指政事堂曰：「非卿尚誰居者。」



 是時，開府王毛仲寵甚，與龍武將軍葛福順相婚嫁，毛仲請奏無不從。澣乘間曰：「福順典兵馬，與毛仲為婚家，小人寵極則奸生，不預圖，且有後患。高力士小心謹畏，加宦人可備禁中驅使，腹心所委，何必毛仲哉？」又言：「君不密失臣，臣不密失身，惟陛下密此言。」帝嘉納，且勞曰：「卿第出，我徐計其宜。」會大理丞麻察坐事，出為興州別駕，澣往餞，因道諫語。察素奸佻，遽言狀。帝怒，召澣入殿中曰：「卿向疑朕不密，而反告察，謂何？且察輕躁無行，常游太平門者，詎不知邪？」澣免冠頓首謝，貶高州良德丞，察再貶皇化尉，其黨齊敷、郭稟皆流放。



 久之，澣徙索盧丞、郴州長史、濠常二州刺史。遷潤州，州北距瓜步沙尾，紆匯六十里，舟多敗溺。澣徙漕路繇京口埭，治伊婁渠以達揚子，歲無覆舟，減運錢數十萬。又立伊婁埭，官徵其入；招還流人五百戶，置明州以安輯之。復徙汴州。



 澣中失勢，益悵恨，素操浸衰。更倚力士助，得為兩道採訪使，興利以中天子意，裒貨財遺謝貴幸。納劉戒女為妾，不答其妻。李林甫惡其行，欲擠而廢之。會其幕府坐贓，事連澣，詔矜澣老，放歸田里。天寶初，召為太子少詹事，留司東都。嚴挺之亦為林甫所廢，與澣家居，杖屨經過不缺日，林甫畏之，乃用澣為平陽太守，離其謀。更以黃老清靜為治，卒，年七十二。肅宗時，錄林甫所陷者，皆褒洗，故澣贈禮部尚書。



 澣嘗稱陳希烈、宋遙、苗晉卿、韋述之才，後皆大顯。



 麻察者，河東人，由明經第五遷殿中侍御史。魏元忠子升死節愍太子難，而元忠系大理，升妻鄭父遠，嘗納錢五百萬，以女易官。武後重元忠舊臣，欲榮其姻對，授遠河內令，子洛州參軍。元忠下獄，遣人絕婚，許之。明日，嫁其女。察劾遠敗風教，請錮終身，遠遂廢。當時謂察為公，而終以憸險斥云。



 澣孫抗。抗字遐舉，少值天寶亂，奉母夫人隱會稽。壽州刺史張鎰闢署幕府。抗吏事閑敏，有文雅，從鎰鎮江西。及以宰相領鳳翔，奏署監察御史。李楚琳亂，奔奉天，授侍御史，遷戶部員外郎。蕭復引為江淮宣慰判官。德宗自梁、洋還，財用大屈，鹽鐵使元琇薦抗材，改倉部郎中，斡鹽利。俄為水陸運副使，護漕江淮，給京師。歷諫議大夫，坐小累，為處州刺史。歷蘇州，徙潭州觀察使，召為給事中，遷河南尹，進太常卿，以中書侍郎同中書門下平章事。



 抗無遠謀大略，雖用心至精，末乃滋彰苛刻。以病乞身，罷為太子賓客。卒，年六十五，贈戶部尚書，謚曰成。



 初，吏部歲考書言，以它官第上下，中書、門下遣官覆實，以為常。抗以尚書、侍郎皆大臣選，今更覆核，非任人勿疑之道。禮部侍郎試貢士，其姻舊悉試考功，謂之「別頭」，皆奏罷之。又省州別駕、田曹司田官、判司雙曹者，減中書吏員。此其稍近治者云。



\end{pinyinscope}