\article{列傳第七十一　二李}

\begin{pinyinscope}

 李棲筠，字貞一，世為趙人。幼孤。有遠度，莊重寡言，體貌軒特。喜書「歷史」中的「布哈林」。，多所能曉，為文章，勁迅有體要。不妄交游。族子華每稱有王佐才，士多慕向。始，居汲共城山下，華固請舉進士，俄擢高第。調冠氏主簿，太守李峴視若布衣交。遷安西封常清節度府判官。常清被召，表攝監察御史，為行軍司馬。肅宗駐靈武，發安西兵，棲筠料精卒七千赴難，擢殿中侍御史。



 李峴為大夫，以三司按群臣陷賊者，表棲筠為詳理判官。推原其人所以脅污者，輕重以情，悉心助峴，故峴愛恕之，譽一旦出呂諲、崔器上。三遷吏部員外郎，判南曹。時大盜後，選簿亡舛，多偽冒，棲筠判析有條，吏氣奪，號神明。遷山南防禦觀察使。會峴去相，棲筠坐所善，除太子中允，眾不直，改河南令。



 李光弼守河陽，高其才，引為行軍司馬，兼糧料使。改絳州刺史，擢累給事中。是時，楊綰以進士不鄉舉，但試辭賦浮文，非取士之實，請置五經、秀才科。詔群臣議，棲筠與賈至、李廙以綰所言為是。進工部侍郎。關中舊仰鄭、白二渠溉田，而豪戚壅上游取磑利，且百所，奪農用十七。棲筠請皆徹毀，歲得租二百萬，民賴其入，魁然有宰相望。元載忌之，出為常州刺史。歲仍旱，編人死徙踵路，棲筠為浚渠，廝江流灌田，遂大稔。宿賊張度保陽羨西山，累年吏討不克，至是發卒捕斬，支黨皆盡，里無吠狗。乃大起學校，堂上畫《孝友傳》示諸生，為鄉飲酒禮，登歌降飲，人人知勸。以治行進銀青光祿大夫，封贊皇縣子，賜一子官。人為刻石頌德。



 蘇州豪士方清因歲兇，誘流殍為盜，積數萬，依黟、歙間，阻山自防，東南厭苦。詔李光弼分兵討平之。會平盧行軍司馬許杲恃功，擅留上元，有窺江、吳意，朝廷以創殘，重起兵，即拜棲筠浙西都團練觀察使圖之。棲筠至，張設武備，遣辯士厚齎金幣抵杲軍賞勞，使士歆愛，奪其謀。杲懼，悉眾度江，掠楚、泗而潰。以功進兼御史大夫。則又增學廬，表宿儒河南褚沖、吳何員等，超拜學官為之師，身執經問義，遠邇趨慕，至徒數百人。又奏部豪姓多徙貫京兆、河南，規脫徭科，請量產出賦，以杜奸謀。詔可。



 元載當國久，益恣橫，代宗不能堪，陰引剛鯁大臣自助，欲收綱權以黜載。會御史大夫敬括卒，即召棲筠與河南尹張延賞，擇可為大夫者。延賞先至，遂代括。會李少良、陸珽等上書劾載陰事，詔御史問狀，延賞稱疾，不敢鞫，少良、珽覆得罪死。帝殊失望，出延賞為淮南節度使，引拜棲筠為大夫。始，棲筠見帝，敷奏明辯，不阿附，帝心善之，故制麻自中以授，朝廷莫知也，中外竦眙。棲筠素方挺，無所屈。於是華原尉侯莫陳怤以優補長安尉，當參臺，棲筠物色其勞，怤色動，不能對，乃自言為徐浩、杜濟、薛邕所引，非真優也。始，浩罷嶺南節度使，以瑰貨數十萬餉載，而濟方為京兆，邕吏部侍郎，三人者，皆載所厚，棲筠並劾之。帝未決。會月蝕，帝問其故，棲筠曰：「月蝕脩刑，今罔上行私者未得，天若以儆陛下邪？」繇是怤等皆坐貶。故事，賜百官宴曲江，教坊倡顐雜侍，棲筠以任國風憲，獨不往，臺遂以為法。



 帝比比欲召相，憚載輒止。然有進用，皆密訪焉，多所補助。棲筠見帝猗違不斷，亦內憂憤，卒，年五十八，自為墓志。贈吏部尚書，謚曰文獻。



 棲筠喜獎善，而樂人攻己短，為天下士歸重，不敢有所斥，稱贊皇公云。



 子吉甫。吉甫字弘憲，以廕補左司禦率府倉曹參軍。貞元初，為太常博士，年尚少，明練典故。昭德皇后崩，自天寶後中宮虛，恤禮廢缺。吉甫草具其儀，德宗稱善。李泌、竇參器其才，厚遇之。陸贄疑有黨，出為明州長史。贄之貶忠州，宰相欲害之，起吉甫為忠州刺史，使甘心焉。既至，置怨，與結歡，人益重其量，坐是不徙者六歲。改郴、饒二州。會前刺史繼死，咸言牙城有物怪，不敢居。吉甫命菑除其署以視事，吏由是安。誅破奸盜窟穴，治稱流聞。



 憲宗立，以考功郎中召，知制誥。俄入翰林為學士，遷中書舍人。劉闢拒命，帝意討之，未決。吉甫獨請無置，宜絕朝貢以折奸謀。時李錡在浙西，厚賂貴幸，請用韓滉故事領鹽鐵，又求宣、歙。問吉甫，對曰：「昔韋皋蓄財多，故劉闢因以構亂。李錡不臣有萌，若益以鹽鐵之饒、採石之險，是趣其反也。」帝寤，乃以李巽為鹽鐵使。高崇文圍鹿頭未下，嚴礪請出並州兵，與崇文趨果、閬，以攻渝、合，吉甫以為非是，因言：「漢伐公孫述，晉伐李勢，宋伐譙縱，梁伐劉季連、蕭紀，凡五攻蜀，繇江道者四。且宣、洪、蘄、鄂強弩，號天下精兵，爭險地兵家所長，請起其兵搗三峽之虛，則賊勢必分，首尾不救，崇文懼舟師成功，人有鬥志矣。」帝從之。礪復請大臣為節度，吉甫諫曰：「崇文功且成，而又命帥，不復盡力矣。」因請以西川授崇文，而屬礪東川，益資、簡六州，使兩川得以相制。由是崇文悉力。劉闢平，吉甫謀居多。



 吐蕃遣使請尋盟，吉甫議：「德宗初，未得南詔，故與吐蕃盟。自異牟尋歸國，吐蕃不敢犯塞，誠許盟，則南詔怨望，邊隙日生。」帝辭其使。復請獻濱塞亭障南北數千里求盟，吉甫謀曰：「邊境荒岨，犬牙相吞，邊吏按圖覆視，且不能知。今吐蕃綿山跨谷，以數番紙而圖千里，起靈武，著劍門，要險之地所亡二三百所，有得地之名，而實喪之，陛下將安用此？」帝乃詔謝贊普，不納。



 張愔既得徐州，帝又欲以濠、泗二州還其軍，吉甫曰：「泗負淮，餉道所會，濠有渦口之險，前日授建封，幾失形勢。今愔乃兩廊壯士所立，雖有善意，未能制其眾。又使得淮、渦，厄東南走集，憂未艾也。」乃止。



 中書史滑渙素厚中人劉光琦，凡宰相議為光琦持異者，使渙請，常得如素，宦人傳詔，或不至中書，召渙於延英承旨，迎附群意，即為文書，宰相至有不及知者。由是通四方賂謝，弟泳，官至刺史。鄭餘慶當國，嘗一責怒，數日即罷去。吉甫請間，劾其奸，帝使簿渙家，得貲數千萬，貶死雷州。又建言：「州刺史不得擅見本道使，罷諸道歲終巡句以絕苛斂，命有司舉材堪縣令者，軍國大事以寶書易墨詔。」由是帝愈倚信。



 元和二年，杜黃裳罷宰相，乃擢吉甫中書侍郎、同中書門下平章事。吉甫連蹇外遷十餘年，究知閭里疾苦，常病方鎮強恣，至是為帝從容言：「使屬郡刺史得自為政，則風化可成。」帝然之，出郎吏十餘人為刺史。自王叔文時選任猥冒，吉甫始簿其員，人得敘進，官無留才。又度李錡必反，勸帝召之，使者三往，以病解，而多持金啗權貴，至為錡游說者。吉甫曰：「錡，庸材，而所蓄乃亡命群盜，非有鬥志，討之必克。」帝意決。復言：「昔徐州亂，嘗敗吳兵，江南畏之。若起其眾為先鋒，可以絕徐後患。韓弘在汴州，多憚其威，誠詔弘子弟率兵為掎角，則賊不戰而潰。」從之。詔下，錡眾聞徐、梁兵興，果斬錡降。以功封贊皇縣侯，徙趙國公。德宗以來，姑息蕃鎮，有終身不易地者。吉甫為相歲餘，凡易三十六鎮，殿最分明。



 裴均以尚書右僕射判度支，結黨傾執政。會皇甫湜等對策，指褭權強，用事者皆怒，帝亦不悅。均黨因宣言：「殆執政使然。」右拾遺獨孤鬱、李正辭等陳述本末，帝乃解。吉甫本善竇群、羊士諤、呂溫，薦群為御史中丞。群即奏士諤侍御史，溫知雜事。吉甫恨不先白，持之，久不決，群等銜之。俄而吉甫病，醫者夜宿其第，群捕醫者，劾吉甫交通術士。帝大駭，訊之無狀，群等皆貶。而吉甫亦固乞免，因薦裴垍自代，乃以檢校兵部尚書、兼中書侍郎、同中書門下平章事，為淮南節度使。帝為御通化門祖道，賜御餌禁方。居三歲，奏蠲逋租數百萬，築富人、固本二塘，溉田且萬頃。漕渠庳下不能居水，乃築堤閼以防不足，洩有餘，名曰平津堰。江淮旱，浙東、西尤甚，有司不為請，吉甫白以時救恤，帝驚，馳遣使分道賑貸。吉甫雖居外，每朝廷得失輒以聞。



 六年，裴垍病免，復以前官召吉甫還秉政。入對延英，凡五刻罷。帝尊任之，官而不名。吉甫疾吏員廣，繇漢至隋，未有多於今者，乃奏曰：「方今置吏不精，流品龐雜，存無事之官，食至重之稅，故生人日困，冗食日滋。又國家自天寶以來，宿兵常八十餘萬，其去為商販、度為佛老、雜入科役者，率十五以上。天下常以勞苦之人三，奉坐待衣食之人七。而內外官仰奉稟者，無慮萬員，有職局重出，名異事離者甚眾，故財日寡而受祿多，官有限而調無數。九流安得不雜？萬務安得不煩？漢初置郡不過六十，而文、景化幾三王，則郡少不必政紊，郡多不必事治。今列州三百、縣千四百，以邑設州，以鄉分縣，費廣制輕，非致化之本。願詔有司博議，州縣有可並並之，歲時入仕有可停停之，則吏寡易求，官少易治。國家之制，官一品，奉三千，職田祿米大抵不過千石。大歷時，權臣月奉至九千緡者，州刺史無大小皆千緡，宰相常袞始為裁限，至李泌量閑劇稍增之，使相通濟。然有名在職廢，奉存額去，閑劇之間，厚薄頓異，亦請一切商定。」乃詔給事中段平仲、中書舍人韋貫之、兵部侍郎許孟容、戶部侍郎李絳參閱蠲減，凡省冗官八百員，吏千四百員。又奏收都畿佛祠田、磑租入，以寬貧民。



 德宗時，義陽、義章二公主薨，詔起祠堂於墓百二十楹，費數萬計。會永昌公主薨，有司以請，帝命減義陽之半。吉甫曰：「德宗一切之恩，不可為法。昔漢章帝欲起邑屋於親陵，東平王蒼以為不可。故非禮之舉，人君所慎。請裁置墓戶，以充守奉。」帝曰：「吾固疑其冗，減之，今果然。然不欲取編民，以官戶奉墳而已。」吉甫再拜謝。帝曰：「事不安者第言之，無謂朕不能行也。」十宅諸王既不出閤，諸女嫁不時，而選尚皆繇中人，厚為財謝乃得遣。吉甫奏：「自古尚主必慎擇其人。江左悉取名士，獨近世不然。」帝乃下詔皆封縣主，令有司取門閥者配焉。



 田季安疾甚，吉甫請任薛平為義成節度使，以重兵控邢、洺，因圖上河北險要所在，帝張於浴堂門壁，每議河北事，必指吉甫曰：「朕日按圖，信如卿料矣。」劉澭舊軍屯普潤，數暴掠近縣，吉甫奏還涇原，畿民賴之。



 八年，回鶻引兵自西城、柳谷侵吐蕃，塞下傳言且入寇。吉甫曰：「回鶻能為我寇，當先絕和而後犯邊，今不足虞也。」因請起夏州至天德復驛候十一區，以通緩急；發夏州精騎五百屯經略故城，以護黨項而已。既而果邊吏妄言。六胡州在靈武部中，開元時廢之，置宥州以處降戶，寓治經略軍，居中以制戎虜，北援天德，南接夏州。至德、寶應間，廢宥州，以軍遙隸靈武，道里曠遠，故黨項孤弱，虜數擾之。吉甫始奏復宥州，乃治經略軍，以隸綏銀道，取鄜城神策屯兵九千實之。以江淮甲三十萬給太原、澤潞軍，增太原馬千匹。由是戎備完輯。



 自蜀平，帝銳意欲取淮西。方吉甫在淮南，聞吳少陽立，上下攜泮，自請徙壽州，以天子命招懷之，反間以撓其黨，會討王承宗，未及用。後田弘正以魏歸，吉甫知魏人謂田進誠才，而唐州乃蔡喉衿，請拔進誠為刺史，以臨賊境，且慰魏心。烏重胤守河陽，吉甫以汝州捍蔽東都，聯唐、許，當蔡西面，兵寡不足憚寇，而河陽乃魏博之津，弘正歸國，則為內鎮，不宜戍重兵示不信，請徙屯汝州。帝皆從之。後弘正拜檢校尚書右僕射，賜其軍錢二千萬，弘正曰：「吾未喜於移河陽軍也。」及元濟擅立，吉甫以內地無脣齒援，因時可取，不當用河朔故事，與帝意合。又請自往招元濟，茍逆志不悛，得指授群帥俘賊以獻天子。不許，固請至流涕，帝慰勉之。會暴疾卒，年五十七。帝震悼，賻外別賜縑五百恤其家，自大斂至卒哭，皆中人臨吊。吉甫圖淮西地，未及上，帝敕其子獻之。及葬，祭以少牢，贈司空。有司謚曰敬憲，度支郎中張仲方非之，帝怒，貶仲方，更賜謚曰忠懿。



 始，吉甫當國，經綜政事，眾職咸治。引薦賢士大夫，愛善無遺，褒忠臣後，以起義烈。與武元衡連位，未幾節度劍南，屢言元衡材，宜還為相。及再輔政，天下想望風採，而稍修怨，罷李籓宰相，而裴垍左遷，皆其謀也。李正辭晚相失，及與蕭俯同召為翰林學士，獨用俯而罷正辭，人莫不疑憚。帝亦知其專，乃進李絳，遂與有隙，數辯爭殿上，帝多直絳。然畏慎奉法，不忮害，顧大體。左拾遺楊歸厚嘗請對，日已旰，帝令它日見，固請不肯退。既見，極論中人許遂振之奸，又歷詆輔相，求自試，又表假郵置院具婚禮。帝怒其輕肆，欲遠斥之，李絳為言，不能得。吉甫見帝，謝引用之非，帝意釋，得以國子主簿分司東都。初，政事堂會食，有巨床，相傳徙者宰相輒罷，不敢遷，吉甫笑曰：「世俗禁忌，何足疑邪？」徹而新之。吉甫居安邑里，時號「安邑李丞相」。所論著甚多，皆行於世。前卒一歲，熒惑掩太微上相，吉甫曰：「天且殺我。」再遜位，不許。



 子德修，亦有志操，寶歷中為膳部員外郎。張仲方入為諫議大夫，德修不欲同朝，出為舒、湖、楚三州刺史。卒。



 次子德裕，自有傳。



 李庸阜，字建侯，北海太守邕之從孫。第進士，又以書判高等補秘書省正字。李懷光闢致幕府，擢累監察御史。懷光反河中，庸阜與母、妻陷焉，因紿懷光以兄病臥洛且革，母欲往視；懷光許可，戒妻子無偕行。庸阜私遣之，懷光怒，欲加罪，謝曰：「庸阜籍在軍，不得為母駕，奈何不使婦往？」懷光止不問。後與高郢刺賊虛實及所以攻取者，白諸朝，德宗手詔褒答。懷光覺，嚴兵召二人問之，庸阜詞氣不撓，三軍為感動，懷光不殺，囚之。河中平，馬燧破械致禮，表佐其府，以言不用，罷歸洛中。召為吏部員外郎。



 徐州張建封卒，兵亂，囚監軍，迫建封子愔主軍務。帝以庸阜剛敢，拜宣慰使，持節直入其軍，大會士，喻以禍福，出監軍獄中，脫桎梏，使復位，眾不敢動。愔即上表謝罪，稱兵馬留後，庸阜曰：「非詔命，安得輒稱之？」削去乃受。既還，稱旨，遷郎中。



 順宗時，進御史中丞。憲宗立，為京兆尹，進尚書右丞。元和初，京師多盜賊，復拜京兆。以檢校禮部尚書為鳳翔、隴右節度使。是鎮常兼神策行營，前此用武將，始受詔，即詣軍脩謁。庸阜以為不可，詔為去神策行營號。俄徙河東，入為刑部尚書、諸道鹽鐵轉運使。



 拜淮南節度使。王師討蔡方急，李師道謀撓沮之，庸阜以兵二萬分壁鄆境，貲餉不仰有司。是時兵興，天子憂財乏，使程異馳驛江淮，諷諸道輸貨助軍。庸阜素富強，即籍府庫留一歲儲，餘盡納於朝，諸道由是悉索以獻，繄庸阜倡之。



 先是，吐突承璀為監軍，貴寵甚，庸阜以剛嚴治，相禮憚，稍厚善。承璀歸，數稱薦之，召拜門下侍郎、同中書門下平章事。庸阜不喜由宦幸進，及出祖，樂作泣下，謂諸將曰：「吾老安外鎮，宰相豈吾任乎？」至京師，不肯視事，引疾固辭，改戶部尚書。俄檢校尚書左僕射，兼太子賓客，分司東都。以太子少傅致仕，卒，贈太子太保，謚曰肅。



 庸阜強直無私，與楊憑、穆質、許孟容、王仲舒友善，皆以氣自任。而庸阜當官，以峭法操下，所至稱治。猛決少恩，在淮南七年，其生殺禽擿，多委軍吏，而參佐束手不得與，人往往陷非法，議者亦以此少之。



 子拭，仕歷宗正卿、京兆尹、河東鳳翔節度使，以秘書監卒。



 拭子磎，字景望。大中末，擢進士，累遷戶部郎中，分司東都。劾奏內園使郝景全不法事，景全反摘磎奏犯順宗嫌名，坐奪俸。磎上言：「『因事告事，旁訟他人』者，咸通詔語也。禮，不諱嫌名；律，廟諱嫌名不坐。豈臣所引詔書而有司輒論奏？臣恐自今用格令者，委曲回避，旁緣為奸也。」詔不奪俸。



 黃巢陷洛，磎挾尚書八印走河陽，時留守劉允章為賊脅，遣人就磎索印，拒不與。允章悟，亦不臣賊。嗣襄王之亂，轉側淮南，高駢受偽命，磎苦諫，不納。入為中書舍人、翰林學士。辭職歸華陰，復以學士召。



 乾寧元年，進禮部尚書、同中書門下平章事。崔昭緯素疾磎，諷劉崇魯掠其麻哭之，言：「磎懷奸，與中人楊復恭暱款，其弟為時溥所殺，不可相天子。」翌日，下遷太子少傅。磎乃自言為崇魯誣污，書十一上不止。初，崇魯父坐受賕，仰藥死，故磎以醜語及之，議者譏其非大臣體。昭宗素所器遇，決意復用之，而李茂貞等上言深詆其非，帝不獲已，又罷為太子少師。於是茂貞及王行瑜、韓建擁兵闕下，列磎罪，殺之於都亭驛。行瑜誅，有詔復官爵，贈司徒，謚曰文。



 磎好學，家有書至萬卷，世號「李書樓」。所著文章及注解諸書傳甚多。子沇，字東濟，有俊才，亦遇害，贈禮部員外郎。



 贊曰：剛者天德，故孔子稱「剛近仁」。骨強四支，故君有忠臣，謂之骨鯁。若棲筠、庸阜二子，其剛者歟！棲筠抗權邪，不及相；庸阜得相，不願拜。非剛，疇克勝之？吉甫踐天宰，謀謨是矣，而鯁正有愧於父云。



\end{pinyinscope}