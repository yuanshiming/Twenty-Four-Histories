\article{列傳第六十三　二李馬路}

\begin{pinyinscope}

 李嗣業，字嗣業，京兆高陵人。長七尺，膂力絕眾。開元中，從安西都護來曜討十姓蘇祿會主義觀點，並動員全黨認真從事這項工作。指出「革命的，先登捕虜，累功署昭武校尉。後應募安西，軍中初用陌刀，而嗣業尤善，每戰必為先鋒，所向摧北。馬靈察為節度，出戰必與俱。高仙芝討勃律，署嗣業及中郎將田珍為左右陌刀將。時吐蕃兵十萬屯娑勒城，據山瀕水，聯木作郛，以扼王師。仙芝潛軍夜濟信圖河，令曰：「及午破賊，不者皆死。」嗣業提步士升山，頹石四面以擊賊，又樹大旗先走險，諸將從之。虜不虞軍至，因大潰，投崖谷死者十八。鼓而驅至勃律，禽其主，平之。授右威衛將軍。從平石國及突騎施，以跳蕩先鋒加特進。虜號為「神通大將」。



 初，仙芝特以計襲取石，其子出奔，因構諸胡共怨之，以告大食，連兵攻四鎮。仙芝率兵二萬深入，為大食所敗，殘卒數千。事急，嗣業謀曰：「將軍深履賊境，後援既絕，而大食乘勝，諸胡銳於斗，我與將軍俱前死，尚誰報朝廷者？不如守白石嶺以為後計。」仙芝曰：「吾方收合餘盡，明日復戰。」嗣業曰：「事去矣，不可坐須菹醢。」即馳守白石，路既隘，步騎魚貫而前。會拔汗那還兵，輜餉塞道不可騁，嗣業懼追及，手梃鏖擊，人馬斃僕者數十百，虜駭走，仙芝乃得還。表嗣業功，進右金吾大將軍，留為疏勒鎮使。城一隅阤，屢築輒壞，嗣業祝之，有白龍見，因其處蕝祠以祭，城遂不壞，漢耿恭故井久涸，禱已，泉復出。初討勃律也，通道蔥領，有大石塞隘，以足蹶之，抵穹壑，識者以為至誠所感云。



 天寶十二載，加驃騎大將軍。入朝，賜酒玄宗前，醉起舞，帝寵之，賜彩百、金皿五十物、錢十萬，曰：「為解酲具。」



 安祿山反，肅宗追之，詔至，即引道，與諸將割臂盟曰：「所過郡縣，秋毫不可犯。」至鳳翔，上謁，帝喜曰：「今日卿至，賢於數萬眾。事之濟否，固在卿輩。」乃詔與郭子儀、僕固懷恩掎角。常為先鋒，以巨咅笞斗，賊值，類崩潰。進四鎮、伊西、北庭行軍兵馬使。廣平王收長安，嗣業統前軍，陣於香積祠北。賊酋李歸仁擁精騎薄戰，王師注矢逐之，走未及營，賊大出，掩追騎，還蹂王師，於是亂不能陣。嗣業謂子儀曰：「今日不蹈萬死取一生，則軍無類矣。」即袒持長刀，大呼出陣前，殺數十人，陣復整。步卒二千以陌刀、長柯斧堵進，所向無前。歸仁匿兵營左，覘軍勢，王分回紇銳兵擊其伏，嗣業出賊背合攻之，自日中至昃，斬首六萬級，填澗壑死幾半，賊東走，遂平長安。進收東都，嗣業戰多。乃與張鎬、魯炅、來瑱、嗣吳王祗、李奐略定諸州。兼衛尉卿，封虢國公，實封戶二百。兼懷州刺史、北庭行營節度使。



 與子儀等圍相州，師耄，諸將無功，獨嗣業被堅數奮，為諸軍冠。中流矢，臥帳中，方愈，忽聞金鼓聲，知與賊戰，大呼，創潰，血流數升卒。謚曰忠勇，贈武威郡王，給靈輿護還在所。葬日，使中人臨吊，中朝臣祖泣，塋給掃除十戶。嗣業忠毅憂國，不計居產，有宛馬十疋，前後賞賜，皆上於官以助軍云。



 子佐國，襲爵，歷丹王府長史。卒，推嗣業功，贈宋州刺史。



 馬璘，岐州扶風人。少孤，流蕩無業所。年二十，讀漢馬援傳，至「丈夫當死邊野，以馬革裹尸而歸」，慨然曰：「使吾祖勛業墜於地乎？」開元末，挾策從安西節度府，以奇勞，累遷金吾衛將軍。



 至德初，王室多難，統精甲三千，自二庭赴鳳翔。肅宗奇之，委以東討。初戰衛南，以百騎破賊五千眾。從李光弼攻洛陽，史朝義眾十萬陣北邙山，旗鎧照日，諸■疑，未敢擊。璘率部士五百，薄賊屯，出入三反，眾披靡，乘之，賊遂潰。光弼曰：「吾用兵三十年，未見以少擊眾，雄捷如馬將軍者！」遷試太常卿。



 明年，吐蕃寇邊，詔璘移軍援河西。懷恩之叛，璘引還，間關轉鬥至鳳翔，虜圍已合，節度使孫志直嬰城守。璘令士持滿外向，突入縣門，不解甲出戰，背城陣。虜潰，率輕騎追之，斬數千級，漂血丹渠。帝引見尉勞，擢兼御史大夫。



 永泰初，拜四鎮行營節度、南道和蕃使。俄檢校工部尚書，北庭行營、邠寧節度使。元日，有卒犯盜，或曰宜赦，璘曰：「赦之，則人將伺其日為盜。」遂戮之。天大旱，里巷為土龍聚巫以禱，璘曰：「旱由政不修。」即命撤之。明日雨，是歲大穰。未幾，徙涇原，權知鳳翔、隴右節度副使，四鎮、北庭如舊，復以鄭、潁二州隸之。



 大歷八年，吐蕃內寇，渾瑊戰宜祿，不利。璘設伏潘原，與瑊合擊破之，俘級數萬。進檢校尚書右僕射。明年，入朝，求宰相，以檢校左僕射知省事，進撫風郡王。十一年，卒於軍，年五十六。贈司徒，謚曰武。



 璘少學術，而武幹絕倫。遭時屯棘，以忠力奮。在涇八年，繕屯壁，為戰守具，令肅不殘，人樂為用，虜不敢犯，為中興銳將。初，涇軍乏財，帝諷李抱玉讓鄭、潁，璘因得裒積，且前後賜賚無算，家富不貲。治第京師，侈甚，其寢堂無慮費錢二十萬緡。方璘在軍，守者覆以油幔。及喪歸，都人爭入觀，假稱故吏入赴吊者日數百。德宗在東宮聞之，不喜。及即位，乃禁第舍不得逾制，詔毀璘中寢及宦人劉忠翼第。璘家懼，悉籍亭館入之官。其後賜群臣宴，多在璘山池。而子弟無行，財亦尋盡。



 李抱玉，本安興貴曾孫，世居河西，善養馬。始名重璋，閑騎射，少從軍。其為人沈毅有謀，尤忠謹，李光弼引為裨校。天寶末，玄宗以其戰河西有功，為改今名。祿山亂，守南陽，斬賊使。至德二載，上言：「世占涼州，恥與逆臣共宗。」有詔賜之姓，因徙籍京兆，舉族以李為氏。進至右羽林大將軍，知軍事，擢陳鄭潁亳節度使。史思明已破東都，兇焰勃然，鼓而行，自謂無前。光弼壁河陽拒之，使抱玉守南城。賊急攻，抱玉縱奇兵出，表裏俘殺甚眾。賊乃舍去，從光弼戰，大敗，因不能西。差功第一，封欒城縣公。代宗立，兼澤潞節度使，統相、衛、儀、邢十一州兵。以功授司空，兼兵部尚書，武威郡王。懇辭王爵，徙涼國公，進司徒。



 廣德中，吐蕃入寇，帝次陜，群盜遍南山五穀間，東距虢，西抵岐，椎剽不勝計。詔太子賓客薛景仙為南山五溪穀防禦使，引兵招捕，久不克。更詔抱玉討賊。抱玉盡得賊株柢蹊隧，分兵守諸谷，使牙將李崇客精騎四百，自桃林、虢川襲之。賊帥高玉脫身走城固，山南西道張獻誠禽以獻，悉索支黨斬之。不閱旬，五穀平。即詔抱玉權鳳翔、隴右節度，抱玉懇讓司徒，故以尚書左僕射同中書門下平章事，河西、隴右副元帥。又讓僕射，故還為兵部尚書。



 大歷二年，來朝。久之，加山南西道副元帥兼節度使，屯鷫厔。抱玉兼三節度、三副元帥，位望隆赫。乃上言：「隴坻達扶、文，綿地二千里，虜孔道不一，梁、岷重則關輔輕。願擇能臣，帥西道當一面，臣得專事關、隴。」帝多其讓，許之。抱玉在鎮十餘年，雖無破虜功，而禁暴安人，為將臣之良。卒，年七十四，贈太保，謚曰昭武。



 從父弟抱真。抱真字太玄，沈慮而斷。抱玉屬以軍事，授汾州別駕。僕固懷恩反，陷焉，挺身歸京師。代宗以懷恩倚回紇，所將朔方兵精，憂之，召抱真問狀，答曰：「郭子儀嘗領朔方軍，人多德之。懷恩欺其下曰，『子儀為朝恩所殺。』今起而用，是伐其謀，兵可不戰解也。」既而懷恩敗，如抱真策。遷殿中少監、陳鄭澤潞節度留後。既謝，因言：「百姓勞逸在牧守，願得一州以自試。」更授澤州刺史，兼澤潞節度副使。徙懷州，仍為懷澤潞觀察留後，凡八年。



 抱真策山東有變，澤、潞兵所走集，乘戰伐後，賦重人困，軍伍雕刓，乃籍戶三丁擇一，蠲其徭租，給弓矢，令閑月得曹偶習射，歲終大校，親按籍第能否賞責。比三年，皆為精兵，舉所部得成卒二萬，既不稟於官，而府庫實。乃曰：「軍可用矣。」繕甲淬兵，遂雄山東，天下稱昭義步兵為諸軍冠。久之，為澤潞節度行軍司馬。會昭義節度李承昭病，詔抱真權磁邢兵馬留後。德宗嗣位，檢校工部尚書，領昭義節度使。



 建中中，田悅反，圍邢及臨洺，詔抱真與河東馬燧合神策兵救之，敗悅於雙岡，斬其將楊朝光，又破之臨洺，遂解臨洺、邢之圍。以功檢校兵部尚書。復與悅戰洹水，走之。進圍魏，悅戰城下，大敗。進檢校尚書右僕射。會硃滔、王武俊反，救悅，抱真退保魏。帝蒼卒狩奉天，聞問，諸將皆哭，各引麾下還屯。於時，李希烈陷汴，李納反鄆，李懷光相次反河中，抱真獨以數州截然橫絕潰叛中，離沮其奸，為群盜所憚。



 興元初，檢校左僕射、同中書門下平章事，繇倪國公進義陽郡王。硃滔悉幽薊兵與回紇圍貝州，以應硃泚。而希烈既竊名號，則欲臣制諸叛，眾稍離。天子下罪己詔，並赦群盜。抱真乃遣客賈林以大義說武俊，使合從擊滔，武俊許諾，而內猶豫。抱真將自造其壁，諉軍事於司馬盧玄卿曰：「吾此行，系時安危，使遂不還，部勒以聽天子命，惟子；勵兵東向，雪吾之恥，亦唯子。」即以數騎馳入見武俊，曰：「泚、希烈爭竊帝號，滔攻貝州，此其志皆欲自肆於天下。足下既不能與競長雄，舍九葉天子而臣反虜乎？且詔書罪己，禹、湯之心也。方上暴露播越，公能自安乎？」因持武俊，涕下交頤，武俊亦感泣，左右皆泣。退臥帳中，甘寢久之。武俊感其不疑，乃益恭，指心誓天曰：「此身已許公死矣！」食訖，約為昆弟而別。旦日合戰，大破滔經城。進檢校司空，實封六百戶。貞元初，朝京師，詔還所鎮。



 抱真喜士，聞世賢者，必欲與之游，雖小善，皆卑禮厚幣數千里邀致之，至無可錄，徐徐以禮謝。會天下稍無事，乃飾臺沼以自娛。好方士，謂不死可致。有孫季長者為治丹，且曰：「服此當仙去。」抱真表署幕府。嘗語左右曰：「秦、漢君不偶此，我乃得之，後升天，不復見公等矣。」夜夢駕鶴，寤而刻寓鶴，衣羽服，習乘之。後益惑厭勝，因疾，請降官，七讓司空，還為左僕射。餌丹二萬丸，不能食，且死，醫以彘肪穀漆下之。疾少間，季長曰：「危得仙，何自棄也？」益服三千丸，卒，年六十二。



 其子殿中侍御史緘匿喪，與其屬盧會昌元仲經謀，會諸將，仲經詭抱真令曰：「吾疾不任事，令緘典軍，勉佐之。」副使李說及諸校俯首，皆嘸曰；「諾。」緘盛服出，眾拜之，悉發府庫勞軍。會昌即為抱真表，翌日，令諸將署章，請以節付緘。天子已聞抱真喪，遣使者馳入軍，詔以事屬大將王延貴。緘謾若抱真疾，請詰朝見，凡三日，緘乃出見使者，陳兵甚嚴。使者曰：「朝廷已知公薨，詔以兵屬延貴，君速歸發喪。」緘愕然，謂諸將曰：「詔不許，若何？」眾不對。乃遽以印鑰上監軍，始發喪。使者趣延貴視事，護緘赴東都，仲經逃諸外，捕殺之，會昌得不坐。始，緘遣將陳榮以書抵武俊，假其財。武俊怒曰；「吾與乃公善者，恭王命，非同惡也。今聞已亡，誰詐其子使不俟朝制邪？」囚榮而讓緘焉。詔贈抱真太保。



 路嗣恭，字懿範，京兆三原人，始名劍客，以世廕為鄴尉。席豫黜陟河朔，表為蕭關令，連徙神烏、姑臧二縣，考績為天下最。玄宗以為可嗣漢魯恭，因賜名。轉渭南令，主杜化、東陽二驛。時關畿用兵，使人系道，嗣恭儲具有素，而民不擾。後為郭子儀朔方節度留後，大將孫守亮擁重兵，驕蹇不受制，嗣恭因稱疾，守亮至，即殺之，一軍皆震。永泰三年，檢校刑部尚書，知省事。出為江西觀察使，以善治財賦稱。有賈明觀者，素事魚朝恩，朝恩誅，當坐死，宰相元載納其賂，遣效力江西，將行，居民數萬懷瓦石候擊，載諭市吏禁止，乃得去。魏少游畏載，常回容之，及嗣恭代少游，即日杖死。



 大歷八年，嶺南將哥舒晃殺節度使呂崇賁，五嶺大擾。詔嗣恭兼嶺南節度使，封冀國公。嗣恭募勇敢士八千人，以流人孟瑤、敬冕為才，擢任之。使瑤督大軍當其沖，冕率輕兵由間道出不意，遂斬晃及支黨萬餘，築尸為京觀。俚洞魁宿為惡者，皆族夷之。還為檢校兵部尚書，復知省事。嗣恭起州縣吏，以課治進至顯官，及晃事株戮舶商，沒其財數百萬私有之，代宗惡焉，故賞不酬功。德宗立，陰賕宰相楊炎，炎錄前效，更拜兵部尚書、東都留守。俄加懷鄭汝陜河陽三城節度、東都畿觀察使。卒，年七十一，贈左僕射。子應、恕。



 應，字從眾，以廕為著作郎。貞元初，出為虔州刺史，詔嗣父封。鑿贛石梗嶮以通舟道。德宗時，李泌為相，號得君。帝嘗曰：「誰於卿有恩者，朕能報之。」泌乃言：「「曩為元載所疾，謫江西，路嗣恭與載厚，臣嘗畏之。會與其子應並驅，馬嚙其脛，臣惶恐不自安，應閟不言，勉起見父。臣常愧其長者，思有以報。」帝曰：「善。」即日加應檢校屯田郎中，服金紫。累遷宣歙池觀察使，封襄陽郡王。李錡反，應發鄉兵救湖、常二州，以故錡不能拔。元和六年，以疾授左散騎常侍，卒，謚曰靖。



 恕，字體仁。從嗣恭討哥舒晃，授檢校工部員外郎，得從便宜，擢降將伊慎用之。賊平，恕功多。嗣恭節度河陽也，恕為懷州刺史，年才三十，楊炎用捍魏博，為時嗤詆。累遷鄜坊、宣歙觀察使。坐事貶吉州刺史。以右散騎常侍致仕，卒，贈洪州都督。



\end{pinyinscope}