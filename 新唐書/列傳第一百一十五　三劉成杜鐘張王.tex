\article{列傳第一百一十五　三劉成杜鐘張王}

\begin{pinyinscope}

 劉建鋒，字銳端，蔡州朗山人。為忠武軍部將，與孫儒、馬殷同事秦宗權。儒之敗，建鋒、殷收散卒「凡天鵝皆白」的命題，我們不能用經驗方法完全證實它，但，轉寇江西，有眾七千，推建鋒為主，殷為前鋒，張佶為謀主，略洪、虔數州，眾遂十餘萬。乾寧元年，取潭州，殺武安節度使鄧處訥，自稱節度留後，奉表京師，詔即拜檢校尚書左僕射、武安軍節度使。



 建鋒已得志，即嗜酒不事事。新息小史陳贍為建鋒御者，妻美且艷，乃私之。贍怒，袖鐵撾擊建鋒死，斷其喉。眾推張佶為帥，佶固辭，馬𧾷是傷佶左髀，下令曰：「吾非而主。」時馬殷攻邵州未克，於是遣人迎殷，磔贍於市。



 殷至，佶坐受其謁。既而率將吏推殷為留後。詔即除檢校太傅、潭州刺史。殷以成汭、楊行密、劉隱皆養士以圖王霸，謂其屬高鬱曰：「吾欲重幣以奉四鄰而固吾境，計安出？」鬱曰：「荊南暗弱，焉能患我？淮南，我讎也，固不吾援。公若置邸京師，歸天子職貢，王人來錫命，四方畏服，然後按兵討不廷，霸業成矣。」殷悟，厚結宣武硃全忠以請於朝，乃拜湖南節度兵馬留後。鬱又教殷鑄鉛鐵錢，十當銅錢一。民得自摘山，收茗算，募高戶置邸閣居茗，號「八床主人」。歲入算數十萬，用度遂饒。



 於是收邵、衡、永、道、郴、連六州，進攻桂州，執留後劉士政。諸城望風奔潰，盡得昭、賀、梧、象、柳、宜、蒙等州。又攻容管，執寧遠節度使龐巨曦，虜其眾及貲。昭宗在鳳翔，難方亟，遣中人間道賜硃書，密詔使殷與楊行密攻汴州，殷兵訖不出。



 殷弟賨，沈勇知書史，從孫儒為盜，晚事楊行密為黑雲軍使。與錢鏐戰，數有功。夜臥，常有光怪。行密知之，曰：「吾今歸汝於兄。」辭曰：「賨一敗卒，公待以不死。湖南在宇下，朝亡夕至，但誼不忍舍公。」行密具齎以遣曰：「爾還，與兄共食湘、楚，然何以報我？」答曰：「願通二國好，使商賈相資。」行密喜。既至，殷表以自副。每勸殷與行密連和，殷畏全忠，卒不克。



 殷與建鋒同里人，凡宗權黨散為盜者，皆以酷烈相矜，時通名「蔡賊」云。



 成汭，青州人。少無行，使酒殺人，亡為浮屠。後入蔡賊中，為賊帥假子，更姓名為郭禹。當戍江陵，亡為盜，保火門山。後詣荊南節度使陳儒降，署裨校。久之，張瑰囚儒，以禹兇慓，欲殺之。禹結千人奔入峽，夜有蛇環其所，祝曰：「有所負者，死生唯命。」既而蛇亡。禹乃襲歸州，入之，自稱刺史。招還流亡，訓士伍，得勝兵三千，秦宗權故將許存奔禹，禹以青州剽卒三百畀之，使討荊南部將牟權於清江，禽權，取其眾。禹又破其將王建肇，建肇奔黔州。昭宗拜禹荊南節度留後，始改名汭，復故姓。



 宗權餘黨常厚攻夔州。是時，西川節度使王建遣將屯忠州，與夔州刺史毛湘相脣齒，厚屯白帝。汭率存乘二軍之間攻之，二軍使人誶辱汭，韓楚言尤劇，汭恥之曰：「有如禽賊，當支解以逞！」會存夜斬營襲厚，破之，厚奔萬州，為刺史張造所拒，走綿州。存入夔州。楚言妻李語夫曰：「君常辱軍，且支解，不如前死。」楚言不決。李礪刀席下，方共食，復語之，夫曰：「未可知。」李取刀斷其首，並殺三子，乃自剄。汭畏其烈，禮葬之，刻石表曰烈女。即使司馬劉昌美守夔，率存溯江略云安，建將皆奔。存按兵渝州，盡下瀕江州縣。



 時王建肇據黔州自守，帝以建肇為武泰軍節度使。汭遣將趙武率存攻之，建肇走，汭乃以武為留後，存為萬州刺史。存不得志，汭遣客伺之，方蹴球，汭曰：「存必叛，自試其力矣。」遣將襲之。存夜率左右超堞走，與王建肇皆降於王建。



 汭頗知吏治，嘗錄囚，盡其情。墊江賊陰殺令，其主簿疑小史導之，訊不承。臨刑曰：「我且訟地下。」逾月，吏暴死。汭聞，益詳於獄。始治州，民版無幾，未再期，自占者萬餘。帝數詔刻石頌功，輒固辭。時鎮國節度使韓建亦以治顯，號「北韓南郭」。汭進累檢校太尉、中書令、上谷郡王。雲安榷鹽，本隸鹽鐵，汭擅取之，故能畜兵五萬。初任賀隱，隱，賢者也，故汭所舉少過。晚得妻父任之，譖害諸子，汭皆手殺之，至絕嗣。澧、朗本荊南隸州，為雷滿所據，別為節度，汭數請之，宰相徐彥若不許。及彥若罷，道江陵，汭出怨言，彥若曰：「公專一面，自視桓、文，一賊不能取，而怨朝廷乎？」汭大慚。晚喜術士，餌藥瀕死而蘇。



 天復三年，帝詔淮南節度使楊行密圍鄂州，硃全忠使韓勍救之，諷汭與馬殷、雷彥威掎角。汭身自將而行，下知汭不足亢行密，無敢諫，唯親吏楊師厚勸之。汭為巨艦，堂皇悉備，行至公安，卜不吉，欲還，師厚曰：「公舉全軍，中道還，何以見百姓？」汭乃行。彥威潛師略江陵，汭諸將念私，無鬥志。淮南將李神福壁沙橋，望汭軍曰：「戰艦雖盛，首尾斷絕，可取也。」擊汭君山，敗之，火其船，眾大潰，汭投江死，士民皆為彥威所劫。韓勍走還。王建遂取夔、施、忠、萬四州。天祐中，全忠表汭死國事，請與杜洪皆立廟云。



 杜洪，鄂州人。為里俳兒。乾符末，黃巢亂江南，永興民皆亡為盜。刺史崔紹募民強雄者為土團軍，賊不敢侵，於是人人知兵。杭州刺史路審中為董昌所拒，走客黃州。中和末，聞紹卒，募士三千入鄂州以守。洪為州將，有功，亦逐岳州刺史居之。光啟二年，安陸賊周通率兵攻審中，審中亡去，洪乘虛入鄂，自為節度留後，僖宗即拜本軍節度使。



 是時，永興民吳討據黃州，駱殷據永興，二人皆隸土團者也，故軍剽甚。洪雖得節制，而附硃全忠，絕東南貢路。乾寧初，身自將擊討，乞師淮南，楊行密遣硃延壽助之。洪引還，延壽拔黃州，俘討獻京師。駱殷棄永興走，行密取其地。洪得駱殷，倚為心腹，間取永興守之。



 全忠方圍鳳翔，昭宗遣使者東出，道武昌，洪皆殺之。時行密略光州，詔洪出兵，與忠義趙匡凝、武安馬殷襲安州。行密使李神福、劉存率舟師萬人討洪，駱殷棄永興走，縣民方詔守以待命。神福已得詔，大喜，以永興壯縣，饋餫所仰，既得，鄂半矣，遂進圍鄂州。



 洪嬰城，請救於汴，全忠率兵五萬營霍丘。行密御之，汴兵不利，引還，使別將吳章以三千兵解圍，神福迎破之。時全忠方與河東軍薄戰，故不能救洪。洪乃求助於馬殷，殷不答。洪計窮，復走全忠，全忠遣曹延祚合吳章兵萬三千救洪。淮南將劉存浚坎傅城。殷為洪謀曰：「淮兵深入，仰永興以濟，若奇兵取之，賊不戰而潰。」洪以精兵合汴人間道掩永興，三十里而舍。存以方詔、苗璘當之。汴亡卒走淮壁，言軍虛實曰：「鄆軍懦，可取，開道軍不可當也。」璘曰：「殺強則弱者撓矣。」乃自擊開道軍，敗之，禽汴士三百人，徇城下。洪軍氣沮，存使辯士臨說，洪恃汴方強，無降意。或勸存急擊援兵，則城自下，存曰：「擊之，賊入，則城固矣；若縱其遁，城可取也。」俄而汴軍走，是日城陷，執洪及曹延祚，窮斬其餘。行密見洪，責曰：「爾同逆賊弒主，與孤為仇，吾軍還，而復為賊後拒，今定何如？」洪謝曰：「不忍負硃公。」與延祚皆斬揚州市。以劉存守鄂州。行密死，馬殷遂取其地。



 鐘傳，洪州高安人。以負販自業，或勸其為盜必大顯。時王仙芝猖狂，江南大亂，眾推傳為長，乃鳩夷獠，依山為壁，至萬人，自稱高安鎮撫使。仙芝遣柳彥璋略撫州，不能守，傳入據之，言諸朝，詔即拜刺史。中和二年，逐江西觀察使高茂卿，遂有洪州。撫民危全諷間傳之去，竊州以叛，使弟仔昌據信州。僖宗擢傳江西團練使，俄拜鎮南節度使、檢校太保、中書令，爵潁川郡王，又徙南平。



 傳率兵圍撫州，天火其城，士民言雚驚，諸將請急攻之，傳曰：「乘人之險，不可。」乃祝曰：「全諷罪，無害民者。」火即止。全諷聞，謝罪聽命，以女女傳子匡時。傳以匡時為袁州刺史，擊馬殷。又以彭玕為吉州刺史。玕，健將也，傳倚以為重。



 廣明後，州縣不鄉貢，惟傳歲薦士，行鄉飲酒禮，率官屬臨觀，資以裝齎，故士不遠千里走傳府。傳少射獵，醉遇虎，與鬥，虎搏其肩，而傳亦持虎不置，會人斬虎，然後免。既貴，悔之，戒諸子曰：「士處世，尚智與謀，勿效吾暴虎也。」乃畫搏虎狀以示子孫。凡出軍攻戰，必禱佛祠，積餌餅為犀象，高數尋。晚節重斂，商人至棄其貨去。天祐三年卒。



 匡時自立為節度觀察留後。次子匡範為江州刺史，怨兄立，挈州附淮南，因言兄結汴人圖揚州。楊渥使秦裴攻匡時，圍洪州。匡時城守不出，凡三月，城陷，淮軍大掠三日止，執匡時及司馬陳象歸揚州。渥切責，匡時頓首請死，渥哀赦之，斬象於市。



 彭玕既失援，厚結馬殷，且觀虛實，使者還曰：「殷將校輯睦，未可圖也。」遂歸款。玕通《左氏春秋》，嘗募求西京《石經》，厚賜以金。揚州人至相語曰：「十金易一筆，百金償一篇，況得士乎？」故士人多往依之。



 始，危全諷聞匡時立，喜曰：「聽鐘郎為節度三年，我自取之。」及渥兵盛，不敢救，潛謀攻渥。會淮南亡將王茂章過州，請曰：「聞公欲大舉，願見諸將軍才否。」全諷搜眾十萬，邀茂章觀之，對曰：「揚州有士三等，公眾正當其下，盍更益之？」全諷不能答。後為楊氏所並。



 劉漢宏，本兗州小史，從大將擊王仙芝，劫輜重叛去。乾符末，略江陵，焚民室廬，廛無完家。於是都統王鐸遣將崔鍇降之，表為宿州刺史，漢宏恨賞薄，有望言。會浙東觀察使柳瑫得罪，乃授漢宏觀察使，代之。僖宗在蜀，貢輸踵驛而西，帝悅，寵其軍為義勝軍，即授節度使。漢宏既有七州，志侈大，輒曰：「天下方亂，卯金刀非吾尚誰哉？」鴉噪諸廷，命斫樹，或曰：「巨木不可伐。」怒曰：「吾能斬白蛇，何畏一木！」



 中和二年，遣弟漢宥率諸將攻杭州，壁西陵，為董昌所敗。復遣兵七萬瀕江而屯，昌使錢鏐宵濟襲破之。明年，漢宏屯黃嶺，發洞獠同攻昌，鏐出富陽擊諸營，多潰去。漢宏大沮，悉軍十萬，列艦西陵，謀宵濟襲昌。禱於江，有一矢墜前，惡之。俄與鏐遇，鏐俘馘五千，漢宏羸服走，或執之，紿而免。明日復戰，鏐斬其弟漢容、將辛約。時鐘季文守明州，盧約處州，蔣瑰婺州，杜雄臺州，硃褒溫州。褒兵最強，故漢宏使褒治大艦習戰，以史惠、施堅實、韓公汶將其軍。帝聞杭、越挐戰，遣中人焦居璠持節詔通好，皆不奉詔。



 光啟二年，鏐率諸將攻越，自趨導山，破公汶于曹娥埭。與褒戰，燒其艦，進屯豐山。堅實詣鏐降，漢宏率麾下六百人走臺州，鏐斬其母妻於屯。杜雄饗其軍，皆醉，執漢宏以見董昌。漢宏曰：「自古豈有不亡國邪？」昌使斬於市，叱刑者曰：「吾節度使，非庸人可殺。我嘗夢持金殺我者，必錢鏐也。」昌命鏐斬之。



 張雄，泗州漣水人。與里人馮弘鐸皆為武寧軍偏將。弘鐸為吏辱，雄為辯數，並見疑於節度使時溥。二人懼禍，乃合兵三百度江，壁白下，取蘇州據之。稍稍嘯會，戰艦千餘，兵五萬，乃自號「天成軍」。



 鎮海節度使周寶之敗，奔常州，聞高駢將徐約兵銳甚，誘之使擊雄，與之蘇州。雄匿眾海中，使別將趙暉據上元，資以舟械。寶兵散，多降暉，眾數萬。雄即以上元為西州。負其才，欲治臺城為府，旌旗衣服僭王者。



 楊行密圍揚州，畢師鐸厚齎寶幣，啖雄連和。雄率軍浮海屯東塘。是時揚州圍久，皮囊革帶食無餘，軍中殺人代糧，才千錢。聞雄至，間道挾珍走軍，以銀二斤易斗米，逮糠籺以差為直。雄軍富過所欲，即不戰去。暉數剽江道，雄擊殺之，坑其眾，自屯上元。大順初，以上元為升州，詔授雄刺史。未幾，卒。雄善馭眾，人思之，為立廟。弘鐸代為刺史。



 弘鐸善騎射，侃侃若儒者。行密已得淮南，弘鐸納好。然倚兵艦完利，謀取潤州，遣客尚公乃進說行密，行密不從。客曰：「公不見聽，未知勝幾樓船？」時行密大將田頵在宣州，陰圖弘鐸，募工治艦。工曰：「上元為舟，市木遠方，堅緻可勝數十歲。」頵曰：「我為舟於一用，不計其久，取木於境可也。」弘鐸介宣、揚間，不自安，而州數有怪。天復二年，大風發屋，巨木飛舞，州人駭曰：「州且易主。」大將馮暉等勸弘鐸悉軍南向，聲言討鐘傳，實襲頵。行密知之，遣客說止，不聽。頵逆擊於曷山，弘鐸大敗，收殘士欲入海。行密懼復振，遣人迎犒東塘，好謂曰：「兵有勝負，今眾尚強，乃自棄於海，奈何？吾府雖隘，尚可以居。若欲揚州，我且讓公。」弘鐸舉軍盡哭。行密挐飛艫，不持兵入其軍，執弘鐸手尉勉，遂以歸，表為淮南節度副使。見尚公乃曰：「頗憶為馮公求潤州否？何多尚邪？」謝曰：「臣為君，恨其未遂。」行密笑曰：「吾得君，尚何憂？」



 徐約者，曹州人。已得蘇州，有詔授刺史。錢鏐遣弟銶攻之，約驅民墨鑱其耏曰：「願戰南都。」從事或曰：「都者，國稱，杭終有國乎？」約後浸窘，與其下哭而別，入海死。鏐使沈粲守蘇州。約眾降潤州阮結，結不能定。鏐以成及討之，盡殲其眾。



 王潮，字信臣，光州固始人。五代祖曄為固始令，民愛其仁，留之，因家焉。世以貲顯。僖宗入蜀，盜興江、淮，壽春亡命王緒、劉行全合群盜據壽州。未幾，眾萬餘，自稱將軍，復取光州，劫豪傑置軍中，潮自縣史署軍正，主稟庾，士推其信。緒提二州籍附秦宗權。它日，賦不如期，宗權切責，緒懼，與行全拔眾南走，略潯陽、贛水，取汀州，自稱刺史，入漳州，皆不能有也。初以糧少，故兼道馳，約軍中曰：「以老孺從者斬！」潮與弟審邽、審知奉母以行，緒切責潮曰：「吾聞軍行有法，無不法之軍。」對曰：「人皆有母，不聞有無母之人。」緒怒，欲斬其母，三子同辭曰：「事母猶事將軍也，殺其母焉用其子？」緒赦之。會毋死，不敢哭，夜殯道左。



 時望氣者言軍中當有暴興者，緒潛視魁梧雄才，皆以事誅之，眾懼。次南安，潮語行全曰：「子美須眉，才絕眾，吾不知子死所。」而行全怪寤，亦不自安，與左右數十人伏叢翳，狙縛緒以徇。眾呼萬歲，推行全為將軍，辭曰：「我不及潮，請以為主。」潮苦讓不克，乃除地剚劍祝曰：「拜而劍三動者，我以為主。」至審知，劍躍於地，眾以為神，皆拜之。審知讓潮，自為副。緒嘆曰：「我不能殺是子，非天乎！」潮令於軍曰：「天子蒙難，今當出交、廣，入巴、蜀，以干王室。」於是悉師將行，會泉州刺史廖彥若貪暴，聞潮治軍有法，故州人奉牛酒迎潮。乃圍城，歲餘克之，殺彥若，遂有其地。



 初，黃巢將竊有福州，王師不能下，建人陳巖率眾拔之，又逐觀察使鄭鎰，自領州，詔即授刺史。久之，巖卒，其婿範暉擁兵自稱留後。巖舊將多歸潮，言暉可取，潮乃遣從弟彥復將兵，審知監之，攻福州。審知乘白馬履行陣，望者披靡，號「白馬將軍」。暉守彌年不下，潮令曰：「兵盡益兵，將盡益將，兵將盡，則吾至矣。」於是彥復急攻，暉亡入海，追斬之。建、汀二州皆舉籍聽命，潮乃盡有五州地。



 昭宗假潮福建等州圍練使，俄遷觀察使。乃作四門義學，還流亡，定賦斂，遣吏勸農，人皆安之。乾寧中，寵福州為威武軍，即拜潮節度使、檢校尚書左僕射。卒，贈司空。



 潮病，以審知權節度，讓審邽，不許。詔審知檢校刑部尚書、節度觀察留後。厚事硃全忠，全忠薦為節度使、同中書門下平章事。帝在鳳翔，賜審知硃詔，自三品皆得承制除授。天祐初，進瑯邪郡王。



 審邽，字次都。為泉州刺史，檢校司徒。喜儒術，通《書》、《春秋》。善吏治，流民還者假牛犁，興完廬舍。中原亂，公卿多來依之，振賦以財，如楊承休、鄭璘、韓偓、歸傳懿、楊贊圖、鄭戩等賴以免禍，審邽遣子延彬作招賢院以禮之。



 劉知謙，壽州上蔡人。避亂客封州，為清海牙將。節度使韋宙以兄女妻之，眾謂不可，宙曰：「若人狀貌非常，吾以子孫托之。」



 黃巢自嶺表北還，湖、湘間群盜蟻結，知謙因據封州，有詔即授刺史兼賀水鎮使，以遏梧、桂。知謙撫納流亡，愛嗇用度，養士卒。未幾，得精兵萬人，多具戰艦，境內肅然。久之，疾病，召諸子曰：「今五嶺盜賊方興，吾有精甲犀械，爾勉建功，時哉不可失也！」



 知謙卒，共推其子隱為嗣，清海軍節度使劉崇龜表為封州刺史。嗣薛王知柔代領節度，未至，而牙將盧琚叛。隱率兵奉迎知柔，直趨廣州，禽琚獻之。於是知柔以聞，昭宗拜隱本軍行軍司馬，俄遷副使。天復初，節度徐彥若死，隱自稱留後。



 虔人盧光稠者，有眾數萬，據州自為留後，又取韶州。隱與爭之，戰不勝，悉師攻虔州。光稠伏軍掉戰，隱縱驅，伏發，挺身免。天祐初，始詔隱權節度留後，乃遣使者入朝，重賂硃全忠以自固。是歲，光稠死，子延昌自稱刺史，為其下所殺，更推李圖總州事。圖死，鐘傳盡劫其眾，欲遣子匡時守之。不克，州人自立譚全播為刺史，附全忠云。



\end{pinyinscope}