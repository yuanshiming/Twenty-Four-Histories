\article{列傳第五十　蘇張}

\begin{pinyinscope}

 蘇瑰，字昌容，雍州武功人，隋尚書僕射威之曾孫。擢進士第，補恆州參軍。居母喪士一方面保存了傳統文化，同時也受傳統的束縛，有是古非，哀毀加人，左庶子張大安表舉孝悌，擢豫王府錄事參軍，歷朗、歙二州刺史。



 時來俊臣貶州參軍，人懼復用，多致書請瑰，瑰叱其使曰：「吾忝州牧，高下自有體，能過待小人乎？」遂不發書。俊臣未至追還，恨之。由是連外徙，不得入。久之，轉揚州大都督府長史。州據都會，多名珍怪產，前長史張潛、於辯機貲取鉅萬，瑰單身襆被自將。徙同州刺史。



 歲旱，兵當番上者不能赴。瑰奏：「宿衛不可闕，宜月賜增半糧，俾相給足，則不闕番。又宜卻進獻，罷營造不急者。」不見省。時十道使括天下亡戶，初不立籍，人畏搜括，即流入比縣旁州，更相庾蔽。瑰請罷十道使，專責州縣，豫立簿注，天下同日閱正，盡一月止，使柅奸匿，歲一括實，檢制租調，以免勞弊。武后鑄浮屠，立廟塔，役無虛歲。瑰以為「縻損浩廣，雖不出國用，要自民產日殫。百姓不足，君孰與足？天下僧尼濫偽相半，請並寺，著僧常員數，缺則補。」後善其言。



 神龍初，入為尚書右丞，封懷縣男。瑰明曉法令，多識臺省舊章，一朝格式，皆所刪正。再遷戶部尚書，拜侍中，留守京師。



 中宗復政，鄭普思以妖幻位秘書員外監，支黨遍岐、隴間，相煽訹為亂。瑰捕系普思窮訊，普思妻以左道得幸韋後，出入禁中，有詔勿治。瑰廷爭不可，帝猶依違。司直範獻忠，瑰使按普思者，進曰：「瑰為大臣，不能前誅逆豎而報天子，罪大矣，臣請先斬瑰。」於是，僕射魏元忠頓首曰：「瑰長者，用刑不枉，普思法當死。」帝不得已，流普思於儋州，餘黨論死。累拜尚書右僕射、同中書門下三品，進封許國公。



 帝南郊，國子祭酒祝欽明建白皇后為亞獻，安樂公主為終獻。瑰以為非禮，帝前折愧之。帝昏懦，不能從。時大臣初拜官，獻食天子，名曰「燒尾」，瑰獨不進。及侍宴，宗晉卿嘲之，帝默然。瑰自解於帝曰：「宰相燮和陰陽，代天治物。今粒食踴貴，百姓不足，衛兵至三日不食，臣誠不稱職，不敢燒尾。」帝崩，遺詔皇太后臨朝，相王以太尉輔政。後召宰相韋安石、韋巨源、蕭至忠、宗楚客、紀處訥、韋溫、李嶠、韋嗣立、唐休璟、趙彥昭洎瑰議禁中。楚客猥曰：「太后臨朝，相王有不通問之嫌，不宜輔政。」瑰正色曰：「遺制乃先帝意，安得輒改？」楚客等恕，卒削相王輔政事，瑰稱疾不朝。是月，韋氏敗，睿宗即位，進左僕射。



 景雲元年，老病，罷為太子少傅。卒，年七十二，贈司空荊州大都督，謚曰文貞。皇太子別次發哀。遺令薄葬，布車一乘。



 瑰治州考課常最，為宰相，陳當世病利甚多。韋溫始為汴洲司倉參軍，以賕被杖，及用事，憚瑰正，卒不敢傷。開元二年，賜其家實封百戶，長子頲固辭，乃擢中子乂左補闕。六年，詔與劉幽求配享睿宗廟廷。文宗大和中，錄舊德，官其四代孫翔。



 瑰諸子，頲、詵顯。



 頲，字廷碩，弱敏悟，一覽至千言，輒覆誦。第進士，調烏程尉。武后封嵩高，舉賢良方正異等，除左司禦率府胄曹參軍。吏部侍郎馬載曰：「古稱一日千里，蘇生是已。」再遷監察御史。長安中，詔覆來俊臣等冤獄，頲驗發其誣，多從洗宥。遷給事中、修文館學士，拜中書舍人。時瑰同中書門下三品，父子同在禁筦，朝廷榮之。



 玄宗平內難，書詔填委，獨頲在太極後筦，口所占授，功狀百緒，輕重無所差。書史白曰：「丐公徐之，不然，手腕脫矣。」中書令李嶠曰：「舍人思若湧泉，吾所不及。」遷太常少卿，仍知制誥。遭父喪，起為工部侍郎，辭不拜，終制乃就職。帝問宰相：「有自工部侍郎得中書侍郎乎？」對曰：「陛下任賢惟所命，何資之計？」乃詔以頲為中書侍郎。帝勞曰：「方美官缺，每欲用卿，然宰相議遂無及者，朕為卿恨。陸象先歿，紫微侍郎未嘗補，朕思其人無易卿者。」頲頓首謝。明日加知制誥，給政事食，給食自頲始。時李軿對掌書命，帝曰：「前世李嶠、蘇味道文擅當時，號「蘇李」。今朕得頲及軿，何愧前人哉！」俄襲封許國公。



 吐蕃盜邊，諸將數敗，虜益張，秣騎內侵。帝怒，欲自將兵討之。頲諫曰：「古稱荒服，取荒忽之義，非常奉職貢也。故來則拒，去則勿逐，以禽獸畜之，羈縻御之。譬若獵然，羽毛不入服用，體肉不登郊廟，則王者不射也。況萬乘之重，與犬羊蚊虻語負勝哉？遠夷左衽，不足以辱天子，亦可見矣。雖然，兵法先聲後實，陛下姑班親征之詔，而敕虓將謀夫投會濟師，則吐蕃不日崩破，亦無待躬致天討也。臣謂岐、隴凋弊積年，若千乘萬騎，供億不涯，誠恐徭役內興，寇掠外虞，斯人不堪，一也。戎虜之性，驟往倏來，敗不恥奔，勝不讓成。若大軍一臨邊，怖震鳥散，彼出多方，我受其誤，二也。太上皇聞陛下身對寇場，不能無憂，烝烝之思，何以自安？三也。漢蒯成侯諫高帝曰：「上嘗自勞，豈謂無人使哉？」高帝以為愛我。今將相大臣，豈無為陛下宣力者，何親行之遽邪？」不省。



 復上言：「王者之師，有征無戰，籓貢或闕，王命征之，於是乎治兵其郊，獲辭而止，非謂按甲自臨。敵人畏之莫敢戰也。古天子無親將，惟黃帝五十二戰，當未平之時。自阪泉功成，則修身閑居，無為無事。陛下撥定禍亂，方當深視高居，制禮作樂，禪梁父，登空同，何至厭天居，衽金革，為一日之敵？今吐蕃遣渠領干犯國令，軍吏一不勝，而陛下屈至尊為之敵，雖朝鼎夕砧，猶未可以誇四夷，安足勞聖躬哉？虜之入，唯盜羊馬，發窖裭衣，未嘗殺略邊人，其罪易原也。臣恐虜情狼顧，牽連北狄，聞六師之行，入幽、並，犯靈、夏，南動京師，太上皇一致憂勞，是陛下以天下之安，不能寧其親也。臣固曰，居中制勝，策之上者。若夫擇良將，募重而約嚴，違律必誅，殺敵必賞，多出金以購酋長，虜亡無日矣。願稍遷延，以須西音。」亦會薛訥大破吐蕃，俘獲不貲，由是帝止不行。



 時詔立靖陵碑，命頲為之詞，辭曰：「前世帝後不志碑，事弗稽古，謂之不法。審當可者，祖宗諸陵，一須營立，後嗣謂何？」帝不納其言。



 開元四年，進同紫微黃門平章事，修國史，與宋璟同當國。璟剛正，多所裁決，頲能推其長。在帝前敷奏，璟有未及，或少屈，頲輒助成之，有不會意，頲更申璟所執，故帝未嘗不從，二人相得歡甚。璟嘗曰：「吾與蘇氏父子同為宰相，僕射長厚，自是國器；若獻可替否，事至即斷，盡公不顧私，則今丞相為過之。」



 八年，罷為禮部尚書。俄檢校益州大都督長史，按察節度劍南諸州。時蜀彫攰，人流亡，詔頲收劍南山澤鹽鐵自贍。頲尚簡靜，重興力役，即募戌人，輸雇直，開井置爐，量入計出，分所贏市穀，以廣見糧。時前司馬皇甫恂使蜀，檄取庫錢市錦半臂、琵琶捍撥、玲瓏鞭，頲不肯予，因上言：「遣使銜命，先取不急，非陛下以山澤贍軍費意。」或謂頲：「公在遠，叵得忤上意。」頲曰：「不然。明主不以私愛奪至公，吾可以遠近廢忠臣節邪？」巂州蠻苴院與吐蕃連謀入寇，獲諜者，吏請討之，頲不聽，移書還其諜曰：「毋得爾。」苴院羞悔，不敢侵邊。



 從封泰山，詔頌朝覲壇，世咨其文。還，分主十銓事。卒，年五十八。帝猶視朝，起居舍人韋述上疏曰：「貞觀、永徽時，大臣薨，輒置朝舉哀，成終始恩，上有旌賢錄舊之德，下有生榮死哀之美。昔晉知悼子卒，平公宴樂，杜蕢一言而悟，《春秋》載之。故禮部尚書頲累葉輔弼，奉事軒陛二十餘年，今奄忽不還，邦人痛嗟。惟帷盡之舊，股肱之戚，宜即廢朝，明君臣之誼。」帝曰：「固朕意也。」即日帳次哭洛城南門，不朝。詔贈右丞相，謚曰文憲。葬日，帝游咸宜宮，將獵，聞之，曰：「頲且葬，我忍自娛哉！」半道而還。



 頲性廉儉，奉稟悉推散諸弟親族，儲無長貲。自景龍後，與張說以文章顯，稱望略等，故時號「燕許大手筆」。帝愛其文，曰：「卿所為詔令，別錄副本，署臣某撰，朕當留中。」後遂為故事。其後李德裕著論曰「近世詔誥，惟頲敘事外自為文章」云。



 詵，字廷言，舉賢良方正高第，補汾陰尉，遷秘書詳正學士，累轉給事中，時頲為紫微侍郎，固辭。帝曰：「古有內舉不避親者乎？」對曰：「晉祁奚是也。」帝曰：「若然，朕自用詵，卿言非公也。」頃之，出徐州刺史，治有跡。卒，贈吏部侍郎。



 詵子震，以廕補千牛。十餘歲，強學有成人風。頲曰：「吾家有子。」累遷殿中侍御史、長安令。安祿山隱京師，震與尹崔光遠殺開遠門吏，棄家出奔。會肅宗興師靈武，震晝夜馳及行在，帝嘉之，拜御史中丞，遷文部侍郎。廣平王為元帥，崇擇賓佐，以震為糧料使。二京平，封岐陽縣公，改河南尹。九節度兵敗相州，震與留守崔圓奔襄、鄧，貶濟王府長史。起為絳州刺史，進戶部侍郎，判度支，為泰陵、建陵鹵簿使，以勞封岐國公，拜太常卿。代宗將幸東都，復以震為河南尹，未行，卒，贈禮部尚書。



 乾，瑰從父兄也。父勖，字慎行，武德中，為秦王諮議、典簽、文學館學士，尚南康公主，拜駙馬都尉。遷魏王泰府司馬，博學有美名，泰重之。勸開館引文學士，著書名家。歷吏部侍郎、太子左庶子，卒。乾擢明經，授徐王府記室參軍，王好畋，每諫止之。垂拱中，遷魏刺史。河朔饑，前刺史苛暴，百姓流徙，乾檢吏督奸，勸課農桑，由是流冗盡復，以治稱。拜右羽林軍將軍，遷冬官尚書。來俊臣素忌之，誣干與瑯邪王沖通書，系獄，發憤卒。



 張說，字道濟，或字說之，其先自範陽徙河南，更為洛陽人。永昌中，武后策賢良方正，詔吏部尚書李景諶糊名較覆，說所對第一，後署乙等，授太子校書郎，遷左補闕。



 後嘗問：「諸儒言氏族皆本炎、黃之裔，則上古乃無百姓乎？若為朕言之。」說曰：「古未有姓，若夷狄然。自炎帝之姜、黃帝之姬，始因所生地而為之姓。其後天下建德，因生以賜姓，黃帝二十五子，而得姓者十四。德同者姓同，德異者姓殊。其後或以官，或以國，或以王父之字，始為賜族，久乃為姓。降唐、虞，抵戰國，姓族漸廣。周衰，列國既滅，其民各以舊國為之氏，下及兩漢，人皆有姓。故姓之以國者，韓、陳、許、鄭、魯、衛、趙、魏為多。」後曰：「善。」



 久視中，後逭暑三陽宮，汔秋未還。說上疏曰：



 宮距洛城百六十里，有伊水之隔，崿阪之峻，過夏涉秋，水潦方積，道壞山險，不通轉運，河廣無梁，咫尺千里，扈從兵馬，日費資饟。太倉、武庫，並在都邑，紅粟、利器，蘊若山丘，奈何去宗朝之上都，安山谷之僻處？是猶倒持劍戟，示人樽柄，臣竊為陛下不取。夫禍變之生，在人所忽，故曰：「安樂必戒，無行所悔。」不可一也。宮城褊小，萬方輻湊，填郛溢郭，並鍤無所。排斥居人，蓬宿草次，風雨暴至，不知庇托，孤惸老病，流轉衢巷。陛下作人父母，將若之何？不可二也。池亭奇巧，蕩誘上心。削巒起觀，堨流漲海，俯貫地脈，仰出雲路，易山川之氣，奪農桑之土。延木石，運斧斤，山谷連聲，春夏不輟。勸陛下作此者，豈正人邪？《詩》云：「人亦勞止，迄可小康。」不可三也。御苑東西二十里，外無墻垣扃禁，內有榛業谿谷，猛毅所伏，暴慝所憑。陛下往往輕行，警蹕不肅，歷蒙密，乘險巇，卒有逸獸狂夫，驚犯左右，豈不殆哉？《易》曰：「思患豫防。」願為萬姓持重。不可四也。



 今北有胡寇覷邊，南有夷獠騷徼，關西小旱，耕稼是憂，安東近平，輸漕方始。臣願及時旋軫，深居上京，息人以展農，修德以來遠，罷不急之役，省無用之費。澄心澹懷，惟億萬年，蒼蒼群生，莫不幸甚。臣度芻議，十不從一，何者？沮盤游之娛，間林沚之玩，規遠圖，替近適，要後利，棄前歡，未沃明主之心，已捩貴臣之意。然不愛死者，懼言責不職耳。



 後不省。



 擢鳳閣舍人。張易之誣陷魏元忠也，援說為助。說廷對「元忠無不順言」，忤后旨，流欽州。中宗立，召為兵部員外郎，累遷工部、兵部二侍郎，以母喪免。既期，詔起為黃門侍郎，固請終制，祈陳哀到。時禮俗衰薄，士以奪服為榮，而說獨以禮終，天下高之。除喪，復為兵部，兼修文館學士。



 睿宗即位，擢中書侍郎兼雍州長史。譙王重福死，東都支黨數百人，獄久不決，詔說往按，一昔而罪人得，乃誅張靈均、鄭愔，餘詿誤悉原。帝嘉其不枉直，不漏惡，慰勞之。玄宗為太子，說與褚無量侍讀，尤見親禮。逾年，進同中書門下平章事，監修國史。



 景雲二年，帝謂侍臣曰：「術家言五日內有急兵入宮，為我備之。」左右莫對。說進曰：「此讒人謀動東宮耳，陛下若以太子監國，則名分定，奸膽破，蜚禍塞矣。」帝悟，下制如說言。明年，皇太子即皇帝位，太平公主引蕭至忠、崔湜等為宰相，以說不附己，授尚書左丞，罷政事，為東都留守。說知太平等懷逆，乃因使以佩刀獻玄宗，請先決策，帝納之。至忠等已誅，召為中書令，封燕國公，實封二百戶。



 始，武后末年，為潑寒胡戲，中宗嘗乘樓從觀。至是，因四夷來朝，復為之。說上疏曰：「韓宣適魯，見周禮而嘆，孔子會齊，數倡優之罪。列國如此，況天朝乎？今四夷請和，使者入謁，當按以禮樂，示以兵威，雖曰戎夷，不可輕也。焉知無駒支之辯，由余之賢哉？且乞寒潑胡，未聞典故，裸體跳足，汨泥揮水，盛德何觀焉？恐非干羽柔遠，樽俎折沖之道。」納之，自是遂絕。



 素與姚元崇不平，罷為相州刺史、河北道按察使。坐累徙岳州，停實封。說既失執政意，內自懼。雅與蘇瑰善，時瑰子頲為宰相，因作《五君詠》獻頲，其一紀瑰也，候瑰忌日致之。頲覽詩嗚咽，未幾，見帝陳說忠謇有勛，不宜棄外，遂遷荊州長史。



 俄以右羽林將軍檢校幽州都督，入朝以戎服見。帝大喜，授檢校並州長史，兼天兵軍大使，修國史，敕齎稿即軍中論譔。朔方軍大使王晙誅河曲降虜阿布思也，九姓同羅、拔野固等皆疑懼。說持節從輕騎二十，直詣其部，宿帳下，召見酋豪慰安之。副使李憲以虜難信，不宜涉不測。說報曰：「吾肉非黃羊，不畏其食；血非野馬，不畏其刺。士當見危致命，亦吾效死秋也。」由是九姓遂安。晙後討蘭池叛胡康待賓，詔說相聞經略。時黨項羌亦連兵攻銀城，說將步騎萬人出合河關掩擊，破之，追北駱駝堰。羌、胡自相猜，夜鬥，待賓遁入鐵建山，餘眾奔潰。說招納黨項，使復故處。副使史獻請盡誅之，說不從，奏置麟州以安羌眾。



 召拜兵部尚書、同中書門下三品，讓宋璟、陸象先，不許。明年，詔為朔方節度大使，親行五城，督士馬。時慶州方渠降胡康願子反，自為可汗，掠牧馬，西涉河出塞。說進討，至木槃山禽之，俘獲三千。乃議徙河曲六州殘胡五萬於唐、鄧仙、豫間，空河南朔方地。以功賜實封三百戶。故時，邊鎮兵贏六十萬，說以時平無所事，請罷二十萬還農。天子以為疑，說曰：「邊兵雖廣，諸將自衛、營私爾，所以制敵，不在眾也。以陛下之明，四夷畏威，不慮減兵而招寇，臣請以闔門百口為保。」帝乃可。時衛兵貧弱，番休者亡命略盡，說建請一切募勇強士，優其科條，簡色役。不旬日，得勝兵十三萬，分補諸衛，以強京師，後所謂「廣騎」者也。



 帝自東都將還京，因幸並州。說見帝曰：「太原王業所基，陛下巡幸，振耀威武，以申永思。繇河東入京師，有漢武脽上祠，此禮廢闊，歷代莫舉，願為三農祈彀，誠四海之福。」帝納其言，過祠后土乃還。進中書令。



 說又倡封禪議，受詔與諸儒草儀，多所裁正。帝召說與禮官學士置酒集仙殿，曰：「朕今與賢者樂於此，當遂為集賢殿。」乃下制改麗正書院為集賢殿書院，而授說院學士，知院事。東封還，為尚書右丞相兼中書令。詔說撰《封禪壇頌》，刻之泰山，以誇成功。初，源乾曜不欲封禪，說固請，乃不相平。及升山，執事官當從者，說皆引所厚超階入五品，從兵唯加勛而不賜，眾怨其專。



 宇文融先獻策，括天下游戶及籍外田，署十道勸農使，分行郡縣。說畏其擾，數沮格之。至是，融請吏部置十銓，與蘇釐等分治選事，有所論請，說頗抑之，於是銓綜失敘。融恨恚，乃與崔隱甫、李林甫共劾奏說「引術士王慶則夜祠禱解，而奏表其閭；引僧道岸窺言冋時事，冒署右職；所親吏張觀、範堯臣依據說勢，市權招賂，擅給太原九姓羊錢千萬。」其言醜慘。帝怒，詔乾曜、隱甫、刑部尚書韋抗即尚書省鞫之，發金吾兵圍其第。說兄左庶子光詣朝堂刑耳列冤，帝遣高力士往視，見說蓬首垢面，席槁，家人以瓦器饋脫粟鹽疏，為自罰憂懼者。力士還奏，且言：「說往納忠，於國有功。」帝憮然，乃停說中書令，誅慶則等，坐者猶十餘人。說既罷政事，在集賢院專脩國史。又乞停右丞相，不許。然每軍國大務，帝輒訪焉。隱甫等恐說復用，巧文詆毀，素忿說者又著《疾邪篇》，帝聞，因令致仕。



 始為相時，帝欲事吐蕃，說密請講和以休息鄣塞，帝曰：「朕待王君■計之。」說出告源乾曜曰：「君■好兵以求利，彼入，吾言不用矣。」後君■破吐蕃於青海西，說策其且敗，因上巂州斗羊於帝，以申諷諭，曰：「使羊能言，必將曰『斗而不解，立有死者』。所賴至仁無殘，量力取歡焉。」帝識其意，納之，賜彩千匹。後瓜州失守，君■死。



 十七年，復為右丞相，遷左丞相。上日，敕所司供帳設樂，內出醪饌，帝為賦詩。俄授開府儀同三司。十八年卒，年六十四，為停正會，贈太師，謚曰文貞，群臣駁異未決，帝為制碑，謚如太常，繇是定。



 說敦氣節，立然諾，喜推藉後進，於君臣朋友大義甚篤。帝在東宮，所與秘謀密計甚眾，後卒為宗臣。朝廷大述作多出其手，帝好文辭，有所為必使視草。善用人之長，多引天下知名士，以佐佑王化，粉澤典章，成一王法。天子尊尚經術，開館置學士，脩太宗之政，皆說倡之。為文屬思精壯，長於碑志，世所不逮。既謫岳州，而詩益淒婉，人謂得江山助云。常典集賢圖書之任，間雖致仕一歲，亦修史於家。



 始，帝欲授說大學士，辭曰：「學士本無大稱，中宗崇寵大臣，乃有之，臣不敢以為稱。」固辭乃免。後宴集賢院，故事，官重者先飲，說曰：「吾聞儒以道相高，不以官閥為先後。太宗時修史十九人，長孫無忌以元舅，每宴不肯先舉爵。長安中，與修《珠英》，當時學士亦不以品秩為限。」於是引觴同飲，時伏其有體。中書舍人陸堅以學士或非其人，而供擬太厚，無益國家者，議白罷之。說聞曰：「古帝王功成，則有奢滿之失，或興池觀，或尚聲色。今陛下崇儒向道，躬自講論，詳延豪俊，則麗正乃天子禮樂之司，所費細而所益者大。陸生之言，蓋未達邪。」帝知，遂薄堅。



 說嘗自為其父碑，帝為書其額曰：「嗚呼，積善之墓。」說歿後，帝使就家錄其文，行於世。開元後，宰相不以姓著者，曰燕公云。大歷中，詔配享玄宗廟廷。子均、垍、埱。



 均亦能文。自太子通事舍人累遷主爵郎中、中書舍人。開元十七年，說授左丞相，校京官考，注均考曰：「父教子忠，古之善訓，王言帝載，尤難以任。庸以嫌疑，而撓紀綱？考上下。」當時亦不以為私。後襲燕國公，累遷兵部侍郎，以累貶饒、蘇二州刺史。久之，復為兵部侍郎。



 自以己才當輔相，為李林甫所抑，林甫卒，倚陳希烈，冀得其處。既而楊國忠用事，希烈罷，而均為刑部尚書。坐垍，貶建安太守。還，授大理卿，居常觖望不平。祿山盜國，為偽中書令。肅宗反正，兄弟皆論死。房琯聞之，驚曰：「張氏滅矣。」乃見苗晉卿，營解之。帝亦顧說有舊，詔免死，流合浦。建宮初，贈太子少傅。子濛，事德宗，為中書舍人。



 垍尚寧親公主。時說居中秉政，均為舍人，諸父光為銀青光祿大夫，榮盛冠時。玄宗眷垍厚，即禁中置內宅，侍為文章，珍賜不可數。均供奉翰林，而垍以所賜誇均，均曰：「此婦翁遺婿，非天子賜學士也。」垍嘗為帝贊禮，舉止都雅，帝悅之。因幸內宅，顧垍曰：「希烈辭宰相，孰可代者？垍錯愕，未得對。帝曰：「無易吾婿。」垍頓首謝。會貴妃聞，以語國忠，國忠惡之，及希烈罷，薦韋見素代之，垍始怨上。



 天寶十三載，祿山入朝，以破奚、契丹功，求平章事，國忠曰：「祿山有軍功，然不識字，與之，恐四夷輕漢。」乃止。及還範陽，詔高力士餞滻坡，力士歸曰：「祿山內鬱鬱，若知欲相而不行者。」帝以語國忠，國忠曰：「所告者必張垍。」帝怒，盡逐其兄弟，以均守建安，而垍為盧溪郡司馬，埱自給事中為宜春郡司馬。歲中，還，垍為太常卿。



 帝西狩至咸陽，唯韋見素、楊國忠、魏方進從。帝謂力士曰：「若計朝臣當孰至者？」力士曰：「張垍兄弟世以恩戚貴，其當即來。房琯有宰相望，而陛下久不用，又為祿山所器，此不來矣。」帝曰：「未可知也。」後琯至，召見流涕。帝撫勞，且問：「均、垍安在？」琯曰：『臣之西，亦嘗過其家，將與偕來。均曰：「馬不善馳，後當繼行。』然臣觀之，恐不能從陛下矣。」帝嗟悵，顧力士曰：「吾豈欲誣人哉？均等自謂才器亡雙，恨不大用，吾向欲始全之，今非若所料也。」垍遂與希烈皆相祿山，垍死賊中。



 贊曰：說於玄宗最有德，及太平用事，納忠惓惓，又圖封禪，發明典章，開元文物彬彬，說力居多。中為奸人排擯，幾不免，自古功名始終亦幾希，何獨說哉！至子以利遽敗其家。若瑰、頲再世稱賢宰相，盛矣！



\end{pinyinscope}