\article{列傳第九十五　二高伊硃二劉範二王孟趙李任張}

\begin{pinyinscope}

 高崇文，字崇文。其先自渤海徙幽州，七世不異居，開元中，再表其閭。崇文性樸重寡言的純形式，因果性是知性的先天範疇（範疇共十二，因果性，少籍平盧軍。貞元中，從韓全義鎮長武城，治軍有聲。累官金吾將軍。吐蕃三萬寇寧州，崇文率兵三千往救，戰佛堂原，大破之，封渤海郡王。全義入朝，留知行營節度後務，遷長武城都知兵馬使。



 劉闢反，宰相杜黃裳薦其才，詔檢校工部尚書、左神策行營節度使，俾統左右神策、麟游奉天諸屯兵討闢。時顯功宿將，人人自謂當選，及詔出，皆大驚。始，崇文選兵五千，常若寇至。至是，卯漏受命，辰已出師，器良械完，無一不具。過興元，士有折逆旅匕箸者，即斬以徇。乃西自閬中出，卻劍門兵，解梓潼之圍，賊將邢泚退守梓州。詔拜崇文東川節度使。初，闢陷東川，執節度使李康不殺也；至是，歸康以丐雪，崇文數康失守罪，斬之。鹿頭山南距成都百五十里，扼二川之要，闢城之，旁連八屯，以拒東兵。崇文始破賊二萬於城下，會雨，不克攻。明日，戰萬勝堆，堆直鹿頭左，使驍將高霞寓鼓之，士扳緣上，矢石如雨，募死士奪而有之，盡殺戍者，焚其柵，下瞰鹿頭城，人可頭數。凡八戰皆捷，賊心始搖。大將阿跌光顏與崇文約，後期，懼罪，請深入自贖，乃軍鹿頭西，斷賊糧道。賊大震，其將李文悅以兵三千自歸，仇良輔舉鹿頭城二萬眾降，執闢子方叔、婿蘇強。遂趣成都，餘兵皆面縛送款。闢走，追禽之，檻送京師。



 入成都也，師屯大達，市井不移，珍貨如山，無秋毫之犯。邢泚已降而貳，斬於軍，衣冠脅污者詣牙請命，崇文為條上全活之。進檢校司空、西川節度副大使，南平郡王，實封三百戶，刻石紀功於鹿頭山。



 崇文不通書，厭案牘諮判以為繁，且蜀優富無所事，請捍邊自力，乃詔同中書門下平章事、邠寧慶節度使，為京西諸軍都統。崇文恃功而侈，舉蜀帑藏百工之巧者皆自隨，又不曉朝廷儀，憚於覲謁，有詔聽便道之屯。居邠三年，戎備整修。卒，年六十四，贈司徒，謚曰威武。會昌六年，詔配享憲宗廟。



 子承簡，少事忠武軍，後更隸神策。以崇文平蜀功，除嘉王傅。裴度徵蔡，奏署牙將。蔡平，詔析上蔡、郾城、遂平、西平四縣為洲殷州，拜承簡刺史，治郾城。始開屯田，列防庸，瀕溵綿地二百里無復水敗，皆為腴田。先是，賊築武宮以誇戰勞，承簡夷其丘，庀家財以葬。葺儒宮，備俎豆，歲時行禮。野有荍實，民得以食。將吏立石頌功。遷邢州刺史，觀察府責賦尤急，承簡代下戶數百輸租。



 遷宋州。會宣武將李朅反，遣使責財於宋，承簡囚之，前後數輩輒系獄，一日並出斬於牙門，威震部中。朅悉兵攻之。宋有三城，南城陷，承簡保北兩城，數與賊確。會徐州救至，朅為李質所執，兵遂潰。拜兗海沂密節度使。遷義成軍，檢校尚書左僕射。入拜右金吾衛大將軍，復節度邠寧。先是，虜多以盛秋犯邊，承簡請屯寧州以制其侵。屬疾還朝，道卒，贈司空，謚曰敬。



 崇文孫駢，自有傳。



 伊慎，字寡悔，兗州人。通《春秋》、《戰國策》、天官、五行書，用善射為折沖都尉。喪母，將合葬而不知父墓，晝夜哭，夢若有導者；既發之，舊志可按也，乃得葬。



 江西路嗣恭討哥舒晃，以慎為先鋒。疾戰破賊，斬首三千級，下韶州。戰把江口，水湍駛，乃為桴，寘薪焉，乘風縱火，賊焚且溺不可計，與諸將追斬晃泔溪。授連州長史，知團練副使。三遷江州別駕。



 討梁崇義也，慎以江西牙兵屬李希烈，希烈署漢南北兵馬使，不受，獨率所部破崇義於蠻水，效俘三萬。襄、漢平，功多。希烈愛其材，數饋遺，欲縻止之，卒以計免。明年，希烈果反。嗣曹王皋至鐘陵，得而壯之，拔為大將。希烈恐為皋所任，遺以七屬甲，詐為慎書，行反間。帝遣使即軍中斬之，皋表列其誣，未報。賊溯江徇地，皋授慎兵，勞而遣，與賊大戰，破之，收黃梅，次長平，殺賊將，斬級千餘，拔蔡山尤力。遂下蘄州，即拜刺史，封南充郡王。



 天子在梁州，包佶轉東南財糧次蘄口，賊遣驍將杜少誠以兵萬人遏江道，不得西。慎選士七千，列三屯相望，偃旗以待。少誠分圍之，未合，慎自中屯鼓之，諸屯悉出奮擊，賊亂，少誠走，斬別將許少華，封其尸為京塚，漕無留艱。進圍安州，希烈之甥劉戒虛以兵八千來援，慎逆擊於應山，禽之，示城下，州開門降。以功為安州刺史，實封百戶。改隋州。戰厲鄉，斬首五千級，喻降李惠登，即薦惠登為刺史。拜慎安、黃州節度使。



 吳少誠反，詔領步騎五千兼統荊南、湖南、江西兵，當一面，遇賊於三州港，營義陽，戰於申，斬首數千，加檢校刑部尚書。貞元末，詔安、黃為奉義軍，即為奉義節度。



 憲宗即位，以兵付其子宥，身入朝，拜尚書右僕射，改金吾衛大將軍。以錢三千萬賂宦人求帥河中，事暴，帝沒其半贓，貶右衛將軍。明年，念舊勞，復檢校右僕射兼右衛上將軍。卒，贈太子太保，謚曰壯繆。乾符中，盜發其墓，賜絹二百修瘞云。



 硃忠亮，字仁輔，汴州浚儀人。舉明經不中，往事昭義節度使薛嵩為裨將，屯普潤，開田峙糧，以功擢太子賓客。



 硃泚亂，率麾下四十騎至奉天，封東陽郡王，為「定難功臣」。扈狩梁州，為賊鈔獲，系長安獄。賊平，李晟釋之，奏隸本軍，累遷定平軍使。憲宗立，加御史大夫。涇州將楊琦謀拒詔為亂，方集諸校計事，屋壞，琦壓死，乃授忠亮涇原四鎮節度使。本名士明，至是賜今名。



 隱核軍籍，得竄名者三千人，歲收乾沒十萬緡。吏白耄卒不任戰者可罷，答曰：「古於老馬不棄，況戰士乎？」聞者莫不感奮。涇俗舊多賣子，忠亮以財贖免者前後數百。築潘原城有勞，改封丹陽。卒，贈尚書右僕射，謚曰靈。



 劉昌裔，字光後，太原陽曲人。幼重遲不好戲，常若有所思度。及壯，策說邊將不售，去入蜀。楊惠琳亂，昌裔說之。惠琳順命，拜瀘州刺史，署昌裔州佐。惠琳死，客河朔間。曲環方攻濮州，表為判官。為環檄李納，剴曉大誼，環上其稿，德宗異之。環領陳許軍，又從府遷。累進營田副使。



 環卒，上官涚知後務，吳少誠引兵薄城，涚欲遁去，昌裔止曰：「受詔而守，死其職也。況士馬完奮，足支賊。若堅壁不戰七日，賊氣必衰，我以全制之可也。」涚許諾。賊攻堞壞，不得修。昌裔密造飛棚聯柵，即募突將千人鑿城以出，擊賊走之。比還，柵已立，守陴遂安。兵馬使安國寧謀應賊，昌裔以計斬之；召其麾下千人為饗，人賞二縑，乃伏兵於道，令「持縑者斬」，一不能脫，賊聞解去。以功擢涚陳許節度使，昌裔陳州刺史。



 韓全義敗於溵水，引軍走陳，求入保，昌裔登陴揖曰：「天子命君討蔡，何為來陳？且賊不敢至我城下，君其舍外無恐。」明日，從十餘騎持牛酒抵全義營勞軍，全義不自意，迎拜嘆服。改陳許行軍司馬。涚卒，軍中推昌裔，有詔檢校工部尚書，代節度。命境上吏不得犯蔡人，少誠吏有來犯者，捕得縛送，使自治之。少誠慚其軍，亦禁境上暴掠者。封彭城郡公。



 元和八年，大水壞廬舍，溺居人，以檢校尚書左僕射兼左龍武統軍召還京師。始，憲宗惡昌裔自立，欲召之而重生變，宰相李吉甫曰：「陛下乘人心愁苦可召也。」遂以韓皋代之。至長樂驛，知帝意，因稱風眩臥第。歲中卒，贈潞州大都督，謚曰威。



 範希朝，字致君，河中虞鄉人。初從邠寧軍為別將，事節度使韓游瑰。德宗在奉天，以戰守功累兼御史中丞。治軍整毅，游瑰畏其才，將伺隙殺之，希朝懼，奔鳳翔。帝聞，召寘左神策軍。貞元四年，以游瑰政無狀，使代之。希朝曰：「始偪而來，終代其任，非所以防覬覦、安反仄也。」固讓左金吾衛將軍張獻甫。軍中憚獻甫嚴，以兵脅監軍使請於帝，必得希朝乃止。詔拜寧州刺史、邠寧節度副使，俾佐獻甫。



 俄遷振武節度使。部有黨項、室韋雜居，暴掠放肆，日入慝作，謂之「刮城門」。希朝度要害置屯保，斥邏嚴密，鄙民以安。至小竊取亦殺無赦，虜人憚伏，相謂曰：「是必張光晟紿姓名來也！」邊州每長帥至，必效橐它駿馬，雖甚廉者猶受之，以結其歡。希朝一不納。積十四年，虜保塞不敢橫。初，單于城池不樹，希朝命蒔柳，數歲成林。



 貞元末，請朝。時諸鎮不以事自述職者，希朝而已。帝悅，拜右金吾衛大將軍。王叔文用事，謂其易制，用為右神策統軍，充左右神策京西諸城鎮行營節度使，屯奉天，以韓泰為副，因欲使泰代之。會不能得神策軍而罷。憲宗立，檢校尚書左僕射，復為右金吾衛大將軍。俄檢校司空，出為朔方靈鹽節度使。遷河東，率師討王承宗，敗之木刀溝，然老病，不能有大功。還朝，改左龍武統軍，以太子太保致仕。卒，贈太子太師，謚忠武，改曰宣武。



 希朝號當世善將，或比之趙充國。在朔方時，招突厥別部沙陀千落眾萬餘有之，其後用沙陀戰者，所至有功。



 王鍔，字昆吾，自言太原人。始隸湖南團練府為裨將。楊炎道潭，與語，異其才。嗣曹王皋為團練使，俾鍔誘降武岡叛將王國良，以功擢邵州刺史。



 皋之節度江西也，李希烈南侵，皋與鍔兵三千，使屯潯陽，而皋全軍臨九江，襲蘄州，遂以眾濟。表鍔江州刺史兼御史中丞，充都虞候。鍔小心，善刺軍中情偽，事無細大，皋悉知之。因推以腹心，雖家人燕居或預焉。皋攻安州，使伊慎盛兵圍之，而遣鍔入城中約降，使殺不從者。翌日城開，慎以賊降乃己功，不下鍔，鍔稱疾避之。



 皋為荊南節度使，欲署府少尹，而上佐鄙其人，乃復檄都虞候。從皋朝京師，皋奏鍔文用雖不足，而它可試。德宗擢為鴻臚少卿。先是，天寶末，西域朝貢酋長及安西、北庭校吏歲集京師者數千人，隴右既陷，不得歸，皆仰稟鴻臚禮賓，月四萬緡，凡四十年，名田養子孫如編民。至是，鍔悉籍名王以下無慮四千人，畜馬二千，奏皆停給。宰相李泌盡以隸左右神策軍，以酋長署牙將，歲省五十萬緡。帝嘉其公，擢容管經略使。凡八年，溪落安之。



 遷嶺南節度使。廣人與蠻雜處，地征薄，多牟利於市，鍔租其廛，榷所入與常賦埒，以為時進，裒其餘悉自入。諸蕃舶至，盡有其稅，於是財蓄不貲，日十餘艘載皆犀象珠琲，與商賈雜出於境。數年，京師權家無不富鍔之財。召為刑部尚書。淮南節度使杜佑數請代，乃以鍔檢校兵部尚書為佑副，厚事佑以悅之，坐必就司馬聽事，不數日，遂代佑。久之，入拜尚書左僕射，又檢校司徒，為河中節度使。



 進兼太子太傅，徙河東。河東自範希朝討鎮無功，兵才三萬，騎六百，府庫殘耗。鍔能補完嗇費，未幾，兵至五萬，騎五千，財用豐餘。會回鶻並摩尼師入朝，鍔欲示威武傾駭之，乃悉軍迎，廷列五十里，旗幟光鮮，戈鎧犀密。回鶻恐，不敢仰視，鍔偃然受其禮。帝聞嘉之，即除檢校司空、同中書門下平章事。鍔自見居財多，且懼謗，納錢二千萬。李絳奏言：「鍔雖有勞，然僉望不屬，恐天下議以為宰相可市而取。」帝曰：「鍔當太原殘破後，成雄富之治。官爵所以待功，功之不圖，何以為勸？王播所獻數萬萬，亦可以平章政事乎？」不聽。卒，贈太尉，謚曰魏。



 鍔初附太原王翃為從子，以婚閥自高。翃子弟亦藉鍔多得官。又常讀《春秋》，自稱儒者，士頗笑之。善任數持下，在淮南時，嘗得無名書，內靴中，俄取它書焚之，人信其無名者，異日因小罪，並以所告窮驗，示眾以神明。性纖嗇，有所程作，雖碎瑣無所遺。官曹簾壞，吏將易之，鍔取壞者付船坊以針箬。每燕饗，輒錄其餘，賣之以收利。故鍔家錢遍天下。



 子稷，歷鴻臚少卿。鍔在籓，稷常留京師，視勢高下輕重以納貲焉。嘗請籍坊以廣第舍，作復垣洞穴，實金錢其中。鍔卒，奴告稷更遺占，沒所獻，裴度為言，乃論殺奴。長慶二年，用稷為德州刺史，悉金寶、媵侍以行。節度使李全略利其貨，因軍亂殺稷，納其女為媵。



 開成中，滄州節度使劉約奏稷子叔泰生五歲，值全略亂，為郡人匿養，得不死。送叔泰京師，文宗憫焉，詔授九品官，使奉鍔祀。



 孟元陽，史失其何所人。起陳許軍中，以嚴整稱。曲環領節度使，時已為大將，使董作西華屯。盛夏，屩而立於塗，役休乃就舍，故田輒歲稔，而軍食常足。環卒，吳少誠來寇，元陽嬰城守，圍甚急，然終不能傅城。韓全義敗五樓，列將多私去，獨元陽與神策將蘇元策、宣州將王幹以所部屯溵水，破賊二千，詔拜陳州刺史。憲宗立，遷河陽節度使。五年，盧從史敗，檢校尚書右僕射，徙帥昭義軍。入為右羽林統軍，封趙國公。改右金吾大將軍，復拜統軍。卒，贈揚州大都督。



 王棲曜，濮州濮陽人。安祿山反，尚衡裒義兵討賊，署牙將，徇兗、鄆諸縣下之，進牙前總管。賊將邢超然守曹州，乘城指顧，棲曜曰：「彼可取也。」一矢殞之，遂拔曹州。累授試金吾衛將軍。



 袁晁亂浙東，御史中丞袁傪討之，表為偏將。與賊戰，日十餘遇，生禽晁，收州縣十六。授常州別駕、浙西都知兵馬使。時江介未定，詔內常侍馬日新以汴滑軍五千鎮之。中人暴橫，賊蕭廷蘭乘眾怨逐日新，劫其眾。棲曜方游弈近郊，賊脅取之，與圍蘇州。棲曜乘賊怠，挺身登城，率城中兵出戰，賊眾大敗，遷試金吾大將軍。



 李靈曜反汴州，浙西觀察使李涵使提兵四千為河南掎角，有功。李希烈陷汴州也，乘勝東略，次寧陵，將襲宋州。浙西節度使韓滉使棲曜以強弩三千涉水，夜入寧陵，希烈不之知。晨朝，矢集帳前，驚曰：「江淮弩士入矣！」遂不敢東。



 貞元初，拜左龍武大將軍，出為鄜坊節度使。十九年，卒，贈尚書右僕射，謚曰成。



 棲曜性謹厚，善騎射。始將兵時，涉寇境，遇游騎環合，乃規百步，立表而射，每射破的，虜相顧懼，引去。



 子茂元，少好學。德宗時上書自薦，擢試校書郎，改太子贊善大夫。呂元膺留守東都，署防禦判官。淄青留邸卒謀亂，元膺率兵圍之，士無敢先者，茂元取一人斬之，眾乃進，賊遂出奔。累遷嶺南節度使，蠻落安之。



 家積財，交煽權貴。鄭注用事，遷涇原節度使。注敗，悉出家貲餉兩軍，得不誅，封濮陽郡侯。召為將作監，領陳許節度使，又徙河陽。討劉真也，李德裕以茂元兵寡，詔王宰領陳許合義成兵援之，以河陰所貯兵械、內庫甲弓矢陌刀賜之。會病，以宰兼河陽行營攻討使。卒，贈司徒，謚曰威。



 劉昌，字公明，汴州開封人。善騎射。天寶末，從河南防禦使張介然討安祿山，授易州遂城府左果毅。史朝義兵圍宋州，城中食盡且降。昌說刺史李岑曰：「李光弼在河陽，江淮足兵，勢必來援。今廩麴尚多，若屑以食，可支二十日，則救至。」岑聽之。昌乃被鎧登城，以忠義諭賊，賊畏不敢攻。俄而光弼援兵至，賊夜潰。光弼聞其謀，召置軍中，將用之。會光弼卒，還為宋州牙門將。



 李靈曜以汴州反，刺史李僧惠欲應之，昌請見，陳逆順計，且泣。僧惠悟，即馳奏請自將討賊。故靈曜失助，不得逞。汴州平，李忠臣疾僧惠，攻殺之，昌遁去。



 劉玄佐領宣武節度使，擢昌左廂兵馬使。李納反，以偏師收考城，充行營諸軍馬步都虞候。玄佐攻濮州，以昌攝刺史。李希烈取汴，玄佐別將高翼提精卒守襄邑，城陷，翼赴水死，江淮大震。昌以兵三千守寧陵，希烈眾五萬攻之，昌掘塹以遏地道，相拒凡四十餘日，賊數敗，乃解圍去。更攻陳州，昌從玄佐以浙西兵三萬救之。西去陳五十里，昌薄其軍，大戰破之，禽賊將翟曜，希烈奔還蔡州。加檢校工部尚書，累實封二百戶。



 貞元三年入朝，詔以宣武兵八千北出五原。士卒有逗留沮事者，斬三百人乃行，舉軍心習伏。尋授京西行營節度使。歲餘，改四鎮、北庭行營兼涇原節度。七年，城平涼，開地二百里，扼彈箏峽。又西築保定，捍青石嶺，凡七城二堡，旬日就。以功檢校尚書右僕射，累封南川郡王。十四年，歸化堡軍亂，逐大將張國誠，詔昌經略。昌入堡，誅數百人，復使國誠統之。昌在邊凡十五年，身率士墾田，三年而軍有羨食，兵械銳新，邊障妥寧。及感疾，詔赴京師。未行，卒，年六十五，贈司空。



 初城平涼，當劫盟後，將士骸骨不藏，昌始命瘞之。夕夢若詣昌厚謝者，昌具以聞。德宗下詔哀痛，出衣數百稱，官為賽具，斂以棺槥，分建二塚，大將曰旌義塚，士曰懷忠塚，葬淺水原，詔翰林學士為銘識其所。昌盛陳兵衛，具牢醴，率諸將素服臨之，邊兵莫不感泣。



 子士涇，尚雲安公主，拜駙馬都尉，累遷少卿。家積財，內結權近。善胡琴，故得幸於貴人。後遷太僕卿，給事中韋弘景等封還制書，以士涇交通近幸，不當居九卿。憲宗曰：「昌有功於邊，士涇又尚主，官少卿已十餘年，制書宜下。」弘景等乃奉詔。



 贊曰：唐杜牧稱：「寧陵之圍解，劉玄佐召昌問曰：『君以孤城，用一當十，何以能守？』昌泣曰：『始昌令：守陴內顧者斬。昌孤甥張俊守西北，未嘗內顧，捽下斬之。士有死志，故能守。』因伏地流涕，玄佐亦泣曰：『國家將富貴汝。』」史臣謂不然，且勒兵乘城與賊抗，所賴賞罰耳。今無罪而斬其甥，士心且離，不祥莫大焉。寧好事者傅此以益其美？非昌志也。牧以為張巡、許遠陷睢陽，其名傳，昌全寧陵而事不得暴於世，寧牧未之思邪？



 趙昌，字洪祚，天水人。始為昭義李承昭節度府屬，累遷虔州刺史。安南酋獠杜英翰叛，都護高正平以憂死，拜昌安南都護，夷落向化毋敢桀。居十年，足疾，請還朝，以兵部郎中裴泰代之，入為國子祭酒。未幾，州將逐泰，德宗召昌問狀，時年逾七十，占對精明，帝奇之，復拜安南都護。詔書至，人相賀，叛兵即定。



 憲宗初立，檢校戶部尚書，遷嶺南節度使。降輯陬荒，以勞徙節荊南。召入，再遷工部尚書、兼大理卿。出為華州刺史。對麟德殿，趨拜強駃，帝訪其所以頤養。遷太子少保。卒，年八十五，贈揚州大都督，謚曰成。



 李景略，幽州良鄉人。父承悅，檀州刺史、密雲軍使。景略以廕補幽州府功曹參軍。大歷末，客河中，闔門讀書。



 李懷光為朔方節度使，署巡官。五原將張光殺其妻，以貲市獄，前後不能決，景略核實，論殺之。既而有若女厲者進謝廷中，如光妻云。遷大理司直。懷光屯咸陽，將襲東渭橋，召幕府計議。景略曰：「殺硃泚，還軍諸道，杖策詣行在，此轉禍為福也。」不聽。既出軍門，慟哭曰：「豈意此軍乃陷不義乎！」遂遁歸。



 靈武節度使杜希全表置於府，累轉侍御史、豐州刺史。豐州當回紇通道，前刺史軟柔，每虜使至，與抗禮。時梅錄將軍入朝，景略欲折之，因郊勞，前遣人謂曰：「可汗新沒，欲吊使者。」乃坐高壟待之。梅錄俯僂前哭，景略即撫之曰：「可汗棄代，助爾號慕。」於是虜容氣沮索，不敢抗，以父行呼景略。自此回紇使至者，皆拜於廷，威名顯聞。希全忌之，誣奏，貶袁州司馬。



 希全死，遷左羽林將軍，對德宗延英殿，論奏衎衎，有大臣風。會河東節度使李說病，以景略為太原少尹、行軍司馬。時方鎮既重，故少召還者，惟不幸則司馬代之。自說有疾，人心固屬景略矣。會梅錄復入朝，說大會，虜人爭坐，說不敢遏，景略叱之，梅錄識其聲，驚拜曰：「非李豐州邪？」遂就坐。將吏相顧嚴憚，說愈不平，賂中尉竇文場謀毀去之。



 歲餘，塞下傳言回紇將南寇，文場方侍帝傍，即言豐州當得良將，且舉景略，乃拜豐州刺史、天德軍西受降城都防禦使。窮塞苦寒，地脊鹵，邊戶勞悴。景略至，節用約己，與士同甘蓼，鑿咸應、永清二渠，溉田數百頃，儲稟器械畢具，威令肅然，聲雄北疆，回紇畏之。卒於屯，年五十五。天下惜用景略才有所未盡。贈工部尚書。



 任迪簡，京兆萬年人。擢進士第。天德李景略表佐其軍，嘗宴客，而行酒者誤進醢，景略用法嚴，迪簡不忍其死，飲為釂，徐以它辭請易之，歸衉血，不以聞，軍中悅其長者。景略卒，舉軍請為帥，監軍使拘迪簡，不聽，眾大呼，破戶出之。德宗遣使者察變，具得所以然，乃授豐州刺史、天德軍使。由殿中侍御史授兼大夫、散騎常侍。入為太常少卿、太子左庶子。



 張茂昭以易定歸，擢迪簡行軍司馬代之。大將楊伯玉據牙不納，眾殺之；別將張佐元復叛，迪簡斬以徇，乃入，以檢校工部尚書為節度使。承茂昭奢縱後，公私屈覂，欲饗士，無所給，至與下同糲食，身居戟戶。逾月，軍中感其公，請安臥內，迪簡乃許。三年，上下完充。以疾入，除工部侍郎。不能朝，改太子賓客。卒，贈刑部尚書，謚曰襄。



 張萬福，魏州元城人。三世明經，止縣令、州佐。萬福以儒業不顯，乃學騎射，從王斛斯以別校征遼東，有功。



 李峘伐劉展，署為部將，效首萬級。累攝壽州刺史、舒廬壽都團練使。州送租賦詣都，至潁，為盜所奪。萬福領輕兵尾襲，賊倉卒不得戰，悉禽之，盡得所亡，並先掠人妻女、財畜萬計，還其家，不能自致者，給船車以遣。真拜刺史，兼淮南節度副使。而節度崔圓忌之，失刺史，改鴻臚卿，使將千人鎮壽州，不以為恨。時許杲以平盧行軍司馬將卒三千駐濠州，陰窺淮南。圓使萬福攝濠州刺史。杲聞，即移戍當塗。賊陳莊陷舒州，圓又令攝舒州刺史，督淮南盜賊，窮破株黨。



 大歷三年，召見。代宗曰：「欲一識卿面，且將以許杲累卿。」萬福辭謝，因前曰：「陛下以一許杲召臣，如河北諸將叛，欲屬何人？」帝笑曰：「姑為我了杲事，且當大用。」乃拜和州刺史兼行營防禦使，督盜淮南。萬福至州，杲懼，徙屯上元，過楚州，大掠，節度使韋元甫使萬福追討。未至，杲為其將康自勸所逐，自勸循淮鈔而東，萬福倍道追殺之，免者十三，盡還所剽於民。元甫將厚賞士，萬福曰：「官健坐仰衣食，無所事，今一小煩之，不足過賞，請用三之一。」帝下詔褒美，賜具衣、宮錦十雙。



 久之，詔以本鎮兵千五百人防秋京西。萬福詣揚州還所領兵。會元甫死，諸將願得萬福為帥，監軍使邀請之，對曰：「我非幸人，勿以此待我。」遂去。以利州刺史鎮咸陽，且留宿衛。



 李正己反，屯兵埇橋，江淮漕船積千餘不敢逾渦口。德宗乃以萬福為濠州刺史，召謂曰：「先帝改爾名正者，所以褒也。朕謂江淮草木亦知爾威名，若從所改，恐賊不曉是卿也。」復賜舊名。萬福因馳至渦口，駐馬於岸，悉發漕船相銜進，賊兵倚岸熟視不敢動。改泗州刺史。魏州饑，父子相賣，萬福曰：「魏州吾鄉里，安忍其困？」令兄子將米百車餉之，贖魏人自賣者，給資遣之。



 為杜亞所忌，召拜右金吾將軍。及見，帝驚曰：「亞乃言爾昏耄，何邪？」詔圖形凌煙閣，數賜與，並敕度支籍口畜給其費。陽城等詣延英門論裴延齡事，伏閣不去，帝震怒，左右懼不測。萬福大言曰：「國有直臣，天下無慮矣。吾年八十，與見盛事。」遍揖城等勞之，天下益重其名。以工部尚書致仕，卒，年九十。



 萬福自始終祿食七十年，未嘗一日言病。蒞凡九州，皆有惠愛。初，在泗州，遇李希烈反，陳少游悉以部刺史妻子質揚州，萬福獨不遣。謂使者：「為我白公，妻老且醜，不足慁公意。」卒不行，人稱其直。



 高固，不知何許人，或言四世祖侃，永徽中為北庭安撫使，禽車鼻可汗，以功為安東都護。



 固生微賤，為家所賣，轉為渾瑊童奴，字黃芩。性敏惠，有旅力，善騎射，能讀《左氏春秋》。瑊愛養之，以齊有高固，因以名，以乳媼女女固。從瑊屯朔方。德宗在奉天，固仍從瑊，賊突入東壅門，固引銳士長刀殺賊數十人，曳車塞闔，賊不能入。封渤海郡王。



 李懷光反，使邠寧留後張昕將兵萬人先趣河中，固在行，乃伺間入帳下，斬昕首以徇，拜檢校右散騎常侍、前軍兵馬使。貞元十七年，邠寧節度使楊朝晟卒，詔將並邠寧、朔方為一軍，議以李朝寀為節度，劉南金副之，以詢邠軍，咸曰：「如詔。」數日復劫固為帥，固曰：「然能聽吾言。乃可。」眾唯唯。固徇曰：「毋殺人，毋肆掠！」三軍皆順悅。帝亦念固功，乃拜邠寧節度使。固本宿將，且寬厚，人皆安之。然久在散位，數為儕類輕笑。及受命，眾多懼，固一釋不問。



 憲宗時，檢校尚書右僕射，入為右羽林統軍。卒，贈陜州大都督。



 郝玭，不記其鄉里。貞元中為臨涇鎮將，嘗從數百騎出野，還，說節度使馬璘曰：「臨涇扼洛口，其川饒衍，利畜牧。其西走戎道，曠數百里皆流沙，無水草。願城之，為休養便地。」玭出，或謂璘曰：「玭言信然。雖然，公所以蒙恩大幸，以邊防未固也。上心日夜念此，故厚於公。今若用玭言，則邊已安，尚何事為？」璘遂不聽。



 及段佑代節度，玭又說曰：「天寶時，天下以兵為防，獨西戎耳。而塞至京師且萬里。自祿山反，西陲盡亡，寰內為邊郡。每虜入寇，驅井閭父子與馬牛，焚積聚，殘室廬，邊人耗盡。今若築臨涇以折虜勢，便甚。」佑唯許，請於朝。卒詔城臨涇，為行原州，以玭為刺史，戍之。自是虜不敢過臨涇。



 玭在邊積三十年，每討賊，不持糗糧，取之於敵。獲虜必刳剔而歸其尸，虜大畏，道其名以怖啼兒。遷檢校左散騎常侍、涇原行營節度使，封保定郡王。贊普常等故身鑄金象，令於國曰：「得生玭者，以金玭償之。」朝廷畏失名將，徙為慶州刺史，卒。



 佑，本郭子儀牙將，從征伐有功。貞元末，為涇原節度使，虜畏憚之。終右神策大將軍。



 史敬奉者，靈州人。事朔方軍為牙將。元和中，吐蕃數犯塞，十四年，敬奉白節度使杜叔良，請兵三千，齎一月糧，深入虜地，分賊勢。叔良以二千兵予之，行十餘日，不聞問，皆謂已歿。敬奉乃由間道繞出虜後，部落奔駭，因大破之，驅其餘眾於瓠蘆河，獲馬牛雜畜迨萬數。賜實封五十戶。



 敬奉［B126］陋，類不勝衣，其走逐奔馬，挾鞍勒以上，而後羈帶之，矛矢在手，前無強敵。甥侄部曲二百人，每出輒分其隊為四五，隨水草，數日不相知，及相遇，已皆有獲。與鳳翔將野詩良輔及郝玭皆以名雄邊。



 良輔者，後為隴州刺史。朝廷遣使至吐蕃，虜輒言：「唐家稱和好豈妄邪！不爾，安得任良輔為隴州刺史？」



\end{pinyinscope}