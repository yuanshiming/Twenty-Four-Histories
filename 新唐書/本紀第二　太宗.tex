\article{本紀第二　太宗}

\begin{pinyinscope}

 太宗文武大聖大廣孝皇帝諱世民，高祖次子也。母曰太穆皇后竇氏。生而不驚。方四歲，有書生謁高祖曰：「公在相法，貴人也，然必有貴子。」及見太宗禮記》，即今本《禮記》。，曰：「龍鳳之姿，天日之表，其年幾冠，必能濟世安民。」書生巳辭去，高祖懼其語洩，使人追殺之，而不知其所往，因以為神。乃採其語，名之曰世民。



 大業中，突厥圍煬帝雁門，煬帝從圍中以木系詔書，投汾水而下，募兵赴援。太宗時年十六，往應募，隸將軍云定興，謂定興曰：「虐敢圍吾天子者，以為無援故也。今宜先後吾軍為數十里，使其晝見旌旗，夜聞鉦鼓，以為大至，則可不擊而走之。不然，知我虛實，則勝敗未可知也。」定興從之。軍至崞縣，突厥候騎見其軍來不絕，果馳告始畢可汗曰：「救兵大至矣！」遂引去。高祖擊歷山飛，陷其圍中，太宗輕騎取之而出，遂奮擊，大破之。



 太宗為人聰明英武，有大志，而能屈節下士。時天下已亂，盜賊起，知隋必亡，乃推財養士，結納豪傑。長孫順德、劉弘基等，皆因事亡命，匿之。又與晉陽令劉文靜尤善，文靜坐李密事系獄，太宗夜就獄中見之，與圖大事。時百姓避賊多入城，城中幾萬人，文靜為令久，知其豪傑，因共部署。計已定，乃因裴寂告高祖。高祖初不許，已而許之。



 高祖已起兵，建大將軍府。太宗率兵徇西河，斬其郡丞高德儒。拜右領軍大都督，封敦煌郡公。唐兵西，將至霍邑，會天久雨，糧且盡，高祖謀欲還兵太原。太宗諫曰：「義師為天下起也，宜直入咸陽，號令天下。今還守一城，是為賊爾。」高祖不納。太宗哭於軍門，高祖驚，召問之，對曰：「還則眾散於前，而敵乘於後，死亡須臾，所以悲爾。」高祖寤，曰：「起事者汝也，成敗惟汝。」時左軍已先返，即與隴西公建成分追之。夜半，太宗失道入山谷，棄其馬，步而及其兵，與俱還。高祖乃將而前，遲明至霍邑。宋老生不出，太宗從數騎傅其城，舉鞭指麾，若將圍之者。老生怒，出，背城陣。高祖率建成居其東，太宗及柴紹居其南。老生兵薄東陣，建成墜馬，老生乘之，高祖軍卻。太宗自南原馳下阪，分兵斷其軍為二，而出其陣後，老生兵敗走，遂斬之。進次涇陽，擊胡賊劉鷂子，破之。唐兵攻長安，太宗屯金城坊，攻其西北，遂克之。義寧元年，為光祿大夫、唐國內史，徙封秦國公，食邑萬戶。薛舉攻扶風，太宗擊敗之，斬首萬餘級，遂略地至隴右。二年，為右元帥，徙封趙國公，率兵十萬攻東都，不克而還，設三伏於三王陵，敗隋將段達兵萬人。



 武德元年，為尚書令、右翊衛大將軍，進封秦王。薛舉寇涇州，太宗為西討元帥，進位雍州牧。七月，太宗有疾，諸將為舉所敗。八月，太宗疾間，復屯於高坑城，相持六十餘日。已而舉死，其子仁杲率其眾求戰，太宗按軍不動。久之，仁杲糧盡，眾稍離叛，太宗曰：「可矣！」乃遣行軍總管梁實柵淺水原。仁杲將宗羅睺擊實，太宗遣將軍龐玉救實，玉軍幾敗，太宗率兵出其後，羅睺敗走，太宗追之，至其城下，仁杲乃出降。師還，高祖遣李密馳傳勞之於豳州。密見太宗，不敢仰視，退而嘆曰：「真英主也！」獻捷太廟，拜右武候大將軍、太尉、使持節、陜東道大行臺尚書令，詔蒲、陜、河北諸總管兵皆受其節度。



 二年正月，鎮長春宮，進拜左武候大將軍、涼州總管。是時，劉武周據並州，宋金剛陷滄州，王行本據蒲州，而夏縣人呂崇茂殺縣令以應武周。高祖懼，詔諸將棄河東以守關中。太宗以為不可棄，願得兵三萬可以破賊。高祖於是悉發關中兵益之。十一月，出龍門關，屯於柏壁。



 三年四月，擊敗宋金剛於柏壁。金剛走介州，太宗追之，一百夜馳二百里，宿於雀鼠谷之西原。軍士皆饑，太宗不食者二日，行至浩州乃得食，而金剛將尉遲敬德、尋相等皆來降。劉武周懼，奔於突厥，其將楊伏念舉並州降。高祖遣蕭瑀即軍中拜太宗益州道行臺尚書令。七月，討王世充，敗之於北邙。



 四年二月，竇建德率兵十萬以援世充，太宗敗建德於虎牢，執之，世充乃降。六月，凱旋，太宗被金甲，陳鐵騎一萬、介士三萬，前後鼓吹，獻俘於太廟。高祖以謂太宗功高，古官號不足以稱，乃加號天策上將，領司徒、陜東道大行臺尚書令，位在王公上，增邑戶至三萬，賜袞冕、金輅、雙璧、黃金六千斤，前後鼓吹九部之樂，班劍四十人。



 五年正月，討劉黑闥於洺州，敗之。黑闥既降，已而復反。高祖怒，命太子建成取山東男子十五以上悉坑之，驅其小弱婦女以實關中。太宗切諫，以為不可，遂已。加拜左右十二衛大將軍。



 七年，突厥寇邊，太宗與遇於豳州，從百騎與其可汗語，乃盟而去。



 八年，進位中書令。初，高祖起太原，非其本意，而事出太宗。及取天下，破宋金剛、王世充、竇建德等，太宗切益高，而高祖屢許以為太子。太子建成懼廢，與齊王元吉謀害太宗，未發。



 九年六月，大宗以兵入玄武門，殺太子建成及齊王元吉。高祖大驚，乃以太宗為皇太子。八月甲子，即皇帝位於東宮顯德殿。遣裴寂告於南效。大赦，武德流人還之。賜文武官勛、爵。免關內及蒲、芮、虞、泰、陜、鼎六州二歲租，給復天下一年。民八十以上賜粟帛，百歲加版授。廢潼關以東瀕河諸關。癸酉，放宮女三千餘人。丙子，立妃長孫氏為皇后。癸未，突厥寇便橋。乙酉，及突厥頡利盟於便橋。九月壬子，禁私家妖神淫祀、占卜非龜易五兆者。十月丙辰朔，日有食之。癸亥，立中山郡王承乾為皇太子。庚辰，蕭瑀、陳叔達罷。十一月庚寅，降宗室郡王非有功者爵為縣公。十二月癸酉，慮囚。是歲，進封子長沙郡王恪為漢王，宜陽郡王祐楚王。



 貞觀元年正月乙酉，改元。辛丑，燕郡王李藝反於涇州，伏誅。二月丁巳，詔民男二十、女十五以上無夫家者，州縣以禮聘娶；貧不能自行者，鄉里富人及親戚資送之；鰥夫六十、寡婦五十、婦人有子若守節者勿強。三月癸巳，皇后親蠶。丙午，詔：「齊僕射崔季舒、黃門侍郎郭遵、尚書右丞封孝琰以極言蒙難，季舒子剛、遵子雲、孝琰子君遵並及淫刑，宜免內侍，褒敘以官。」閏月癸丑朔，日有食之。四月癸巳，涼州都督、長樂郡王幼良有罪，伏誅。五月癸丑，敕中書令、侍中朝堂受訟辭，有陳事者悉上封。六月辛丑，封德彞薨。甲辰，太子少師蕭瑀為尚書左僕射。是夏，山東旱，免今歲租。七月壬子，吏部尚書長孫無忌為尚書右僕射。八月河南、隴右邊州霜。宇文士及檢校涼州都督。戊戌，貶高士廉為安州大都督。九月庚戌朔，日有食之。辛酉，遣使諸州行損田，賑問下戶。御史大夫杜淹檢校吏部尚書，參議朝政。宇文士及罷。辛未，幽州都督王君廓奔於突厥。十月丁酉，以歲饑減膳。十一月己未，許子弟年十九以下隨父兄之官所。十二月壬午，蕭瑀罷。戊申，利州都督李孝常、右武衛將軍劉德裕謀反，伏誅。



 二年正月辛亥，長孫元忌罷。兵部尚書杜如晦檢校侍中，總監東宮兵馬事。癸丑，吐谷渾寇岷州，都督李道彥敗之。丁巳，徙封恪為蜀王，泰越王，祐燕王。庚午，刑部尚書李靖檢校中書令。二月戊戌，外官上考者給祿。三月戊申朔，日有食之。壬子，命中書門下五品以上及尚書議決死罪。壬戌，李靖為關內道行軍大總管，以備薛延陀。己巳，遣使巡關內，出金寶贖饑民鬻子者還之。庚午，以旱蝗責躬，大赦。癸酉，雨。四月己卯，瘞隋人暴骸。壬寅，朔方人梁洛仁殺梁師都以降。六月甲申，詔出使官稟食其家。庚寅，以子治生，賜是日生子者粟。辛卯，辰州刺史裴虔通以弒隋煬帝削爵，流驩州。七月戊申，萊州刺史牛方裕、絳州刺史薛世良、廣州長史唐奉義、虎牙郎將高元禮，以宇文化及之黨，皆除名，徙於邊。八月甲戌，省冤獄於朝堂。辛丑，立二王后廟，置國官。九月壬子，以有年，賜酺三日。十月庚辰，杜淹薨。戊子，殺瀛州刺史盧祖尚。十一月辛酉，有事於南郊。十二月壬辰，黃門侍郎王珪守侍中。癸巳，禁五品以上過市。



 三年正月丙午，以旱避正殿。癸丑，官得上下考者，給祿一年。戊午，享於太廟。癸亥，耕藉田。辛未，裴寂罷。二月戊寅，房玄齡為尚書左僕射，杜如晦為右僕射，尚書右丞魏徵為秘書監，參預朝政。三月己酉，慮囚。四月乙亥，太上皇徙居於大安宮。甲午，始御太極殿。戊戌，賜孝義之家粟五斛，八十以上二斛，九十以上三斛，百歲加絹二匹，婦人正月以來產子者粟一斛。五月乙丑，周王元方薨。六月戊寅，以旱慮囚。己卯，大風拔木。壬午，詔文武官言事。八月己巳朔，日有食之。丁亥，李靖為定襄道行軍大總管，以伐突厥。九月丁巳，華州刺史柴紹為勝州道行軍總管，以伐突厥。十一月庚申，並州都督李世勣為通漠道行軍總管，華州刺史柴紹為金河道行軍總管，任城郡王道宗為大同道行軍總管，幽州都督衛孝節為恆安道行軍總管，營州都督薛萬淑為暢武道行軍總管，以伐突厥。十二月癸末，杜如晦罷。閏月癸丑，為死丘者立浮屠祠。辛酉，慮囚。是歲，中國人歸自塞外及開四夷為州縣者百二十餘萬人。



 四年正月丁卯朔，日有食之。癸巳，武德殿北院火。二月己亥，幸溫湯。甲辰，李靖及突厥戰於陰山，敗之。丙午，至自溫湯。甲寅，大赦，賜酺五日。御史大夫溫彥博為中書令，王珪為侍中；民部尚書戴胄檢校吏部尚書，參豫朝政；太常卿蕭瑀為御史大夫，與宰臣參議朝政。丁巳，以旱詔公卿言事。三月甲午，李靖俘突厥頡利可汗以獻。四月戊戌，西北君長請上號為「天可汗」。六月乙卯，發卒治洛陽宮。七月甲子朔，日有食之。癸酉，蕭瑀罷。甲戌，太上皇不豫，廢朝。辛卯，疾愈，賜都督刺史文武官及民年八十以上、教子表門閭者有差。八月甲寅，李靖為尚書右僕射。九月庚午，瘞長城南隋人暴骨。己卯，如隴州。壬午，禁芻牧於古明君、賢臣、烈士之墓者。十月壬辰，赦岐、隴二州，免今歲租賦，降咸陽、始平、武功死罪以下。辛卯，獵於貴泉穀。甲辰，獵於魚龍川，獻獲於大安宮。乙卯，免武功今歲租賦。十一月壬戌，右衛大將軍侯君集為兵部尚書，參議朝政。甲子，至自隴州。戊寅，除鞭背刑。十二月甲辰，獵於鹿苑。乙巳，至自鹿苑。是歲，天下斷死罪者二十九人。



 五年正月癸酉，獵於昆明池。丙子，至自昆明池，獻獲於大安宮。二月己酉，封弟元裕為鄶王，元名譙王，靈夔魏王，元祥許王，元曉密王。庚戌，封子愔為梁王，貞漢王，惲郯王，治晉王，慎申王，囂江王，簡代王。四月壬辰，代王簡薨。五月乙丑，以金帛購隋人沒於突厥者，以還其家。八月甲辰，遣使高麗，祭隋人戰亡者。戊申，殺大理丞張蘊古。十一月丙子，有事於南郊。十二月丁亥，詔：「決死刑，京師五覆奏，諸州三覆奏，其日尚食毋進酒肉。」壬寅，幸溫湯。癸卯，獵於驪山，賜新豐高年帛。戊申，至自溫湯。癸丑，赦關內。



 六年正月乙卯朔，日有食之。癸西，靜州山獠反，右武衛將軍李子和敗之。三月，侯君集罷。戊辰，如九成宮。丁丑，降雍、岐、豳三州死罪以下，賜民八十以上粟帛。五月，魏徵檢校侍中。六月己亥，豐王元亨薨。辛亥，江王囂薨。七月己巳，詔天下行鄉飲酒。九月己酉，幸慶善宮。十月，侯君集起復。卯，至自慶善宮。十二月辛未，慮囚，縱死罪者歸其家。是歲，諸羌內屬者三十萬人。



 七年正月戊子，斥宇文化及黨人之子孫勿齒。辛丑，賜京城酺三日。三月丁卯，雨土。三月戊子，王珪罷。庚寅，魏徵為侍中。五月癸未，如九成宮。六月辛亥，戴胄薨。八月辛未，東酉洞獠寇邊，右屯衛大將軍張士貴為龔州道行軍總管以討之。九月，縱囚來歸，皆赦之。十月庚申，至自九成宮。乙丑，京師地震。十一月壬辰，開府儀同三司長孫無忌為司空。十二月甲寅，幸芙蓉園。丙辰，獵於少陵原。戊午，至自少陵原。



 八年正月辛丑，張士貴及獠戰，敗之。壬寅，遣使循省天下。二月乙巳，皇太子加元服。丙午，降死罪以下，賜五品以上子為父後者爵一級，民酺三日。三月庚辰，如九成宮。五月辛未朔，日有食之。是夏，吐谷渾寇涼州，左驍衛大將軍段志玄為酉海道行軍總管，左驍衛將軍樊興為赤水道行軍總管，以伐之。七月，隴右山崩。八月甲子，有星孛於虛、危。十月，作永安宮。甲子，至自九成宮。十一月辛未，李靖罷。己丑，吐谷渾寇涼州，執行人鴻臚丞趙德楷。十二月辛丑，特進李靖為西海道行軍大總管，侯君集為積石道行軍總管，任城郡王道宗為鄯善道行軍總管，膠東郡公道彥為赤水道行軍總管，涼州都督李大亮為且末道行軍總管，利州刺史高甑生為鹽澤道行軍總管，以伐吐谷渾。丁卯，從太上皇閱武於城西。



 九年正月，黨項羌叛。二月，長孫無忌罷。三月庚辰，洮州羌殺刺史孔長秀，附於吐谷渾。壬午，大赦。乙酉，高甑生及羌人戰，敗之。閏四月丙寅朔，日有食之。五月，長孫無忌起復。庚子，太上皇崩，皇太子聽政。壬子，李靖及吐谷渾戰，敗之。七月庚子，鹽澤道行軍副總管劉德敏及羌人戰，敗之。十月庚寅，葬太武皇帝於獻陵。十一月壬戌，特進蕭瑀參豫朝政。



 十年正月甲午，復聽政。癸丑，徙封元景為荊王，元昌漢王，元禮徐王，元嘉韓王，元則彭王，元懿鄭王，元軌霍王，元鳳虢王，元慶道王，靈夔燕王，恪吳王，泰魏王，祐齊王，愔蜀王，惲蔣王，貞越王，慎紀王。三月癸丑，出諸王為都督。六月壬申，溫彥博為尚書右僕射，太常卿楊師道為侍中。魏徵罷為特進，知門下省事，參議朝章國典。己卯，皇后崩。十一月庚寅，葬文德皇后於昭陵。十二月，蕭瑀罷。庚辰，慮囚。



 十一年正月丁亥，徙封元裕為鄧王，元名舒王。庚子，作飛仙宮。乙卯，免雍州今歲租賦。二月丁巳，營九摐山為陵，賜功臣、密戚陪塋地及秘器。甲子，如洛陽宮。乙丑，給民百歲以上侍五人。壬午，獵於鹿臺嶺。三月丙戌朔，日有食之。癸卯，降洛州囚見徒，免一歲租、調。辛亥，獵於廣成澤。癸丑，如洛陽宮。』六月甲寅，溫彥博薨。丁巳，幸明德宮。己未，以諸王為世封刺史。戊辰，以功臣為世封刺史。己巳，徙封元祥為江王。七月癸未，大雨，水，穀、洛溢。乙未，詔百官言事。壬寅，廢明德宮之玄圃院，賜遭水家。丙午，給亳州老子廟、兗州孔子廟戶各二十以奉享，復涼武昭王近墓戶二十以守衛。九月丁亥，河溢，壞陜州河北縣，毀河陽中潭，幸白司馬阪觀之，賜瀕河遭水家粟帛。十月癸丑，賜先朝謀臣武將及親戚亡者塋陪獻陵。十一月辛卯，如懷州。乙未，獵於濟源麥山。丙午，如洛陽宮。



 十二年正月乙未，叢州地震。癸卯，松州地震。二月癸亥，如河北縣，觀底柱。甲子，巫州獠反，夔州都督齊善行敗之。乙丑，如陜州。丁卯，觀鹽池。庚午，如蒲州。甲戌，如長春宮。免朝邑今歲租賦，降囚罪。乙亥，獵於河濱。閏月庚辰朔，日有食之。丙戌，至自長春宮。七月癸酉，吏部尚書高士廉為尚書右僕射。八月壬寅，吐蕃寇松州，侯君集為當彌道行軍大總管，率三總管兵以伐之。九月辛亥，闊水道行軍總管牛進達及吐蕃戰於松州，敗之。十月己卯，獵於給平，賜高年粟帛。乙未，至自始平。鈞州山獠反，桂州都督張寶德敗之。十一月己巳，明州山獠反，交州都督李道彥敗之。十二月辛巳，壁州山獠反，右武候將軍上官懷仁討之。是歲，滁、豪二州野蠶成繭。



 十三年正月乙巳，拜獻陵，赦三原及行從，免縣人今歲租賦，賜宿衛陵邑郎將、三原令爵一級。丁未，至自獻陵。二月庚子，停世封刺史。三月乙丑，有星孛于畢、昴。四月戊寅，如九成宮。甲申，中郎將阿史那結社率反，伏誅。壬寅，雲陽石然。五月甲寅，以旱避正殿，詔五品以上言事，減膳，罷役，理囚，賑乏，乃雨。六月丙申，封弟元嬰為滕王。八月辛未朔，日有食之。十月甲申，至自九成宮。十一月辛亥，楊師道為中書令。戊辰，尚書左丞劉洎為黃門侍郎，參知政事。十二月壬申，侯君集為交河道行軍大總管，以伐高昌。乙亥，封子福為趙王。壬辰，獵於咸陽。癸巳，至自咸陽。是歲，滁州野蠶成繭。



 十四年正月庚子，有司讀時令。甲寅，幸魏王泰第，赦雍州長安縣，免延康里今歲租賦。二月丁丑，觀釋奠於國學，赦大理、萬年縣，賜學官高第生帛。壬午，幸溫湯。辛卯，至自溫湯。乙未，求梁皇偘褚仲都、周熊安生沈重、陳沈文阿周弘正張譏、隋何妥劉焯劉炫之後。三月，羅、竇二州獠反，廣州總管黨仁弘敗之。五月壬寅，徙封靈夔為魯王。六月，滁州野蠶成繭。乙酉，大風拔木。八月庚午，作襄城宮。癸酉，侯君集克高昌。九月癸卯，赦高昌部及士卒父子犯死、期犯流、大功犯徒、小功緦麻犯杖，皆原之。閏十月乙未，如同州。甲辰，獵於堯山。庚戌，至自同州。十一月甲子，有事於南郊。十二月丁酉，侯君集俘高昌王以獻，賜酺三日。癸卯，獵於樊川。乙巳，至自樊川。



 十五年正月辛巳，如洛陽宮，次溫湯。衛士崔卿、刁文懿謀反，伏誅。三月戊辰，如襄城宮。四月辛卯，詔以來歲二月有事於泰山。乙未，免洛州今歲租，還戶故給復者加給一年，賜民八十以上物，惸獨鰥寡疾病不能自存者米二斛。慮囚。六月己酉，有星孛於太微。丙辰，停封泰山，避正殿，減膳。七月丙寅，宥周、隋名臣及忠列子孫貞觀以後流配者。十月辛卯，獵於伊闕。壬辰，如洛陽宮。十一癸酉，薛延陀寇邊，兵部尚書李世勣為朔州道行軍總管，右衛大將軍李大亮為靈州道行軍總管，涼州都督李襲譽為涼州道行軍總管，以伐之。十二月戊子，至自洛陽宮。庚子，命三品以上嫡子事東宮。辛丑，慮囚。甲辰，李世勣及薛延陀戰於諾真水，敗之。乙巳，贈戰亡將士官三轉。



 十六年正月乙丑，遣使安撫西州。戊辰，募戍西州者，前犯流死亡匿，聽自首以應募。辛未，徙天下死罪囚實西州。中書舍人岑文本為中書侍郎，專典機密。六月戊戌，太白晝見。七月戊午，長孫無忌為司徒，房玄齡為司空。十一月丙辰，獵於武功。壬戌，獵於岐山之陽。甲子，賜所過六縣高年孤疾氈衾粟帛，遂幸慶善宮。庚午，至自慶善宮。十二月癸卯，幸溫湯。甲辰，獵於驪山。乙己，至自溫湯。



 十七年正月戊辰，魏徵薨。代州都督劉蘭謀反，伏誅。二月己亥，慮囚。戊申，圖功臣於凌煙閣。三月壬子，禁送終違令式者。丙辰，齊王祐反，李世勣討之。甲子，以旱遣使覆囚決獄。乙丑，齊王祐伏誅，縱復齊州一年。四月乙酉，廢皇太子為庶人，漢王元昌、侯君集等伏誅丙。戌，立晉王治為皇太子，大赦，賜文武官及五品以上子為父後者爵一級，民八十以上粟帛，酺三日。丁亥，楊師道罷。己丑，特進蕭瑀為太子太保，李世勣為太子詹事：同中書門下三品。庚寅，謝承乾之過於太廟。癸巳，降封魏王泰為東萊郡王。六月己卯朔，日有食之。壬辰，葬隋恭帝。甲午，以旱避正殿，減膳，詔京官五品以上言事。丁酉，高士廉同中書門下三品，平章政事。閏月丁巳，詔皇太子典左右屯營兵。丙子，徙封泰為順陽郡王。七月丁酉，房玄齡罷。八月庚戌，工部尚書張亮為刑部尚書，參豫朝政。十月丁未，建諸州邸於京城。丁巳，房玄齡起復。十一月己卯，有事於南郊。壬午，賜酺三日，以涼州獲瑞石，赦涼州。十二月庚申，幸溫湯。庚午，至自溫湯。



 十八年正月乙未，如鐘官城。庚子，如鄠。壬寅，幸溫湯。二月己酉，如零口。乙卯，至自零口。丁巳，給復突厥、高昌部人隸諸州者二年。四月辛亥，如九成宮。七月甲午，營州都督張儉率幽、營兵及契丹、奚以伐高麗。八月壬子，安酉都護郭孝恪為西州道行軍總管，以伐焉耆。甲子，至自九成宮。丁卯，劉洎為侍中，岑文本為中書令，中書侍郎馬周守中書令。九月，黃門侍郎褚遂良參豫朝政。辛卯，郭孝恪及焉耆戰，敗之。十月辛丑朔，日有食之。癸卯，宴雍州父老於上林苑，賜粟帛。甲寅，如洛陽宮。己巳，獵於天池。十一月戊寅，慮囚。庚辰，遣使巡問鄭、汝、懷、澤四州高年，宴賜之。甲午，張亮為平壤道行軍大總管，李世勣、馬周為遼東道行軍大總管，率十六總管兵以伐高麗。十二月壬寅，庶人承乾卒。戊午，李思摩部落叛。



 十九年二月庚戌，如洛陽宮，以伐高麗。癸丑，射虎於武德北山。乙卯，皇太子監國於定州。丁巳，賜所過高年鰥寡粟帛，贈比干太師，謚忠烈。三月壬辰，長孫無忌攝侍中，吏部尚書楊師道攝中書令。四月癸卯，誓師於幽州，大饗軍。丁未，岑文本薨。癸亥，李世勣克蓋牟城。五月己巳，平壤道行軍總管程名振克沙卑城。庚午，次遼澤，瘞隋人戰亡者。乙亥，遼東道行軍總管張君乂有罪，伏誅。丁丑，軍於馬首山。甲申，克遼東城。六月丁酉，克白巖城。已未，大敗高麗於安市城東南山，左武衛將軍王君愕死之。辛酉，賜酺三日。七月壬申，葬死事官，加爵四級，以一子襲。九月癸未，班師。十月丙午，次營州，以太牢祭死事者。丙辰，皇太子迎謁於臨渝關。戊午，次漢武臺，刻石紀功。十一月癸酉，大饗軍於幽州。庚辰，次易州。癸未，平壤道行軍總管張文乾有罪，伏誅。丙戌，次定州。丁亥，貶楊師道為工部尚書。十二月戊申，次並州。己未，薛延陀寇夏州，左領軍大將軍執失思力敗之。庚申，殺劉洎。



 二十年正月辛未，夏州都督喬師望及薛延陀戰，敗之。丁丑，遣使二十二人，以六條黜陟於天下。庚辰，赦並州，起義時編戶給復三年，後附者一年。二月甲午，從伐高麗無功者，皆賜勛一轉。庚申，賜所過高年鰥寡粟。三月己巳，至自高麗。庚午，不豫，皇太子聽政。己丑，張亮謀反，伏誅。閏月癸巳朔，日有食之。六月乙亥，江夏郡王道宗、李世勣伐薛延陀。七月辛亥，疾愈。李世勣及薛延陀戰，敗之。八月甲子，封孫忠為陳王。己巳，如靈州。庚辰，次涇州，賜高年鰥寡粟帛。丙戌，逾隴山關，次瓦亭，觀牧馬。丁亥，許陪陵者子孫從葬。九月辛卯，遣使巡察嶺南。甲辰，鐵勒諸部請上號為「可汗」。辛亥，靈州地震。十月，貶蕭瑀為商州刺史。丙戌，至自靈州。十一月己丑，詔：「祭祀、表疏，籓客、兵馬、宿衛行魚契給驛，授五品以上官及除解，決死罪，皆以聞，餘委皇太子。」



 二十一年正月壬辰，高士廉薨。丁酉，詔以來歲二月有事於泰山。甲寅，以鐵勒諸部為州縣，賜京師酺三日。慮囚，降死罪以下。二月丁丑，皇太子釋菜於太學。三月戊子，左武衛大將軍牛進達為青丘道行軍大總管，李世勣為遼東道行軍大總管，率三總管兵以伐高麗。四月乙丑，作翠微宮。五月戊子，幸翠微宮。壬辰，命百司決事於皇太子。庚戌，李世勣克南蘇、木底城。六月丁丑，遣使鐵勒諸部購中國人陷沒者。七月乙未，牛進達克石城。丙申，作玉華宮。庚戌，至自翠微宮。八月，泉州海溢。壬戌，停封泰山。九月丁酉，封子明為曹王。十月癸丑，褚遂良罷。十一月癸卯，進封泰為濮王。十二月戊寅，左驍衛大將軍契苾何力為昆丘道行軍大總管，率三總管兵以伐龜茲。



 二十二年正月庚寅，馬周薨。戊戌，幸溫湯。己亥，中書舍人崔仁師為中書侍郎，參知機務。丙午，左武衛大將軍薛萬徹為青丘道行軍大總管，以伐高麗。長孫無忌檢校中書令，知尚書、門下省事。戊申，至自溫湯。二月褚遂良起復。乙卯，見京城父老，勞之，蠲今歲半租，畿縣三之一。丁卯，詔度遼水有功未酬勛而犯罪者與成官同。乙亥，幸玉華宮。己卯，獵於華原。流崔仁師於連州。三月丁亥，赦宜君給復縣人自玉華宮苑中遷者三年。四月丁巳，松州蠻叛，右武候將軍梁建方敗之。六月丙寅，張行成存問河北從軍者家，令州縣為營農。丙子，薛萬徹及高麗戰於泊灼城，敗之。七月甲申，太白晝見。壬辰，殺華州刺史李君羨。癸卯，房玄齡薨。八月己酉朔，日有食之。辛未，執失思力伐薛延陀餘部於金山。九月庚辰，昆丘道行軍總管阿史那社爾及薛延陀餘部處月、處蜜戰，敗之。己亥，褚遂良為中書令。壬寅，眉、邛、雅三州獠反，茂州都督張士貴討之。十月癸丑，至自玉華宮。己巳，阿史那社爾及龜茲戰，敗之。十二月辛未，降長安、萬年徒罪以下。閏月癸巳，慮囚。



 二十三年正月辛亥，阿史那社爾俘龜茲王以獻。三月己未，自冬旱，至是雨。辛酉，大赦。丁卯，不豫，命皇太子聽政於金液門。四月巳亥，幸翠微宮。五月戊午，貶李世勣為疊州都督。己巳，皇帝崩於含風殿，年五十三。庚午，奉大行御馬輿還京師。禮部尚書於志寧為侍中，太子少詹事張行成兼侍中，高季輔兼中書令。壬申，發喪，謚曰文。上元元年，改謚文武聖皇帝；天寶八載，謚文武大聖皇帝；十三載，增謚文武大聖大廣孝皇帝。



 贊曰：甚矣，至治之君不世出也！禹有天下，傳十有六王，而少康有中興之業。湯有天下，傳二十八王，而其甚盛者，號稱三宗。武王有天下，傳三十六王，而成、康之治與宣之功，其餘無所稱焉。雖《詩》、《書》所載，時有闕略，然三代千有七百餘年，傳七十餘君，其卓然著見於後世者，此六七君而已。嗚呼，可謂難得也！唐有天下，傳世二十，其可稱者三君，玄宗、憲宗皆不克其終，盛哉，太宗之烈也！其除隋之亂，比跡湯、武；致治之美，庶幾成、康。自古功德兼隆，由漢以來未之有也。至其牽於多愛，復立浮圖，好大喜功，勤兵於遠，此中材庸主之所常為。然《春秋》之法，常責備於賢者，是以後世君子之欲成人之美者，莫不嘆息於斯焉。



\end{pinyinscope}