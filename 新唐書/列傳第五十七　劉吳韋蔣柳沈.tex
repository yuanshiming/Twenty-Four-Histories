\article{列傳第五十七　劉吳韋蔣柳沈}

\begin{pinyinscope}

 劉子玄，名知幾，以玄宗諱嫌，故以字行。年十二，父藏器為授《古文尚書》，業不進，父怒，楚督之。及聞為諸兄講《春秋左氏》，冒往聽，退輒辨析所疑，嘆曰：「書如是，兒何怠！」父奇其意，許授《左氏》。逾年，遂通覽群史。與兄知柔俱以善文詞知名。擢進士第，調獲嘉主簿。



 武后證聖初，詔九品以上陳得失。子玄上書，譏「每歲一赦，或一歲再赦，小人之幸，君子之不幸」。又言：「君不虛授，臣不虛受。妄受不為忠，妄施不為惠。今群臣無功，遭遇輒遷，至都下有『車載斗量，杷椎碗脫』之諺。」又謂：「刺史非三載以上不可徙，宜課功殿，明賞罰。」後嘉其直，不能用也。時吏橫酷，淫及善人，公卿被誅死者踵相及。子玄悼士無良而甘於禍，作《思慎賦》以刺時。蘇味道、李嶠見而嘆曰：「陸機《豪士》之流乎，周身之道盡矣！」子玄與徐堅、元行沖、吳兢等善，嘗曰：「海內知我者數子耳。」



 累遷鳳閣舍人，兼修國史。中宗時，擢太子率更令。介直自守，累歲不遷。會天子西還，子玄自乞留東都。三年，或言子玄身史臣而私著述，驛召至京，領史事。遷秘書少監。時宰相韋巨源、紀處訥、楊再思、宗楚客、蕭至忠皆領監脩，子玄病長官多，意尚不一，而至忠數責論次無功，又仕偃蹇，乃奏記求罷去。因為至忠言「五不可」，曰：「古之國史，皆出一家，未聞藉功於眾。唯漢東觀集群儒，纂述無主，條章不建。今史司取士滋多，人自為荀、袁，家自為政、駿。每記一事，載一言，閣筆相視，含毫不斷，頭白可期，汗青無日：一不可。漢郡國計書上太史，副上丞相，後漢公卿所撰，先集公府，乃上蘭臺，故史官載事為廣。今史臣唯自詢採，二史不注起居，百家弗通行狀：二不可。史局深籍禁門，所以杜顏面，防請謁也。今作者如林，儻示褒貶，曾未絕口，而朝野咸知。孫盛取嫉權門，王劭見讎貴族，常人之情，不能無畏：三不可。古者史氏各有指歸，故司馬遷退處士，進奸雄；班固抑忠臣，飾主闕。今史官注記，類稟監脩，或須直辭，或當隱惡，十羊九牧，其令難行：四不可。今監者不肯指授，脩者又不遵奉，務相推避，以延歲月：五不可。」又言：「朝廷厚用其才而薄其禮。」至忠得書，悵惜不許。楚客等惡其言詆切，謂諸史官曰：「是子作書，欲致吾何地？」



 始，子玄修《武後實錄》，有所改正，而武三思等不聽。自以為見用於時而志不遂，乃著《史通》內外四十九篇，譏評今古。徐堅讀之，嘆曰：「為史氏者宜置此坐右也。」又嘗自比楊雄者四：「雄好雕蟲小伎，老而為悔；吾幼喜詩賦而壯不為，期以述者自名。雄準《易》作經，當時笑之；吾作《史通》，俗以為愚。雄著書見尤於人，作《解嘲》；吾亦作《釋蒙》。雄少為範逡、劉歆所器，及聞作經，以為必覆醬瓿；吾始以文章得譽，晚談史傳，由是減價。」其自感慨如此。



 子玄內負有所未盡，乃委國史於吳兢，別撰《劉氏家史》及《譜考》。上推漢為陸終苗裔，非堯後；彭城叢亭里諸劉，出楚孝王囂曾孫居巢侯般，不承元王。按據明審，議者高其博。嘗曰：「吾若得封，必以居巢紹司徒舊邑。」後果封居巢縣子。鄉人以其兄弟六人俱有名，號其鄉曰高陽，里曰居巢。



 累遷太子左庶子、兼崇文館學士。皇太子將釋奠國學，有司具儀：從臣著衣冠，乘馬。子玄議：「古大夫以上皆乘車，以馬為騑服。魏、晉後以牛駕車。江左尚書郎輒輕乘馬，則御史劾治。顏延年罷官，乘馬出入閭里，世稱放誕。此則乘馬宜從褻服之明驗。今陵廟巡謁、王公冊命、士庶親迎，則盛服冠履，乘輅車。他事無車，故貴賤通乘馬。比法駕所幸，侍臣皆馬上朝服。且冠履惟可配車，故博帶褒衣、革履高冠，是車中服。韈而鐙，跣而鞍，非唯不師於古，亦自取驚流俗。馬逸人顛，受嗤行路。」太子從之，因著為定令。



 開元初，遷左散騎常侍。嘗議《孝經》鄭氏學非康成注，舉十二條左證其謬，當以古文為正；《易》無子夏傳，《老子》書無河上公注，請存王弼學。宰相宋璟等不然其論，奏與諸儒質辯。博士司馬貞等阿意，共黜其言，請二家兼行，惟子夏《易傳》請罷。詔可。會子貺為太樂令，抵罪，子玄請於執政，玄宗怒，貶安州別駕。卒，年六十一。



 子玄領國史且三十年，官雖徙，職常如舊。禮部尚書鄭惟忠嘗問：「自古文士多，史才少，何耶？」對曰：「史有三長：才、學、識。世罕兼之，故史者少。夫有學無才，猶愚賈操金，不能殖貨；有才無學，猶巧匠無楩柟斧斤，弗能成室。善惡必書，使驕君賊臣知懼，此為無可加者。」時以為篤論。子玄善持論，辯據明銳，視諸儒皆出其下，朝有論著輒豫。歿後，帝詔河南就家寫《史通》，讀之稱善。追贈工部尚書，謚曰文。



 六子：貺、餗、匯、秩、迅、迥。



 貺，字惠卿。好學，多通解。子玄卒，有詔訪其後，擢起居郎。歷右拾遺內供奉。獻《續說苑》十篇，以廣漢劉向所遺，而刊落怪妄。貺嘗以《竹書紀年》序諸侯列會皆舉謚，後人追修，非當時正史。如齊人殲於遂，鄭棄其師，皆孔子新意，《師春》一篇錄卜筮事，與左氏合，知按《春秋》經傳而為也，因著《外傳》云。子滋、浹。



 滋，字公茂。通經術，喜持論。以廕歷漣水令。楊綰薦材堪諫官，累授左補闕。久之，去，養親東都。河南尹李廙奏補功曹，母喪解。服除，以司勛員外郎判南曹，勤職奉法，進至給事中。興元元年，以吏部侍郎知南選。時大盜後，旱蝗相仍，吏不能詣京師，故命滋至洪州調補，以振職聞。貞元二年，擢左散騎常侍、同中書門下平章事。為相無所設施，廉抑畏慎而已。明年罷。又明年，復為吏部侍郎，遷尚書。會御史中丞韋貞伯劾奏：「吏選不實，澄覆疏舛，吏因得為奸。」詔與侍郎杜黃裳奪階。卒，贈陜州大都督，謚曰貞。



 浹亦有學稱。生子敦儒，家東都。母病狂易，非笞掠人不能安，左右皆亡去，敦儒日侍疾，體常流血，母乃能下食，敦儒怡然不為痛隱。留守韋夏卿表其行，詔標闕於閭。元和中，權德輿復薦之，乃授左龍武軍兵曹參軍，分司東都。在母喪，毀瘠幾死。時謂劉孝子。後為起居郎，達禮好古，有祖風雲。



 餗，字鼎卿。天寶初，歷集賢院學士，兼知史官。終右補闕。父子三人更涖史官，著《史例》，頗有法。



 匯，左散騎常侍，終荊南節度使。子贊，以廕仕為鄠丞。杜鴻漸自劍南還，過鄠，廚驛豐給。楊炎薦匯名儒子，擢浙西觀察判官。炎入相，進歙州刺史，政干強濟。野媼將為虎噬，幼女呼號搏虎，俱免。觀察使韓滉表贊治有異行，加金紫，徙常州。滉輔政，分所統為三道，以贊為宣州刺史、都團練觀察使，治宣十年。贊本無學，弟以剛猛立威，官吏重足一跡。宣既富饒，即厚斂，廣貢奉以結恩。又不能訓子，皆驕傲不度，素業衰矣。卒，贈吏部尚書，謚曰敬。



 迥以剛直稱，第進士，歷殿中侍御史，佐江淮轉運使。時新更安史亂，迥饋運財賦，力於職。大歷初，為吉州刺史，治行尤異。累遷給事中。



 秩，字祚卿。開元末，歷左監門衛錄事參軍事，稍遷憲部員外郎。坐小累，下除隴西司馬。安祿山反，哥舒翰守潼關，楊國忠欲奪其兵，秩上言：「翰兵天下成敗所系，不可忽。」房琯見其書，以比劉更生。至德初，遷給事中。久之，出為閬州刺史。貶撫州長史，卒。所著《政典》、《止戈記》、《至德新議》等凡數十篇。



 迅，字捷卿。歷京兆功曹參軍事。常寢疾，房琯聞，憂不寐，曰：「捷卿有不諱，天理欺矣！」陳郡殷寅名知人，見迅嘆曰：「今黃叔度也！」劉晏每聞其論，曰：「皇王之道盡矣！」上元中，避地安康，卒。迅續《詩》、《書》、《春秋》、《禮》、《樂》五說。書成，語人曰：「天下滔滔，知我者希。」終不以示人云。



 吳兢，汴州浚儀人。少厲志，貫知經史，方直寡諧比，惟與魏元忠、硃敬則游。二人者當路，薦兢才堪論撰，詔直史館，修國史。遷右拾遺內供奉。



 神龍中，改右補闕。節閔太子難，奸臣誣構安國相王與謀，朝廷大恐。兢上言：「文明後，皇運不殊如帶。陛下龍興，恩被骨肉，相王與陛下同氣，親莫加焉。今賊臣日夜陰謀，必欲寘之極法。相王仁孝，遭荼苦哀毀，以陛下為命，而自托於手足。若信邪佞，委之於法，傷陛下之恩，失天下望。芟刈股肱，獨任胸臆，可為寒心。自昔翦伐宗支，委任異姓，未有不亡者。秦任趙高，漢任王莽，晉家自相魚肉，隋室猜忌子弟，海內麋沸，驗之覆車，安可重跡？且根朽者葉枯，源涸者游竭。子弟，國之根源，可使枯竭哉！皇家枝幹，夷芟略盡。陛下即位四年，一子弄兵被誅，一子以罪謫去，惟相王朝夕左右。『斗粟』之刺，《蒼蠅》之詩，不可不察。伏願陛下全常棣之恩，慰罔極之心，天下幸甚！」累遷起居郎，與劉子玄、徐堅等並職。



 玄宗初立，收還權綱，銳於決事，群臣畏伏。兢慮帝果而不及精，乃上疏曰：



 自古人臣不諫則國危，諫則身危。臣愚，食陛下祿，不敢避身危之禍。比見上封事者，言有可採，但賜束帛而已，未嘗蒙召見，被拔擢。其忤旨，則朝堂決杖，傳送本州，或死於流貶。由是臣下不敢進諫。古者設誹謗木，欲聞己過；今封事，謗木比也。使所言是，有益於國；使所言非，無累於朝。陛下何遽加斥逐，以杜塞直言？道路流傳，相視怪愕。夫漢高帝赦周昌桀、紂之對，晉武帝受劉毅桓、靈之譏，況陛下豁達大度，不能容此狂直耶？夫人主居尊極之位，顓生殺之權，其為威嚴峻矣。開情抱，納諫諍，下猶懼不敢盡，奈何以為罪？且上有所失，下必知之。故鄭人欲毀鄉校，而子產不聽也。陛下初即位，猶有褚無量、張廷珪、韓思復、辛替否、柳澤、袁楚客等數上疏爭時政得失。自頃上封事，往往得罪，諫者頓少。是鵲巢覆而鳳不至，理之然也。臣誠恐天下骨鯁士以讜言為戒，橈直就曲，斗方為刓，偷合茍容，不復能盡節忘身，納君於道矣。



 夫帝王之德，莫盛於納諫。故曰：「木從繩則正，後從諫則聖。」又曰：「朝有諷諫，猶發之有梳。猛虎在山林，藜藿為之不採。」忠諫之有益如此。自古上聖之君，恐不聞己過，故堯設諫鼓，禹拜昌言。不肖之主，自謂聖智，拒諫害忠，桀殺關龍逢而滅於湯，紂殺王子比干而滅於周，此其驗也。夫與治同道罔不興，與亂同道罔不亡。人將疾，必先不甘魚肉之味；國將亡，必先不甘忠諫之說。嗚呼，惟陛下深監於茲哉！隋煬帝驕矜自負，以為堯、舜莫己若，而諱亡憎諫。乃曰：「有諫我者，當時不殺，後必殺之。」大臣蘇威欲開一言，不敢發，因五月五日獻《古文尚書》，帝以為訕己，即除名。蕭瑀諫無伐遼，出為河池郡守。董純諫無幸江都，就獄賜死。自是蹇諤之士，去而不顧，外雖有變，朝臣鉗口，帝不知也。身死人手，子孫剿絕，為天下笑。太宗皇帝好悅至言，時有魏徵、王珪、虞世南、李大亮、岑文本、劉洎、馬周、褚遂良、杜正倫、高季輔，咸以切諫，引居要職。嘗謂宰相曰：「自知者為難。如文人巧工，自謂己長，若使達者、大匠詆訶商略，則蕪辭拙跡見矣。天下萬機，一人聽斷，雖甚憂勞，不能盡善。今魏徵隨事諫正，多中朕失，如明鑒照形，美惡畢見。」當是時，有上書益於政者，皆黏寢殿之壁，坐望臥觀，雖狂瞽逆意，終不以為忤。故外事必聞，刑戮幾措，禮義大行。陛下何不遵此道，與聖祖繼美乎？夫以一人之意，綜萬方之政，明有所不燭，智有所不周，上心未諭於下，下情未達於上。伏惟以虛受人，博覽兼聽，使深者不隱，遠者不塞，所謂「闢四門、明四目」也。其能直言正諫不避死亡之誅者，特加寵榮，待以不次，則失之東隅，冀得之桑榆矣。



 尋以母喪去官。服除，自陳修史有緒，家貧不能具紙筆，願得少祿以終餘功。有詔拜諫議大夫，復修史。睿宗崩，實錄留東都，詔兢馳驛取進梓宮。以父喪解，宰相張說用趙冬曦代之。終喪，為太子左庶子。



 開元十三年，帝東封太山，道中數馳射為樂。兢諫曰：「方登岱告成，不當逐狡獸，使有垂堂之危、朽株之殆。」帝納之。明年六月，大風，詔群臣陳得失。兢上疏曰：「自春以來，亢陽不雨，乃六月戊午，大風拔樹，壞居人廬舍。傳曰：『敬德不用，厥災旱。上下蔽隔，庶位逾節，陰侵於陽，則旱災應』。又曰：『政悖德隱，厥風發屋壞木。』風，陰類，大臣之象。恐陛下左右有奸臣擅權，懷謀上之心。臣聞百王之失，皆由權移於下，故曰：『人主與人權，猶倒持太阿，授之以柄。』夫天降災異，欲人主感悟，願深察天變，杜絕其萌。且陛下承天后、和帝之亂，府庫未充，冗員尚繁，戶口流散，法出多門，賕謁大行，趨競彌廣。此弊未革，實陛下庶政之闕也，臣不勝惓惓。願斥屏群小，不為慢游，出不御之女，減不急之馬，明選舉，慎刑罰，杜僥幸，存至公，雖有旱風之變，不足累聖德矣。」



 始，兢在長安、景龍間任史事，時武三思、張易之等監領，阿貴朋佞，釀澤浮辭，事多不實。兢不得志，私撰《唐書》、《唐春秋》，未就。至是，丐官筆札，冀得成書。詔兢就集賢院論次。時張說罷宰相，在家修史。大臣奏國史不容在外，詔兢等赴館撰錄。進封長垣縣男。久之，坐書事不當，貶荊州司馬，以史草自隨。蕭嵩領國史，奏遣使者就兢取書，得六十餘篇。



 累遷洪州刺史，坐累下除舒州。天寶初，入為恆王傅。雖年老衰僂甚，意猶願還史職。李林甫嫌其衰，不用。卒，年八十。



 兢敘事簡核，號良史。晚節稍疏牾。時人病其太簡。初與劉子玄撰定《武後實錄》，敘張昌宗誘張說誣證魏元忠事，頗言「說已然可，賴宋璟等邀勵苦切，故轉禍為忠，不然，皇嗣且殆。」後說為相，讀之，心不善，知兢所為，即從容謬謂曰：「劉生書魏齊公事，不少假借，奈何？」兢曰：「子玄已亡，不可受誣地下。兢實書之，其草故在。」聞者嘆其直。說屢以情蘄改，辭曰：「徇公之情，何名實錄？」卒不改。世謂今董狐云。



 韋述，弘機曾孫。家廚書二千卷，述為兒時，誦憶略遍。父景駿，景龍中為肥鄉令，述從到官。元行沖，景駿姑子也，為時儒宗，常載書數車自隨。述入其室觀書，不知寢食，行沖異之，試與語前世事，孰復詳諦，如指掌然。使屬文，受紙輒就。行沖曰：「外家之寶也。」舉進士，時述方少，儀質陋侻，考功員外郎宋之問曰：「童子何業？」述曰：「性嗜書，所撰《唐春秋》三十篇，恨未畢，它唯命。」之問曰：「本求茂才，乃得遷、固。」遂上第。



 開元初，為櫟陽尉。秘書監馬懷素奏述與諸儒即秘書續《七志》，五年而成。述好譜學，見柳沖所撰《姓族系錄》，每私寫懷之，還舍則又繕錄，故於百氏源派為詳，乃更撰《開元譜》二十篇。累除右補闕。張說既領集賢院，薦述為直學士，遷起居舍人。從封太山，奏《東封記》，有詔褒美。先是，詔修《六典》，徐堅構意歲餘，嘆曰：「吾更修七書，而《六典》歷年未有所適。」及蕭嵩引述撰定，述始摹周六官領其屬，事歸於職，規制遂定。初，令狐德棻、吳兢等撰武德以來國史，皆不能成。述因二家參以後事，遂分紀、傳，又為例一篇。嵩欲蚤就，復奏起居舍人賈登、著作佐郎李銳助述紬績。逮成，文約事詳，蕭穎士以為譙周、陳壽之流。改國子司業，充集賢學士，累遷工部侍郎，封方城縣侯。



 述典掌圖書，餘四十年，任史官二十年，淡榮利，為人純厚長者，當世宗之。接士無貴賤與均。蓄書二萬卷，皆手校定，黃墨精謹，內秘書不逮也。古草隸帖、秘書、古器圖譜無不備。安祿山亂，剽失皆盡，述獨抱國史藏南山。身陷賊，污偽官。賊平，流渝州，為刺史薛舒所困，不食死。廣德初，甥蕭直為李光弼判官，詣闕奏事稱旨。因理述「蒼卒奔逼，能存國史，賊平，盡送史官於休烈，以功補過，宜蒙恩宥。」有詔贈右散騎常侍。



 韋氏之顯者，孝友、詞學則承慶、嗣立，邃音樂有萬石，達禮儀則叔夏，史才博識有述。所著書二百餘篇行於時。弟逌、迪，學業亦亞述。與逌對為學士，與迪並禮官，搢紳高之。時趙冬曦兄弟亦各有名。張說嘗曰「韋、趙兄弟，人之杞梓」云。



 蔣乂，字德源，常州義興人，徙家河南。祖環，開元中弘文館學士。父將明，天寶末，闢河中使府。安祿山反，以計佐其帥，全並、潞等州。兩京陷，被拘，乃陽狂以免。虢王巨引致幕府，歷侍御史，擢左司郎中、國子司業、集賢殿學士。乂性銳敏，七歲時，見庾信《哀江南賦》，再讀輒誦。外祖吳兢位史官，乂幼從外家學，得其書，博覽強記。逮冠，該綜群籍，有史才，司徒楊綰尤稱之。將明在集賢，值兵興，圖籍殽舛，白宰相請引乂入院，助力整比。宰相張鎰亦奇之，署集賢小職。乂料次逾年，各以部分，得善書二萬卷。再遷王屋尉，充太常禮院修撰。貞元九年，擢右拾遺、史館修撰。德宗重其職，先召見延英，乃命之。



 張孝忠子茂宗尚義章公主，母亡，遺言丐成禮。帝念孝忠功，即日召為左衛將軍，許主下降。乂上疏，以為：「墨縗禮本緣金革，未有奪喪尚主者。繆盩典禮，違人情，不可為法。」帝令中使者諭茂宗之母之請，乂意殊堅。帝曰：「卿所言，古禮也。今俗借吉而婚不為少。」對曰：「俚室窮人子，旁無至親，乃有借吉以嫁，不聞男冒兇而娶。陛下建中詔書，郡、縣主當婚，皆使有司循典故，毋用俗儀。公主春秋少，待年不為晚，請茂宗如禮便。」帝曰：「更思之。」會太常博士韋彤、裴堪諫曰：「婚禮，主人幾筵聽命，稱事立文，謂之嘉，所以承宗廟，繼後嗣也。喪禮，創巨者日久，痛甚者愈遲，二十五月而畢，謂之兇，所以送死報終，示有節也。故夫義婦聽，父慈子孝。昔魯侯改服，晉襄墨縗，緣金革事則有權變。安有釋縗服，衣冕裳，去堊室，行親迎，以兇瀆嘉，為朝廷爽法？」疏入，帝迂其言，促行前詔，然心嘉乂有守。



 十八年，遷起居舍人，轉司勛員外，皆兼史任。帝嘗登凌煙閣，視左壁頹剝，題文漫缺，行才數字，命錄以問宰相，無能知者。遽召乂至，答曰：「此聖歷中侍臣圖贊。」帝前口以誦補，不失一字。帝嘆曰：「雖虞世南默寫《列女傳》，不是過。」會詔問神策軍建置本末，中書討求不獲，時集賢學士甚眾，悉亡以對。乃訪乂，乂條據甚詳。宰相高郢、鄭珣瑜嘆曰：「集賢有人哉！」明日，詔兼判集賢院事。父子為學士，儒者榮之。



 順宗既葬，議祧廟，有司以中宗中興之君，當百代不遷。宰相問乂，乂曰：「中宗即位，春秋已壯，而母後篡奪以移神器，賴張柬之等國祚再復，蓋曰反正，不得為中興。凡非我失之，自我復之，為中興，漢光武、晉元是也。自我失之，因人復之，晉孝惠、孝安是也。今中宗與惠、安二帝同，不可為不遷主。」有司疑曰：「五王有安社稷功，若遷中宗，則配饗永絕。」乂曰：「禘袷功臣，乃合食太廟。中宗廟雖毀，而禘祫並陳太廟，此則五王配食與初一也。」由是遷廟遂定。遷兵部郎中。與許孟容、韋貫之刪正制敕三十篇，為《開元格後敕》。李錡誅，詔宗正削一房屬籍。宰相召乂問：「一房自大功可乎？」答曰：「大功，錡之從父昆弟。其祖神通有功，配饗於廟，雖裔孫之惡，而忘其勛，不可。」「自期可乎？」曰：「期者錡昆弟。其父若幽死社稷，今以錡連坐，不可。」執政然之。故罪止錡及子息，無旁坐者。



 未幾，改秘書少監，復兼史館修撰，與獨孤鬱、韋處厚修《德宗實錄》。以勞遷右諫議大夫。裴垍罷宰相，而李吉甫惡垍，以嘗監修，故授乂太常少卿。久之，遷秘書監，累封義興縣公。卒，年七十五，贈禮部尚書，謚曰懿。



 乂在朝廷久，居史職二十年。每有大政事議論，宰相未能決，必咨訪之，乂據經義或舊章以參時事，其對允切該詳。初以是被遇，終亦忤貴近，介介不至顯官。然資質樸直，遇權臣秉政，輒數歲不遷。嘗疏裴延齡罪惡及拒王叔文，當世高之。結發志學，老而不厭，雖甚寒暑，卷不釋於前，故能通百家學，尤明前世沿革。家藏書至萬五千卷。初名武，憲宗時因進見，請曰：「陛下今日偃武修文，群臣當順承上意，請改名乂。」帝悅。時討王承宗兵方罷，乂恐天子銳於武，亦因以諷。它日，帝見侍御史唐武曰：「命名固多，何必曰武？乂既改之矣。」更曰慶。群臣乃知帝且厭兵云。乂論撰百餘篇。



 五子：人系、伸、偕知名，仙、佶皆位刺史。



 人系善屬文，得父典實。大和初，授昭應尉，直史館。明年，拜右拾遺、史館修撰，與沈傳師、鄭澣、陳夷行、李漢參撰《憲宗實錄》。轉右補闕。宋申錫被誣，文宗怒甚，人系與左常侍崔玄亮涕泣苦諍，申錫得不死。歷膳部員外、工禮兵三部郎中，皆兼史職。開成末，轉諫議大夫。宰相李德裕惡李漢，以人系友婿，出為桂管觀察使，人安其治。復坐漢貶唐州刺史。宣宗立，召為給事中、集賢殿學士判院事。轉吏部侍郎，歷興元、鳳翔節度使。懿宗初，拜兵部尚書，以弟伸位丞相，懇辭，乃檢校尚書右僕射，節度山南東道，封淮陽郡公。徙東都留守，卒。子曙，字耀之。咸通末，由進士第署鄂岳團練判官，除虞、工二部員外，改起居郎。黃巢之難，曙闔門無噍類，以是絕意仕進，隱居沈痛。中和二年，表請為道士，許之。



 伸，字大直，第進士。大中二年，以右補闕為史館修撰，轉駕部郎中，知制誥。白敏中領邠寧節度，表伸自副，加右庶子。入知戶部侍郎。九年，為翰林學士，進承旨。十年，改兵部侍郎，判戶部。



 宣宗雅信愛伸，每見必咨天下得失。伸言：「比爵賞稍易，人且偷。」帝愕然曰：「偷則亂矣。」伸曰：「否，非遽亂，但人有覬心，亂由是生。」帝嗟嘆，伸三起三留，曰：「它日不復獨對卿矣。」伸不諭。未幾，以本官同中書門下平章事。逾四月，解戶部，加中書侍郎。懿宗即位，兼刑部尚書，監修國史。咸通二年，出為河中節度使、同中書門下平章事，徙宣武。俄以太子少保分司東都。七年，用為華州刺史。再遷太子太傅，表乞骸骨，以本官致仕。卒，贈太尉。



 偕以父任，歷右拾遺、史館修撰，轉補闕、主客郎中。初，柳芳作《唐歷》，大歷以後闕而不錄，宣宗詔崔龜從、韋澳、李荀、張彥遠及偕等分年撰次，盡元和以續雲。累遷太常少卿。大中八年，與盧耽、牛叢、王渢、盧告撰次《文宗實錄》。蔣氏世禪儒，唯伸及人系子兆能以辭章取進士第，然不為文士所多。三世踵修國史，世稱良筆，咸云「蔣氏日歷」，天下多藏焉。



 柳芳，字仲敷，蒲州河東人。開元末，擢進士第，由永寧尉直史館。肅宗詔芳與韋述綴輯吳兢所次國史，會述死，芳緒成之，興高祖，訖乾元，凡百三十篇。敘天寶後事，棄取不倫，史官病之。上元中，坐事徙黔中。後歷左金吾衛騎曹參軍、史館修撰。然芳篤志論著，不少選忘厭。承寇亂史籍淪缺。芳始謫時，高力士亦貶巫州，因從力士質開元、天寶及禁中事，具識本末。時國史已送官，不可追刊，乃推衍義類，仿編年法，為《唐歷》四十篇，頗有異聞。然不立褒貶義例，為諸儒譏訕。改右司郎中、集賢殿學士，卒。



 子登、冕。



 登，字成伯。淹貫群書，年六十餘，始仕宦。元和初，為大理少卿，與許孟容等刊正敕格。以病改右散騎常侍，致仕。卒，年九十餘，贈工部尚書。



 子璟，字德輝。寶歷初，第進士、宏詞，三遷監察御史。時郊廟告祭，吏部以雜品攝上公。璟據開元、元和詔書，太尉以宰相攝事，司空、司徒以僕射、尚書、師、傅攝，餘司不及差限，請如舊制，從之。累遷吏部員外郎。文宗開成初，為翰林學士。初，芳永泰中按宗正牒，斷自武德，以昭穆系承撰《永泰新譜》二十篇。璟因召對，帝嘆《新譜》詳悉，詔璟攟摭永泰後事綴成之。復為十篇，戶部供筆札稟料。遷中書舍人。武宗立，轉禮部侍郎。璟為人寬信，好接士，稱人之長，游其門者它日皆顯於世。會昌二年，再主貢部，坐其子招賄，貶信州司馬，終郴州刺史。



 冕，字敬叔。博學富文辭，且世史官，父子並居集賢院。歷右補闕、史館修撰。坐善劉晏，貶巴州司戶參軍。還為太常博士。昭德王皇后崩，冕與張薦議皇太子宜依晉魏卒哭除服，左補闕穆質請依禮期而除，冕議見用。德宗既親郊，重慎祠事，動稽典禮。冕以吏部郎中攝太常博士，與薦及司封郎中徐岱、倉部郎中陸質修飭儀矩。帝疑郊廟每升輒去劍履及象劍尺寸、祝語輕重，冕據禮以對，本末詳明，天子嘉異。



 久之，以論議勁切，執政不善，出為婺州刺史。十三年，兼御史中丞、福建觀察使。自以久疏斥，又性躁狷，不能無恨，乃上表乞代，且推明朝覲之意，曰：「臣竊感《江漢》朝宗之誼，《鹿鳴》君臣之宴，頌聲之作，王道本始。國家自兵興，不遑議禮，方牧未朝，宴樂久缺。臣限一切之制，例無朝集，目不睹朝廷之禮，耳不聞宗廟之樂，足不踐軒墀之地，十有二年於茲矣。夫朝會，禮之本也。唐、虞之制，群後四朝，以明黜陟。商、周之盛，五歲一見，以考制度。漢法，三載上計，以會課最。聖唐稽古，天下朝集，三考一見，皆以十月上計京師，十一月禮見，會尚書省應考績事，元日陳貢棐，集於考堂，唱其考第，進賢以興善，簡不肖以黜惡。自安史亂常，始有專地；四方多故，始有不朝；戎臣恃險，或不悔過。臣忝牧圉之寄，憤不朝之臣，思一入覲，率先天下，使君臣之義，親而不疏；朝覲之禮，廢而復舉。誠恐負薪，溘先朝露，覲禮不展，臣之憂也。比聞諸將帥亡歿者眾，臣自憚何德以堪久長。鄉國，人情之不忘也；闕庭，臣子所戀也；朝覲，國家大禮也。三者，臣之大願。」表累上，其辭哀切，德宗許還。會冕奏閩中本南朝畜牧地，可息羊馬，置牧區於東越，名萬安監，又置五區於泉州，悉索部內馬驢牛羊合萬餘游畜之。不經時，死耗略盡，復調充之，民間怨苦。坐政無狀，代還。卒，贈工部尚書。



 沈既濟，蘇州吳人。經學該明。吏部侍郎楊炎雅善之，既執政，薦既濟有良史才，召拜左拾遣、史館修撰。



 初，吳兢撰國史，為《則天本紀》，次高宗下。既濟奏議，以為：「則天皇后進以強有，退非德讓，史臣追書，當稱為太后，不宜曰上。中宗雖降居籓邸，而體元繼代，本吾君也，宜稱皇帝，不宜曰廬陵王。睿宗在景龍前，天命未集，假臨大寶，於誼無名，宜曰相王，未容曰帝。且則天改周正朔，立七廟，天命革矣。今以周廁唐，列為帝紀，考於《禮經》，是謂亂名。中宗嗣位在太后前，而敘年制紀反居其下，方之躋僖公，是謂不智。昔漢高后稱制，獨有王諸呂為負漢約，無遷鼎革命事，時孝惠已歿，子非劉氏，不紀呂后，尚誰與哉？議者猶謂不可。況中宗以始年即位，季年復祚，雖尊名中奪，而天命未改，足以首事表年，何所拘閡而列為二紀？魯昭公之出，《春秋》歲書其居曰：『公在乾侯。』君在，雖失位，不敢廢也。請省《天后紀》合《中宗紀》，每歲首，必書孝和在所以統之，曰：『皇帝在房陵，太后行其事，改某制。』紀稱中宗而事述太后，名不失正，禮不違常矣。夫正名所以尊王室，書法所以觀後嗣。且太后遺制，自去帝號，及孝和上謚，開元冊命，而後之名不易。今祔陵配廟，皆以後禮，而獨承統於帝，是有司不時正，失先旨。若後姓氏名諱、才藝智略、崩葬日月，宜入皇后傳，題其篇曰《則天順聖武皇后》云。」議不行。



 德宗立，銳於治。建中二年，詔中書、門下兩省，分置待詔官三十，以見官、故官若同正、試、攝九品以上者，視品給俸，至稟餼、幹力、什器、館宇悉有差；權公錢收子，贍用度。既濟諫曰：「今日之治，患在官煩，不患員少；患不問，不患無人。兩省官自常侍、諫議、補闕、拾遺四十員，日止兩人待對，缺員二十一員未補。若謂見官不足與議，則當更選其人。若廣聰明以收淹滯，先補其缺，何事官外置官？夫置錢取息，有司之權制，非經治法。今置員三十，大抵費月不減百萬，以息準本，須二千萬得息百萬，配戶二百，又當復除其家，且得入流，所損尤甚。今關輔大病，皆言百司息錢毀室破產，積府縣，未有以革。臣計天下財賦耗斁大者唯二事：一兵資，二官俸。自它費十不當二者一。所以黎人重困，杼軸空虛。何則？四方形勢，兵未可去，資費雖廣，不獲已為之。又益以閑官冗食，其弊奈何？藉舊而置猶可，若之何加焉？」事遂寢。



 炎得罪，既濟坐貶處州司戶參軍。後入朝，位禮部員外郎。卒。撰《建中實錄》，時稱其能。



 子傳師。傳師，字子言。材行有餘，能治《春秋》，工書，有楷法。少為杜佑所器。貞元末，舉進士。時給事中許孟容、禮部侍郎權德輿樂挽轂士，號「權、許」。德輿稱之於孟容，孟容曰：「我故人子，盍不過我？」傳師往見，謝曰：「聞之丈人，脫中第，則累公舉矣，故不敢進。。」孟容曰：「如子，可使我急賢詣子，不可使子因舊見我。」遂擢第。德輿門生七十人，推為顏子。



 復登制科，授太子校書郎，以鄠尉直史館，轉右拾遺、左補闕、史館修撰，遷司門員外郎，知制誥。召入翰林為學士，改中書舍人。翰林缺承旨，次當傳師，穆宗欲面命，辭曰：「學士、院長參天子密議，次為宰相，臣自知必不能，願治人一方，為陛下長養之。」因稱疾出。帝遣中使敦召。李德裕素與善，開曉諄切，終不出。遂以本官兼史職。俄出為湖南觀察使。



 方傳師與修《憲宗實錄》，未成，監修杜元穎因建言：「張說、令狐峘在外官論次國書，今槁史殘課，請付傳師即官下成之。」詔可。



 寶歷二年，入拜尚書右丞。復出江西觀察使，徙宣州。傳師於吏治明，吏不敢罔。慎重刑法，每斷獄，召幕府平處，輕重盡合乃論決。嘗擇邸吏尹倫，遲魯不及事，官屬屢白易之，傳師曰：「始吾出長安，誡倫曰：『可闕事，不可多事。』倫如是足矣。」故所蒞以廉靖聞。入為吏部侍郎，卒，年五十九，贈尚書。



 傳師性夷粹無競，更二鎮十年，無書賄入權家。初拜官，宰相欲以姻私托幕府者，傳師固拒曰：「誠爾，願罷所授。」故其僚佐如李景讓、蕭寘、杜牧，極當時選云。治家不威嚴，閨門自化。兄弟子姓，屬無親疏，衣服飲食如一。問餉姻家故人，帑無儲錢，鬻宅以葬。



 子詢，字誠之，亦能文辭，會昌初第進士，補渭南尉。累遷中書舍人，出為浙東觀察使，除戶部侍郎，判度支。咸通四年，為昭義節度使，治尚簡易，人皆便安。奴私侍兒，詢將戮之，奴懼，結牙將為亂，夜攻詢，滅其家。贈兵部尚書、左散騎常侍。劉潼代為節度，馳至，刳奴心，祭其靈坐。



 贊曰：唐興，史官秉筆眾矣。然垂三百年，業巨事叢，簡策挐繁，其間巨盜再興，圖典焚逸，大中以後，史錄不存。雖論著之人，隨世裒掇，而疏舛殘餘，本末顛倒。故聖主賢臣，叛人佞子，善惡汩汩，有所未盡，可為永愾者矣。又舊史之文，猥釀不綱，淺則入俚，簡則及漏。寧當時儒者有所諱而不得騁耶？或因淺仍俗不足於文也？亦有待於後取當而行遠耶？何知幾以來，工訶古人而拙於用己歟！自韓愈為《順宗實錄》，議者閧然不息，卒竄定無完篇，乃知為史者亦難言之。游、夏不能措辭於《春秋》，果可信已！



\end{pinyinscope}