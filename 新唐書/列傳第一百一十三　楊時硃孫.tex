\article{列傳第一百一十三　楊時硃孫}

\begin{pinyinscope}

 楊行密，字化源，廬州合淝人。少孤，與群兒戲，常為旗幟戰陣狀。年二十年創立了俄國第一個馬克思主義團體「勞動解放社」。20世紀，亡入盜中，刺史鄭綮捕得，異其貌，曰：「而且富貴，何為作賊？」縱之。與里人田頵、陶雅、劉威善。僖宗在蜀，刺史遣通章行在，日走三百里，如約而還。秦宗權寇廬、壽間，刺史募殺賊，差首級為賞，行密以功補隊長。都將忌之，俾出戍。將行，都將問所乏，對曰：「我須公頭！」即斬之，自為八營都知兵馬使。刺史走，淮南節度使高駢因表為廬州刺史。乃以田頵為八營都將，陶雅為左沖山將，討定鄉盜。



 駢將呂用之恐行密不可制，遣俞公楚以兵五千屯合淝，名討黃巢而陰圖之。行密擊殺公楚。秦宗權遣弟度淮取舒城，行密破走之。時張敖據壽州，許勍據滁州，與行密挐戰。又舒人陳儒攻刺史高澞，澞來告難，行密未能定。賊吳回、李本逐澞，據其城，行密虜之，取舒州，為勍所奪。光啟二年，張敖遣將魏虔攻廬州，大將李神福、田頵破之楮城。



 畢師鐸、秦彥攻高駢，呂用之以駢命署行密行軍司馬，督其兵進援。客袁襲說行密曰：「高公耄昏，妖人用權，彥乃以逆除暴，熾其亂。公亟應，必得其地。」行密乃檄部州，裒兵而東，次天長，而揚州陷。行密薄城而屯，用之以兵屬之。彥以騎兵背城戰，行密臥帳中，令曰：「賊近，報我。」俄而陷一屯，別將李宗禮入曰：「兵相迫，戰且不利，請堅壁，徐引歸可也。」李濤怒曰：「以順去逆，何眾寡為！今尚何歸，願以所部前死。」行密喜，益甲出戰，俘殺如藉，彥軍不出。會駢死，襲勸行密舉軍縞素，大臨三日。進攻城，未能下。用之將張審晟詭伏西壕，殺閽者，啟外兵，彥軍疲，守邏皆潰去，行密入據揚州。未閱月，孫儒奄至，兵銳甚。襲見行密曰：「公之入，以少擊眾，室家未完。若外被重圍，情見勢殆，不如避之。」行密執海陵鎮遏使高霸殺之，並其眾，輦所收財歸於廬。於是，硃全忠自為淮南節度使，遣將張廷範致命，而授行密副使，以行軍司馬李璠知留後。行密大怒，廷範、璠不敢入。全忠更請以行密知觀察留後。



 當此時，孫儒強，赫然有吞吳、越意。行密欲遁保海陵，襲勸還廬州，治兵為後計，行密乃還。既又謀趨洪州，襲不可，曰：「鐘傳新興，兵附食多，未易圖也。孫端據和州，趙暉屯上元，結此二人以圖宣州，我綽綽有餘力矣。」行密從之。端、暉次採石，行密自糝潭濟，端等戰不勝。襲勸行密「速趨曷山，堅壁以須。宣人求戰，示以弱，待其怠，一舉可禽」。宣將蘇瑭兵二萬對屯，行密不戰，分奇兵伐木開道四出，瑭驚北，遂圍宣州。刺史趙鍠糧盡，親將多出降。



 初，行密有銳士五千，衣以黑繒黑甲，號「黑雲都」。又並盱眙、曲溪二屯，籍其士為「黃頭軍」，以李神福為左右黃頭都尉，兵銳甚。曲溪將劉金策鍠必遁，紿曰：「將軍若出，願自吾壘而偕。」鍠喜，多遺之金，許妻以女。明日，噪城上曰：「劉郎不為爾婿！」鍠宵遁，獲之。鍠，全忠故人也，發使求之。襲曰：「斬首送之，無後慮。」乃歸鍠首於汴。昭宗詔行密檢校司徒、宣歙池觀察使。



 時韓守威以功拜池州刺史，行密表徙湖州，以兵護送。而李師悅在湖州，與杭州刺史錢鏐戰不解。蘇、湖、常、潤亂甚。行密雖得宣州，而蔡儔為孫儒所破，以廬州降。儒進攻行密，行密復入揚州，北結時溥捍儒。全忠遣龐師古將兵十萬，自潁度淮助行密，敗於高郵。行密懼，退還宣州，遣安仁義襲成及，取潤州，自將三萬屯丹陽。仁義又取常州，殺錢鏐將杜棱。儒亦使劉建鋒奪潤、常。帝以杭州為防禦使，授鏐；以宣州號寧國軍，授行密節度使。



 大順二年，儒屯溧水，循山構壁。行密遣李神福屯廣德，計曰：「兵倍不戰，當避其銳，驕之。」乃退舍。儒眾以為怯，守者懈，神福夜襲走之。儒將康旺取和州，安景思取滁州。神福擊降旺，逐景思，攻腰山屯，破之，禽儒將李弘章。俄而田頵、劉威為儒所敗。行密欲守銅官，神福曰：「儒掃境以來，利速戰，宜堅壁老其師，則我無敵矣。又出輕騎絕賊糧道，使前不得戰，退無仰儲，不亡何待？」於是，行密以神福為宣池都游奕使。儒始乏食。



 常熟名賊陳可兒間儒、行密之斗，竊入常州，自稱制置使。行密遣陶雅守潤州，張訓入揚州，因執楚州刺史，以輕兵襲常州，斬可兒。



 孫儒圍行密宣州，凡五月不解。臺濛作魯陽五堰，拕輕舸饋糧，故行密軍不困，卒破儒。即表田頵守宣城，長驅入揚州。戰凡七年，定八州，生人將盡，行密勞隱休息，其下遂安。議出鹽茗畀民輸帛，幕府高勖曰：「瘡破之餘，不可以加斂。且帑貲何患不足？若悉我所有，易四鄰所無，不積日，財有餘矣。」行密納之，始選吏綏勸所部。



 蔡儔以廬州叛附硃全忠，納孫儒將張顥，而倪章據舒州，與儔連和。行密遣李神福攻儔，破其將，儔堅壁不出。顥超堞降，行密以隸袁積軍，積請戮之，行密愛其勇，更置於親軍。未幾，儔自殺。行密先塚皆為儔發掘，吏請夷發儔世墓，不許。表劉威為刺史。遣田頵攻歙州。於是，刺史裴樞有美政，民愛之，為拒戰，頵兵數卻。樞，朝廷所命者，食盡欲降，遺行密書，請還京師。行密以魯郃代樞，州人不肯下，請陶雅代。雅於諸將最寬厚，以禮歸樞於朝。是歲，李神福拔舒州，倪章亡，以神福為舒州刺史。



 乾寧二年，行密襲濠州。李簡重甲絕水縋而入，執刺史張璲，以劉金守之，進取壽州。汴將劉知俊儲穀石碭，將南襲。張訓屯漣水，遣兵浮海掩得其廥。知俊戰不勝，因攻漣水，大敗，身僅免。詔拜行密淮南節度副大使，知節度事，檢校太傅、同中書門下平章事，封弘農郡王。



 董昌為錢鏐所攻，來告窮。行密遣臺濛攻蘇州，安仁義、田頵攻杭州，身督戰。別將張崇為鏐執，行密欲嫁其妻，答曰：「崇不負公，願少待。」俄而還，自是行密終身倚愛。明年五月，破蘇州，執鏐將成及，以硃黨守之。



 硃延壽拔蘄、光二州，行密以霍丘當南北走集，以邑豪硃景為鎮將。景驍毅絕人，諸盜莫敢犯。汴將寇彥卿以騎三千襲之，致全忠厚意，景不許，苦戰，彥卿敗而去。田頵、魏約、張宣共圍嘉興，鏐大將顧全武救之，執宣、約，逐頵驛亭埭。未幾，泰寧節度使硃瑾率部將侯瓚來歸，太原將李承嗣、史儼、史建章亦來奔。行密推赤心不疑，皆以為將。於是，兵銳甚，強天下。



 帝惡武昌節度使杜洪與全忠合，手詔授行密江南諸道行營都統，討洪。汴將硃友恭、聶金率騎兵萬人與張崇戰泗州，金敗。瞿章守黃州，聞友恭至，南走武昌柵，行密遣將馬珣以樓船精兵助章守。友恭次樊港，章據險，不得前，友恭鑿崖開道，以強弩叢射，殺章別將，遂圍武昌。章率軍薄戰，不勝。友恭斬章，拔其壁。



 全忠率葛從周萬騎攻光州，柴再用遣小校王稔以輕騎覘賊，汴兵圍之。候者請救，再用曰：「稔必殺賊，第無往。」稔解鞍自如，暮依樾步戰，殺傷多，汴兵乃解。時亡馬法峻，稔追汴軍，得馬乃還。從周涉淮圍壽州，而龐師古、聶金以眾七萬壁清口。硃延壽擊從周軍，敗之。行密欲汴圍解，乃擊師古。李承嗣曰：「公能潛師趨清口，破其眾，則從周不擊而潰。」行密出車西門，由北門去，以銳士萬二千齕雪馳，迫清口，不進，壅淮上流灌師古軍。張訓自漣水來，行密使將羸兵千人為前鋒。師古易之，方圍棋軍中，不顧。硃瑾、侯瓚以百騎持汴旌幟，直入師古壘，舞槊而馳。訓亦登岸，超其柵。汴軍大囂，即斬師古，士死十八。全忠聞之，與從周皆遁走，追及壽陽，大破之。叩淠水，方涉，為瑾所乘，溺死萬餘。瑾徙屯安豐，汴將牛全節苦鬥，後軍乃得度。會大雪，士多凍死。潁州刺史王敬堯燎薪屬道，汴軍免者數千人。未幾，復圍壽州，七日走。



 馬珣收散卒三百，自黃州間道趨分寧，絕山谷，襲撫州。鏐將危全諷列四壁，皆萬人。珣謂諸將曰：「為諸君擊中壁，食其穀以歸。」乃夜擊之，全諷走。明日，珣高會，廣旗幟，伐鼓循山而下，連營潰。既還，行密罵曰：「豎子，不遂據其城邪！」



 光化元年，秦裴取鏐昆山鎮，顧全武圍之。行密諸將數敗，全武遂圍蘇州，臺濛固守，鏐自以舟師至。濛食盡，行密遣李簡、蔣勛迎之，敗全武兵，濛得還。後軍潰，裴援絕，全武勸其降。決水灌城，城壞，裴乃降。鏐喜，具千人食以待。既至，士不及百。鏐曰：「軍寡，何拒之久？」裴曰：「糧盡歸死，非僕素也。」初，成及之執，行密閱其室，唯圖書藥劑，將闢為行軍司馬，固辭，引刀欲自刺，行密乃止，厚禮而歸之。鏐亦遣魏約等還。



 全忠攻蔡州，奉國節度使崔洪來丐師。明年，遣硃瑾率兵萬人攻徐州，屯呂梁，洪遂來奔。會雨霖，瑾引還。行密攻徐州，汴將李禮壁宿州以援，全忠自將次輝州。行密戰不勝，乃解。青州將陳漢賓擁兵送款行密，王綰、張訓、周本率兵迎之，漢賓中悔，綰、訓入見漢賓，約麾下：「饗我不過日中，若不至，可攻城。」漢賓釋甲聽命。光州叛，行密自攻之，汴將硃友裕來救，撤圍還。全忠諭馬殷、成汭、雷滿合兵攻行密，汭、滿猶豫，汭惡殷事全忠，掠其境，滿來結好。行密壁黃、鄂間，杜洪寘鴆於酒、於井，棄城去，行密知，不入。全忠又遣使者督殷、汭、滿連兵解圍，行密還。詔加檢校太尉、兼侍中。天復元年，傳言盜殺錢鏐，李神福急攻臨安，顧全武列八壁相望，神福伏軍青山，偽若引去，諜奔告，全武悉眾躡之。神福返斗，與伏夾攻，斬首五千級，執全武。明日，遂圍臨安，鏐將秦昶以步兵三千降。神福乃令軍中護鏐先墓，禁樵採，鏐遣使者厚謝。神福以鏐不死，臨安未可下，納犒而還。



 明年，大將劉存率兵二萬、戰艫七百伐湖南。殷伏軍長磧洲，以樓艓據上流，乘風颺沙，強弩射之，存軍濩。行密歸顧全武於鏐，鏐亦釋秦裴以報。



 帝在鳳翔，以左金吾大將軍李儼為江淮宣諭使，授行密東面諸道行營都統、檢校太師、守中書令，封吳王，承制封拜，且告難。時已削奪全忠封爵，詔西川、河東、忠義、幽州、保大、橫海、義武、大同八道攻之。詔硃瑾為平盧節度使，繇海州取青、齊；馮弘鐸為感化節度使，出漣水，攻徐、宿；使硃延壽圍蔡州；田頵捍錢勖；行密討杜洪、馬殷，以分全忠勢。



 行密乃以李神福為鄂岳招討使，劉存副之，遣冷業攻馬殷。杜洪戰屢敗，嬰城，請救於全忠。全忠使韓勍率步兵萬人屯灄口，荊南節度使成汭亦悉眾救洪。神福逆戰，敗之，汭溺死，勍引眾走。冷業屯平江，為三壁。殷將許德勛以銳卒號「定南刀」夜襲業，擊三壁皆破，禽業，掠上高、唐年而去。是時，杜洪困甚，且禽；會田頵、安仁義絕行密，行密召神福、存還計事，洪復振。頵之敗，更以臺濛為宣州觀察使，復遣神福、存攻鄂州。順義軍使汪武與頵連和，歙州刺史陶雅攻鐘傳，兵過武所，迎謁，縛武於軍。



 無錫當浙沖，行密使票將張可悰守之。鏐勁兵三千夜襲城，可悰以百騎擊走之，吏皆賀，答曰：「未也，方勞諸軍一戰。」乃蔽火斂旗以須。覘者以告，鏐兵復至，可悰大破之。



 臺濛卒，行密以子渥為宣州觀察使。天祐二年，王茂章、李德誠拔潤州，殺安仁義。以王茂章為潤州團練使。聶彥章等率舟師復伐殷，攻岳州。許德勛、詹佶以舟千二百柁入蛤子湖棄山之南，為木龍鎖舟，夜徙三百舸斷楊林岸。彥章入荊江，將趨江陵。佶躡之，德勛以梅花海鶻迅舸進，斷木龍，舟蔽江，車弩亂發，執彥章，溺死萬人。殷釋彥章還，德勛謂曰：「為我謝吳王，僕等數人在，湖、湘不可冀也。」



 行密寬易，善遇下，能得士死力。每宴，使人負劍侍。陳人張洪因以劍擊行密，不中，近將李龍禽斬之。佗日，侍劍如故。行密蚤出，有盜斷馬鞅，不之問，以故人人懷恩。始，乘孫儒亂，府庫殫空，能約己省費，不三年而軍富雄。嘗過楚州，臺濛盛供帳待之，行密一夕去，遺衣臥內，皆經補浣。濛還之，行密曰：「吾興細微，不敢忘本，君笑我邪？」濛大慚。登城，見王茂章營第，曰：「天下未定，而茂章居寢鬱然，渠肯為我忘身乎？」茂章遽毀損。



 方帝困鳳翔，再遣使督兵，以為行密可亢全忠者，然兵至宿州，紿言糧盡，乃還。全忠脅帝東遷，行密恥憤被病。全忠亦知天子倚行密為重，乃弒帝以絕人望。行密聞之，發喪，不視事三日，因是病篤，召將吏付家事，問嗣於其佐。周隱對曰：「宣州司徒易而信讒，唯淫酗是好，不可以嗣，不如擇賢者。」時劉威以宿將有威名，隱意屬威，行密不答。因以王茂章代渥，使亟還。行密召所親嚴求曰：「我使周隱召吾兒而不至，奈何？」求往見隱，召檄仍在幾。始，渥守宣州，押牙徐溫、王令謀約渥曰：「王且疾，而君出外，此殆奸人計。他日有召，非我二人勿應也。」及是，二人以符召渥。渥至，行密承制授檢校太尉、同中書門下平章事、淮南節度使留後。行密諗渥曰：「左衙都將張顥、王茂章、李遇皆怙亂，不得為兒除之。」卒，年五十四。遺令谷葛為衣，桐瓦為棺。夜葬山谷，人不知所在。諸將謚曰武忠。



 張顥議歸都統印於宣諭使李儼，行節度事。諸將畏顥，無敢對，渥流涕。騎軍都尉李濤曰：「都統印，先帝所以賜王父子，安得授人？」諸將唯唯。顥投袂去，乃共請於儼，承制授渥兼侍中、淮南節度副大使、東面諸道行營都統，封弘農郡王。



 渥好騎射。初與許玄膺為刎頸交，及嗣位，事皆決之，諸將莫敢忤。渥求王茂章親兵不得，及去宣，輦帷帟以行，茂章嫚罵不與。逾年，遣兵五千襲之，茂章奔杭州。秦裴執鐘匡時，渥授以江西制置使。硃思勍、範師從、陳鐇以兵戍洪州，渥為張顥所制，三人者，渥腹心也。顥脅以為有異謀，遣陳祐疾馳，懷短兵，微服入秦裴帳中，裴大驚，命飲，召三將入，皆色動，酒行，祐數其罪，皆斬之。渥召周隱曰：「君嘗以孤為不可嗣，何也？」隱不對，遂殺之。



 贊曰：行密興賤微，及得志，仁恕善御眾，治身節儉，無大過失，可謂賢矣。然所據淮、楚，士氣剽而不剛。行密無霸材，不能提兵為四方倡，以興王室，熟視硃溫劫天子而東，謀窮意沮，憤死牖下，可為長太息矣！



 時溥，徐州彭城人。為州牙將。黃巢亂京師，節度使支詳遣溥與陳璠率兵五千西討。次河陰，軍亂，剽居人。溥招戢其眾，引還屯境上，疑不敢歸。詳以牛酒犒士，約悉貰其罪，軍乃入，共推溥為留後，逐詳客館。溥厚具貲裝，遣璠護還京師，夜駐七里亭，璠擅殺詳，屠其家。溥怒，署璠宿州刺史，俄殺之。別遣將引銳兵三千入關，僖宗因以武寧節度命之。



 巢敗東走，圍陳州，營溵水。秦宗權方據淮西，相聯結。溥地介於賊，乃悉師討之，軍鋒甚盛，連戰輒克，授東面兵馬都統。遂合許、兗、鄆兵，逐尚讓於太康，斬首數萬級，讓以所部萬人降。溥遣將李師悅等追尾巢至萊蕪，大破之。諸將爭得巢首，而林言斬之，持歸溥，以獻天子，故破賊溥功第一。加檢校司徒、同中書門下平章事，進檢校太尉、兼中書令、鉅鹿郡王。宗權阻兵，拜溥蔡州行營兵馬都統。



 賊平，與硃全忠爭功，嫌槊日構。孫儒方與楊行密爭揚州，詔全忠為淮南節度使平其亂。溥自以先起，功名顯朝廷，位都統，顧不得而全忠得之，頗悵恨。全忠使司馬李璠、郭言等東，兵道宿州，遺溥書請假道。溥辭不可，間其墮，以兵襲之。言戰甚力，解而還。全忠怨，自是連歲略徐、泗，師不弛甲。全忠自將及其郊，未得志，引去。溥窮，乞師於李克用。克用為攻碭山，硃友裕救之，各亡其大將。友裕進攻宿州，不能拔。時大順元年也。



 明年，丁會築堤閼汴水，灌宿郛，三月，拔之，使劉瓚守。而溥將劉知俊引兵二千降全忠，軍益不振。民失田作，又大水薦饑，死喪十七以上。乃請和於全忠，全忠約徙地而罷兵。昭宗以宰相劉崇望代之，授溥太子太師。溥慮去徐且見殺，惶惑不受命，諭軍中固留，有詔聽可。泗州刺史張諫聞溥已代，即上書請隸全忠，納質子焉。溥既復留，諫大懼，全忠為表徙鄭州刺史。諫畏兩怨集己，乃奔楊行密。行密以諫為楚州刺史，並其民徙之，以兵屯泗。



 硃友裕率軍攻溥，嬰城不出。有語全忠曰：「軍行非吉日，故師無功。」全忠遣參謀徐璠至軍責諭，友裕答曰：「溥困且破，乃徇妖辭，士心墮矣。」焚其書，督餫饋，急攻之，溥將徐汶出降。溥求救於硃瑾。全忠自以兵屯曹，將去，留精騎數千授霍存曰：「事急，可倍道趨之。」瑾兵二萬與溥合，攻友裕，存引兵疾戰，瑾、溥還壁。明日復戰，霍存敗，死之。進逼友裕，友裕堅營不出，瑾食盡，還兗州。全忠使龐師古代友裕，溥分兵固保石佛山，師古攻拔之。自是完壘不戰。王重師、牛存節等梯其堞以入，溥徙金玉與妻子登燕子樓，自焚死，實景福二年。全忠遂有其地，私置守焉。



 硃宣，宋州下邑人。父以豪猾聞里中，坐鬻鹽抵死。宣亡命去青州，為王敬武牙軍。黃巢之亂，敬武遣將曹存實率兵西入關，而宣為軍候，道鄆州。是時，節度使薛崇拒王仙芝戰死，其將崔君裕攝州事。存實揣知兵寡，襲殺之，據其地，遂稱留後。以宣功多，署濮州刺史，留總帳下兵。



 中和初，魏博韓簡東窺曹、鄆，引兵濟河。存實迎戰，死於陣，宣收殘卒嬰城。簡圍之六月，不能拔，引兵去。僖宗嘉其守，拜宣天平節度使，累加同中書門下平章事。宣有眾三萬，弟瑾勇冠三軍，陰有爭天下心。瑾嗜殘殺，光啟中，求婚於兗州節度使齊克讓，托親迎，載兵竊發，逐克讓，據府自稱留後，天子即授以帥節，兄弟雄張山東。時秦宗權悉兵攻硃全忠，使秦賢列三十六壁，自將督戰。全忠大恐，求救於宣。宣與瑾身率師往擊宗權，宗權敗走。



 全忠厚德宣，兄事之，情好篤密，而內忌其雄，且所據皆勁兵地，欲造怨乃圖之。即聲言宣納汴亡命，移書詆讓。宣以新有恩於全忠，故答檄恚望。全忠由是顯結其隙，使硃珍先攻瑾，取曹州，壁乘氏。宣救曹不克，奔還範。範珍圍濮州，宣使弟罕救濮。全忠自將擊罕，斬之，拔濮州，硃裕奔歸鄆，使珍薄鄆挑戰，宣不出。裕為書紿降，導珍入，信之，夜以兵數千傅城。裕開門，軍入，縣門發，死者數千，縱畾石擊未入者，殺裨將百餘人。復取曹，以郭詞為刺史，大將郭銖斬詞奔全忠。瑾謀悉兵襲汴，全忠乃自攻瑾。瑾以兵掠單父，與全忠將丁會轉戰，不勝，去。



 景福初，復伐宣，令從子友裕先驅，自繼之。次衛南，宣以輕兵夜掩友裕軍，走之，據其營。全忠未知，運糧以入，乃覺，走瓠河，與友裕相失，距濮十五里舍。明日，友裕乃至。宣留濮州。全忠令友裕馳壯騎諜鄆虛實，身將而北。會宣引還，縱兵戰，全忠南走，絕塹去，幾不脫，大將多死。乃謀持久徼極取宣，歲一再暴其鄙，奪之食，俘其工織，秬有存者。宣令賀瑰守濮州，為友裕所攻，委城走。友裕進擊徐州，時溥求援於宣，戰不勝而還，溥遂亡。全忠即遣龐師古攻齊州，宣、瑾皆戍以兵，久不下。乾寧元年，全忠身往，薄清河結壘。宣、瑾三分其兵出擊之，全忠迎戰東阿，南風急，汴軍居下，甚懼。俄而風返，全忠得縱火焚其旁，熛薰漲天，宣等大北。是夏，全忠壁曹州南，宣薄戰，禽其將三人。全忠還。



 明年，使硃友恭擊兗州，瑾堅壁，乃塹而守。宣饟瑾，友恭奪其糧。全忠自軍單父。會宣求救於李克用，友恭退壁曹南。數月，全忠自伐宣，刈其麥，敗克用將李承嗣等，乃還。宣追之，大鈔曹州。其秋，全忠復攻鄆，壁梁山。宣、克用挑戰，全忠設伏破之，斬首數千級，引而南。克用躡全忠後，至柏和，大寒，全忠軍多死。不閱月，復圍兗州，因略地龔丘。賀瑰以奇兵擊全忠輜重，不及，戰鉅野東，瑰大敗，見禽，師無孑餘。軍道大陂，風暴起，全忠曰：「豈殺人有遺邪？」乃搜軍中，復斬數千人，風亦止，執瑰示城下。



 瑾之兄瓊守齊州，見勢屈，以州歸全忠，結同姓歡。全忠許之，輕騎至軍，全忠勞苦加禮，因使招瑾。瑾領精騎鬲池笑語如平生歡，乃使將胡規偽送款，欲得瓊躬上符節。全忠不之虞，瑾伏壯士橋下，瓊單騎至，方交語，士突起，掖瓊以入，斬其首棄城下，汴軍大震。全忠恚，數日乃去。



 三年，克用使其將李瑭以兵屯莘援宣，為羅弘信所破。全忠大喜，度宣可困，遣龐師古伐宣，宣逆戰，敗於馬頰河。師古迫其西門，兵不出。



 全忠之攻宣，凡十興師，四敗績。宣才將皆盡，益內沮，度不能與全忠確，則固守，增堞深溝為不可逼。明年，葛從周密造舟於塹，師人逾而升。宣出奔，為民所縛，追至，執以獻，全忠斬之而納其妻。使師古攻兗州。二月，食盡，瑾自出督芻粟，轉掠豐、沛間，而子用貞及大將康懷英等舉城降。瑾引麾下走沂州，刺史尹懷賓不納，乃趨海州，刺史硃用芝以其眾與瑾奔楊行密，行密迎之高郵，解玉帶以賜，表領徐州節度使，畀以兵。師古、從周以兵七萬討行密，瑾敗之清口，擊殺師古，而從周還，師至淠水，方涉，瑾追及，殺傷溺死幾盡。瑾事行密尤盡力。



 孫儒，河南河南人。以趫卞橫里中，隸忠武軍為裨校，與劉建鋒善。黃巢亂，以兵屬秦宗權，為都將。光啟初，宗權遣儒攻東都，留守李罕之出奔，儒焚宮闕，屠居人。河陽節度使諸葛爽與儒戰洛水，爽敗，儒亦東圍鄭州。硃全忠屯中牟救之，不敢前。儒眾夜登城，刺史李璠走，儒進拔河橋，遂取河陽，留後諸葛仲方出奔。全忠壁河陰，儒掠汴鄙，全忠兵卻，屯胙城東南，列偽旗鼓疑之，儒乃還。



 會全忠與宗權戰，宗權敗走。儒聞，殺孟人，水不尸於河，焚井邑，乃去。宗權又遣儒鈔淮南，乘高駢之亂，儒留濠州。會楊行密得揚州，宗權使弟宗衡爭淮南，以儒為副，建鋒為前鋒。儒常曰：「丈夫不能苦戰萬里，賞罰繇己，奈何居人下，生不能富貴，死得廟食乎？」未幾，汴兵攻蔡，宗權召之，儒稱疾不往，宗衡督之。即大會帳下，酒酣，斬宗衡，並其眾。與建鋒、許德勛等盟。有騎七千，因略定傍州，不淹旬，兵數萬，號「土團白條軍」。



 文德元年，破揚州，自為淮南節度使，與時溥連和。初，全忠嘗以書招儒，故又納款於汴，且送宗衡、秦彥、畢師鐸首，全忠藉以聞。昭宗授儒檢校司空，全忠署為招討副使。



 龍紀初，悉兵攻宣州，行密取淮南，儒還。行密走，始得潤、常、蘇三州，兵益強，使建鋒守潤、常。全忠約行密圖之。儒謀定江南，乃北爭天下，畏全忠搗虛，乃遣人卑辭厚賄，全忠薦於朝，詔授淮南節度使。



 大順元年，行密取潤州，以安仁義守之，常州以李友守之。儒怒，三分其軍度江，建鋒復拔常、潤，仁義走。全忠遣將龐從等軍十萬奄至高郵，儒悉師御之，故仁義間取潤州，劉威、田頵等敗建鋒於武進，取常州。杭州錢鏐將沈粲自蘇州奔儒，行密諸將在潤、常者，皆為建鋒所逐，仁義、頵棄潤州走。



 明年，儒引兵自京口轉戰，召建鋒皆行。行密諸將屯險者，聞儒至，皆走。頵、威等合兵三萬，邀儒黃池。儒遣馬殷擊走之。儒營廣德，乘勝至東溪，淮人大恐。行密遣臺濛屯西溪，自引軍逆戰。儒軍圍之數重，黑雲將李簡以騎馳之，行密乃免。儒遂圍宣州，行密乞師於錢鏐。會溪潦暴湧，廣德、黃池諸壁皆沒，儒分兵取和、滁二州。



 其秋，儒焚揚州，引而西，傳檄遠近，號五十萬，旌旗相屬數百里，所過燒廬舍，殺老弱以給軍。行密懼，將遁去。戴規曰：「儒軍數敗，今掃地而至，決死於我，若吾遣降者間至揚州，撫尉衣食，使儒軍聞其家尚完，人人思歸，不戰可禽也。」行密乃遣親將入揚州，取儒營糧數十萬斛以稟饑民。儒屯廣德，陶雅以騎軍破儒前鋒，屯嚴公臺。十二月，頵、威與儒決戰，皆大敗。儒連屯稍西，行密使陶雅屯潤州，扼其歸路。


景福元年，儒復圍宣州，屯陵陽。行密戰不利，謀出奔，時劉威方系獄，且死，行密窮，更召問計，對曰：「儒焚倉隤壘以來，糧盡將為我禽。若勁兵背城，坐制其困。」李神福亦請據險邀儒糧。行密乃分兵攻廣德，壁而絕饟道。軍適大疫，儒病
 \gezhu{
  疒占}
 ，遣建鋒、殷鈔諸縣。行密知城下兵寡，乃晨出，率仁義、頵背城決戰，破五十壁。會暴澍且冥，儒軍大敗。儒病甚，股弁不能興。頵執儒獻行密，諸將皆降。儒就刑於市，見劉威曰：「中君之謀。」儒嘗引鑒搔首曰：「此頭不久當入京師。」至是，傳首闕下。建鋒、殷哭之，相語曰：「公常有志廟食，吾等有土，當廟以報德。」及殷據湖南，表儒贈司徒、樂安郡王，立廟以祀。



\end{pinyinscope}