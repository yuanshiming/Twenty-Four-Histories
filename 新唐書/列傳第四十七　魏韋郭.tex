\article{列傳第四十七　魏韋郭}

\begin{pinyinscope}

 魏元忠，宋州宋城人。為太學生，跌蕩少檢，久不調，盩厔人江融曉兵術名。，元忠從之游，盡傳所學。儀鳳中，吐蕃數盜邊，元忠上封事洛陽宮，言命將用兵之要曰：



 天下之柄有二，文武而已，至制勝禦人，其道一也。今言武者先騎射，不稽之權略；言文者首篇章，不取之經綸。臣觀魏、晉、齊、梁才固不乏，然何益治亂哉！養由基射能穿札，不止鄢陵之奔，陸機識能辨亡，無救河橋之敗，斷可見已。



 夫才生於世，世實須才。何世而不生才？何才而不資世？故物有不求，未有無物之歲；士有不用，未有無士之時也。志士在富貴與賤貧，皆思立功名以傳於後，然知己難而所遇罕。士之懷琬琰就煨塵、抱棟幹困溝壑者，悠悠之人直睹此士之貧賤，安知其方略哉！故漢拜韓信，舉軍驚笑；蜀用魏延，群臣觖望。此富貴者易為善，貧賤者難為功也。昔漢文帝不知魏尚賢而囚之，知李廣才而不用，乃嘆其生不逢時。夫以廣之才，天下無雙，時方歲事匈奴，而卒不任。故近不知尚、廣之賢，而遠想廉頗、李牧，馮唐是以知其有而不能用也。此身為時主所知，不得盡其才也。晉羊祜謀舉吳，賈充、荀勖沮之，祜嘆曰：「天下事不如意十常七八。」以二人不同，終不大舉。此據立功之地，而不獲展其志也。布衣之人，懷奇抱策，而望朝奏夕召，豈易得哉？臣願歷訪文武五品以上，得無有智如羊祜、武如李廣而不得騁其才者乎？使各言其志，毋令久失職。



 又言：



 人無常俗，政有治亂；軍無常勝，將有能否。兵為王者大事，存亡系焉，將非其任，則殄人敗國。齊段孝玄有言：「持大兵如擎盤水，一致蹉跌，求止可得哉」」周亞夫堅壁以挫吳、楚，司馬懿閉營而困諸葛亮，此皆全軍制勝，不戰而卻敵。是知大將臨戎，以智為本。今之用人，類將家子，或死事孤兒，進非幹略，雖竭力盡誠，不免於傾敗，若之何用之？且建功者，言其所濟，不言所來；言其所能，不言所藉。若陳湯、呂蒙、馬隆、孟觀悉出貧賤，而勛伐甚高，不聞其家世將帥也。故陰陽不和，揠士為相；蠻貊不廷，擢校為將。今以四海之廣，億兆之眾，豈無卓越之士？臣恐未之思乎！



 又賞者禮之基，罰者刑之本。禮崇則謀夫竭其能，賞厚則義士輕其死，刑正故君子勖其心，罰重則小人懲其過。賞罰者軍國之綱紀，政教之藥石。吐蕃本非強敵，而薛仁貴、郭待封至棄甲喪師，脫身以免。國家寬政，罪止削除，網漏吞舟，何以過此。雖陛下顧收後效，然朝廷所少，豈此一二人乎？夫賞不勸，謂之止善，罰不懲，謂之縱惡。臣誠疏賤，乾非其事，豈欲間陛下君臣生薄厚哉？正以刑賞一虧，百年不復。故國無賞罰，雖堯、舜不能為。今罰既不行，賞復難信，故議者皆謂比日征行，虛立賞格，而無其實。蓋忘大體之臣恐賚勛庸，竭府庫，留意錐刀，以為益中國，所謂惜毫厘失千里者也。且黔首雖微，不可以欺，安有寓不信之令，設虛賞之格乎？自蘇定方平遼東，李勣破平壤，賞既不行，勛亦淹廢，歲月紛淆，真偽相錯。臣以吏不奉法，慢自京師，偽勛所由，主司過也，其則不遠，近在尚書省中。然未聞斬一臺郎、戮一令史，使天下知之。陛下何照遠而不照近哉？神州化首，文昌政本，治亂攸在，臣故冒死而言。夫明鑒所以照形，往事所以知今，臣請借近以為諭：貞觀中，萬年尉司馬玄景舞文飾智，以邀乾沒，太宗棄之都市；後征高麗，總管張君乂不進擊賊，斬之旗下。臣以為偽勛之罪，多於玄景；仁貴等敗，重於君乂。使早誅之，則諸將豈復有負哉？慈父多敗子，嚴家無格虜。且人主病不廣大，人臣病不節儉，臣恐陛下病之於不廣大，過在於慈父，斯日月一蝕也。



 又今將吏貪暴，所務口馬、財利，臣恐戎狄之平，未可旦夕望也。凡人識不經遠，皆言吐蕃戰，前隊盡，後隊方進，甲堅騎多，而山有氛瘴，官軍遠入，前無所獲，不積穀數百萬，無大舉之資。臣以為吐蕃之望中國，猶孤星之對太陽，有自然之大小、不疑之明暗，夷狄雖禽獸，亦知愛其性命，豈肯前盡死而後進哉！由殘迫其人，非下所願也。必其戰不顧死，則兵法許敵能鬥，當以智算取之，何憂不克哉！向使將能殺敵，橫尸蔽野，斂其頭顱以為京觀，則此虜聞官軍鐘鼓，望塵卻走，何暇前隊皆死哉！自仁貴等覆師喪氣，故虜得跳梁山谷。



 又師行必藉馬力，不數十萬，不足與虜爭。臣請天下自王公及齊人掛籍之口，人稅百錢；又弛天下馬禁，使民得乘大馬，不為數限，官籍其凡，勿使得隱。不三年，人間畜馬可五十萬，即詔州縣以所稅口錢市之，若王師大舉，一朝可用。且虜以騎為強，若一切使人乘之，則市取其良，以益中國，使得漸耗虜兵之盛，國家之利也。



 高宗善之，授秘書省正字，直中書省，仗內供奉。



 遷監察御史。帝嘗從容曰：「外以朕為何如主？」對曰：「周成、康，漢文、景也。」「然則有遺恨乎？」曰：「有之。王義方一世豪英，而死草萊。議者謂陛下不能用賢。」帝曰：「我適用之，聞其死，顧已無及。」元忠曰：「劉藏器行副於才，陛下所知，今七十為尚書郎。徒嘆彼而又棄此。」帝默然慚。



 遷殿中侍御史。徐敬業舉兵，詔元忠監李孝逸軍。至臨淮，而偏將雷仁智為賊敗，孝逸懼其鋒，按兵未敢前。元忠曰：「公以宗室將，天下安危系焉。海內承平久，聞狂狡竊發，皆傾耳翹心以待其誅。今軍不進，使遠近解情，萬有一朝廷以他將代公，且何辭？」孝逸然之，乃部分進討。時敬業保下阿谿，弟敬猷屯淮陰，咸請「先擊下阿，下阿敗，淮陰自破。今淮陰急，敬業必救，是敵在腹背也。」元忠曰：「不然。賊勁兵盡守下阿，利在一決，茍有負，則大事去矣。敬酋博徒不知戰，且其兵寡易搖，大軍臨之，勢宜克。敬業畏直搗江都，必將邀我中路，吾今乘勝進，又以逸擊勞，破之必矣。譬之逐獸，弱者先禽。今舍必禽之弱，而趨難敵之強，非計也。」孝逸乃引兵擊淮陰，敬猷脫身遁，遂進擊敬業，平之。還。授司刑正。



 遷洛陽令。陷周興獄當死，以平揚、楚功，得流。歲餘，為御史中丞，復為來俊臣所構。將就刑，神色不動，前死者宗室子三十餘，尸相枕藉於前，元忠顧曰：「大丈夫行居此矣。」俄敕鳳閣舍人王隱客馳騎免死，傳聲及於市，諸囚歡叫，元忠獨堅坐，左右命起，元忠曰：「未知實否。」既而隱客至，宣詔已，乃徐謝，亦不改容。流費州。復為中丞。歲餘，陷侯思止獄，仍放嶺南。酷吏誅，人多訟元忠者，乃召復舊官。因侍宴，武后曰：「卿累負謗鑠，何邪？」對曰：「臣猶鹿也，羅織之吏如獵者，茍須臣肉為之羹耳，彼將殺臣以求進，臣顧何辜？」



 聖歷二年，為鳳閣侍郎、同鳳閣鸞臺平章事，俄檢校並州長史、天兵軍大總管，以備突厥。遷左肅政臺御史大夫，兼檢校洛州長史，治號威明。張易之家奴暴百姓，橫甚，元忠笞殺之，權豪憚服。俄為隴右諸軍大使，以討吐蕃；又為靈武道行軍大總管御突厥。元忠馭軍持重，雖無赫然功，而亦未嘗敗。



 中宗在東宮，為檢校左庶子。時二張勢傾朝廷，元忠嘗奏曰：「臣承先帝之顧，且受陛下厚恩，不能徇忠，使小人在君側，臣之罪也。」易之等恨怒，因武后不豫，即共譖元忠與司禮丞高戩謀挾太子為耐久朋，遂下制獄。詔皇太子、相王及宰相引元忠等辨於廷，不能決。昌宗乃引張說為證，說初偽許之，至是迫使言狀，不應，後又促之，說曰：「臣不聞也。」易之等遽曰：「說與同逆。說曩嘗謂元忠為伊、周。夫伊尹放太甲，周公攝王位。此反狀明甚。」說曰：「易之、昌宗安知伊、周，臣乃能知之。伊尹、周公，歷古以為忠臣，陛下不遣學伊、周，將何效焉？」說又曰：「臣知附易之朝夕可宰相，從元忠則族滅。今不敢面欺，懼元忠之冤。」後寤其讒，然重違易之，故貶元忠高要尉。



 中宗復位，召為衛尉卿、同中書門下三品。不閱旬，遷兵部尚書，進侍中。武后崩，帝居喪，軍國事委元忠裁可，拜中書令，封齊國公。神龍二年，為尚書右僕射，知兵部尚書，當朝用事，群臣莫敢望。謁告上塚，詔宰相諸司長官祖道上東門，賜錦袍，給千騎四人侍，賜銀千兩。元忠到家，於親戚無所賑施。及還，帝為幸白馬寺迎勞之。



 安樂公主私請廢太子，求為皇太女，帝以問元忠，元忠曰：「公主而為皇太女，駙馬都尉當何名？」主恚曰：「山東木強安知禮？阿母子尚為天子，我何嫌？」宮中謂武後為阿母子，故主稱之。元忠固稱不可，自是語塞。



 武三思用事，京兆韋月將、渤海高軫上書言其惡，帝搒殺之，後莫敢言。王同皎謀誅三思，不克，反被族。元忠居其間，依違無所建明。初，元忠相武後，有清正名，至是輔政，天下傾望，冀干正王室，而稍憚權幸，不能賞善罰惡，譽望大減。陳郡男子袁楚客者以書規之曰：



 今皇帝新服厥德，任官惟賢才，左右惟其人，因以布大化，充古誼，以正天下。君侯安得事循默哉？茍利社稷，專之可也。夫安天下者先正其本，本正則天下固，國之興亡系焉。太子天下本，譬之大樹，無本則枝葉零悴，國無太子，朝野不安。儲君有次及之勢，故師保教以君人之道，用蘊崇其德，所以重天下也。今皇子既長，未定嫡嗣，是天下無本。天下無本，猶樹而亡根，枝葉何以存乎？願君侯以清宴之間言於上，擇賢而立之，此安天下之道。曠而不置，朝廷一失也。



 女有內則，男有外傅，豈相濫哉？幕府者，丈夫之職。今公主並開府置吏，以女處男職，所謂長陰抑陽也，而望陰陽不愆、風雨時若，得乎？此朝廷二失也。



 今度人既多，緇衣半道，不本行業，專以重寶附權門，皆有定直。昔之賣官，錢入公府，今之賣度，錢入私家。以茲入道，徒為游食。此朝廷三失也。



 唯名與器，不可以假人。故曰：「天工，人其代之。」夫代天，非材不可也。代非其人，必失天意。失天意而無患禍，未之有也。今倡優之輩，因耳目之好，遂授以官，非輕朝廷、亂正法邪？人君無私，私怒害物，私賞費財，況私人以官乎？此朝廷四失也。



 賢者邦家之光，任之致治，棄之生亂。近詔博求多士，雖有好賢之名，無得賢之實。蓋有司選士，非賄即勢，上失天心，下違人望，非為官擇吏，乃為人擇官。葛洪有言：「舉秀才，不知書；察孝廉，濁如泥；高第賢良吝如。此朝廷五失也。



 閹豎者，給宮掖掃除事，古以奴隸畜之。中古以來，大道乖喪，疏賢哲，親近習，乃委之以事，授之以權。故豎刁亂齊，伊戾敗宋。君側之人，眾所畏懼，所謂鷹頭之蠅、廟垣之鼠者也。後漢時用事尤甚，晚節卒亂天下。今大君中興，獨有閹豎坐升班秩，既無正闕，率授員外，乃盈千人，綰青紫，耗府藏。前事之驗，後事之師。此朝廷六失也。



 古者茅茨採椽，以儉約遺子孫，所以愛力也。今公主所賞傾庫府，所造皆官供，其疏築臺沼，崇峙觀廡，山無本石，木無近產，造之終歲，功用不絕。夫為君所以養人，非以害人，今外戚不助養而反害之，是使人主受謗天下。此朝廷七失也。



 官以安人，非以害於人也。先王欲人治必選材，欲人安必省事，此誠同天下憂也。人有樂，君共之，君有樂，人慶之，可謂同樂矣。如此，則上下無間，而均一體也。今天下困窮，州牧、縣宰，非以選進，割剝自私，人不聊生，是下有憂而上不恤也。而更員外置官，非助桀歟？夫人情自以員外吏，恐下不己畏也，必峻法懼之；恐財不己奉也，必枉道奪之。欲不亂，可得哉？古語有之，十羊九牧，羊既不得食，人亦不得息。《書》曰：「官不必備，惟其人。」此言正員猶難其備，況員之外乎！此朝廷八失也。



 政出多門，大亂之漸。近封數夫人，皆先帝宮嬪。以為備內職，則不當知外；不備內職，則自可處外。而令出入禁掖，使內言必出，外言必入，固將弄君之法，縱而不禁，非所以重宗廟、固國家。孔子曰：「彼婦之口，可以出走；彼婦之謁，可以死敗。」此朝廷九失也。



 不以道事其君者，所以危天下也，危天下之臣不可不逐，安天下之臣不可不任。今有引鬼神、執左道以惑主者，托鬼神為難知，故致其詐，而據非才之地，食非德之祿，此國盜也。《傳》曰：「國將興，聽於民，將亡，聽於神。」今幾聽於神乎？此朝廷十失也。



 君侯不正，誰與正之？



 元忠得書益慚。以三思專權，思有以誅之。會節愍太子起兵，與聞其謀。太子已誅三思，引兵走闕下，元忠子太僕少卿升遇於永安門，太子脅使從戰，已而被殺。議者未辨逆順，元忠誦言曰：「既誅賊謝天下，雖死鼎鑊所甘心。惟皇太子沒為恨耳。」帝以其嘗有功，且為高宗、武后素所禮，置不問。宗楚客、紀處訥大怒，固請夷其族，不聽。元忠不自安，上政事及國封，詔以特進、齊國公致仕，朝朔望。楚客等引右衛郎將姚廷筠為御史中丞，暴奏反狀，繇是貶渠州司馬。楊再思、李嶠皆希順楚客，傅致元忠罪，唯蕭至忠議當申宥之。楚客復遣再思與冉祖雍奏元忠緣逆不宜處內地，監察御史袁守一固請行誅，遂貶務川尉。守一又劾：「天后嘗不豫，狄仁傑請陛下監國，元忠止之，此其逆久萌。」帝謂楊再思曰：「守一非是。事君者一其心，豈有上少疾遽異論哉？朕未見元忠過也。」



 元忠至涪陵，卒，年七十餘。景龍四年，贈尚書左僕射、齊國公、本州刺史。睿宗詔陪葬定陵，以實封一百五十戶賜其子晃。開元六年，謚曰貞。



 元忠始名真宰，以諸生見高宗，高宗慰遣，不知謝即出，儀舉自安，帝目送謂薛元超曰：「是子未習朝廷儀，然名不虛謂，真宰相也。」避武后母諱，改今名。



 韋安石，京兆萬年人。曾祖孝寬，為周大司空、鄖國公。祖津，隋大業末為民部侍郎，與元文都等留守洛，拒李密，戰上東門，為密禽。後王世充殺文都而津獨免，密敗，復歸洛。世充平，高祖素與津善，授諫議大夫，檢校黃門侍郎，陵州刺史，卒。父琬，仕為成州刺史。



 安石舉明經，調乾封尉，雍州長史蘇良嗣器之。永昌元年，遷雍州司兵參軍。良嗣當國，謂安石曰：「大才當大用，徒勞州縣可乎？」薦於武後，擢膳部員外郎，遷並州司馬，有善政，後手制勞問，陟拜德、鄭二州刺史。安石性方重，不茍言笑，其政尚清嚴，吏民尊畏。



 久視中，遷文昌右丞，以鸞臺侍郎同鳳閣鸞臺平章事，兼太子左庶子，仍侍讀，尋知納言事。時二張及武三思寵橫，安石數折辱之。會侍宴殿中，易之引蜀商宋霸子等博塞後前，安石跪奏「商等賤類，不當戲殿上。」顧左右引出，坐皆失色，後以安石辭正，改容慰勉。鳳閣侍郎陸元方自以為不及，退告人曰：「韋公真宰相。」後嘗幸興泰宮，議趨疾道，安石曰：「此道板築所成，非自然之固。千金子且誡垂堂，況萬乘可輕乘危哉？」後為回輦。長安二年，同鳳閣鸞臺三品，俄又知納言，檢校揚州大都督府長史。神龍元年，罷政事，俄復同三品，遷中書令，兼相王府長史，封鄖國公，賜封三百戶，加特進，為侍中。中宗與韋後以正月望夜幸其第，賚賜不貲。帝嘗幸安樂公主池，主請御船，安石曰：「御輕舟，乘不測，非帝王事。」乃止。



 睿宗立，授太子少保，改封郇國，復為侍中、中書令，進開府儀同三司。太平公主有異謀，欲引安石，數因其婿唐晙邀之，拒不往。帝一日召安石曰：「朝廷傾心東宮，卿胡不察？」對曰：「太子仁孝，天下所稱，且有大功。陛下今安得亡國語？此必太平公主計也。」帝矍然曰：「卿勿言，朕知之。」主竊聞，乃構飛變，欲訊之，賴郭元振保護，免。遷尚書右僕射兼太子賓客、同三品，俄罷政事，留守東都。



 會妻薛怨婿婢，笞殺之，為御史中丞楊茂謙所劾，下遷蒲州刺史，徙青州。安石在蒲，太常卿姜皎有所請，拒之。皎弟晦為中丞，以安石昔相中宗，受遺制，而宗楚客、韋溫擅削相王輔政語，安石無所建正，諷侍御史洪子輿劾舉，子輿以更赦不從。監察御史郭震奏之，有詔與韋嗣立、趙彥昭等皆貶，安石為沔州別駕。皎又奏安石護作定陵，有所盜沒，詔籍其贓。安石嘆曰：「祗須我死乃已。」發憤卒，年六十四。開元十七年，贈蒲州刺史。天寶初，加贈左僕射、郇國公，謚文貞。二子：陟，、斌。



 陟字殷卿，與弟斌俱秀敏異常童。安石晚有子，愛之。神龍一年，安石為中書令，陟甫十歲，授溫王府東閣祭酒、朝散大夫。風格方整，善文辭，書有楷法，一時知名士皆與游。開元中居喪，以父不得志歿，乃與斌杜門不出八年。親友更往敦曉，乃強調為洛陽令。宋璟見陟嘆曰：「盛德遺範，盡在是矣。」累除吏部郎中，中書令張九齡引為舍人，與孫逖、梁涉並司書命，時號得才。



 遷禮部侍郎。陟於鑒裁尤長。故事，取人以一日試為高下。陟許自通所工，先就其能試之，已乃程考，由是無遺材。遷吏部侍郎，選人多偽集，與正調相冒，陟有風採，擿辨無不伏者，黜正數百員，銓綜號為公平。然任威嚴，或至詈詰，議者訾其峻。又自以門品可坐階三公，居常簡貴，視僚黨涘然；其以道誼合，雖後進布衣與均禮。



 李林甫惡其名高，恐逼己，出為襄陽太守，徙河南採訪使，以判官員錫善訊覆，支使韋元甫工書奏，時號「員推韋狀」，陟皆倚任之。俄襲郇國公，坐事貶守鐘離、義陽，後為河東太守。以失職，內怏怏，乃毀廉隅，頗餉謝權幸欲自結。天寶十二載，入考華清宮，楊國忠忌其才，謂拾遺吳豸之曰：「子能發陟罪乎？吾以御史相處。」豸之乃劾陟饋遺事，國忠又使甥婿韋元志左驗，陟惶悸，賄吉溫求救，由是俱得罪，陟貶桂嶺尉，坐不行，徙平樂。會安祿山陷洛陽，弟斌沒賊，國忠欲構陟與賊通，密諭守吏，令脅陟使憂死，州豪傑共說曰：「昔張說被竄，匿陳氏以免。今若詔書下，誰敢庇公？願公乘扁舟遁去，事寧乃出，不亦美乎？」陟慨然曰：「命當爾，其敢逃刑？」因謝遣，堅臥不出。



 歲餘，肅宗即位，起為吳郡太守，使者趣追，未至，會永王兵起，委陟招諭，乃授御史大夫、江東節度使。與高適、來瑱會安州，陟曰：「今中原未平，江淮騷離，若不齋盟質信，以示四方，知吾等協心戮力，則無以成功。」乃推瑱為地主，為載書，登壇曰：「淮西節度使瑱、江東節度使陟、淮南節度使適，銜國威命，糾合三垂，翦除兇慝，好惡同之，毋有異志。有渝此盟，墜命亡族，罔克生育。皇天后土，祖宗明神，實鑒斯言。」辭旨慷慨，士皆隕泣。



 永王敗，帝趣陟赴鳳翔。初，季廣琛從永王亂，非其本謀，陟表廣琛為歷陽太守，慰安之。至是，恐廣琛有後變，乃馳往諭詔恩釋其疑，而後趣召。帝雅聞陟名，欲倚以相，及是遷延，疑有顧望意，止除御史大夫。會杜甫論房琯，詞意迂慢，帝令陟與崔光遠、顏真卿按之，陟奏：「甫言雖狂，不失諫臣體。」帝繇是疏之。富平人將軍王去榮殺其縣令，帝將宥之，陟曰：「昔漢高帝約法，殺人者死。今陛下殺人者生，恐非所宜。」時朝廷尚新，群臣班殿中，有相吊哭者，帝以陟不任職，用顏真卿代之，更拜吏部尚書。久之，宗人伐墓柏，坐不相教，貶絳州刺史。還授太常卿，呂諲入輔，薦為禮部尚書、東京留守。史思明逼伊、洛，李光弼議守河陽，陟率東京安屬入關避之，詔授吏部尚書，令就保永樂，以圖收復。卒，年六十五，贈荊州大都督。



 陟早有名，而為林甫、國忠擯廢。及肅宗擇相，自謂必得，以後至不用。任事者皆新進，望風憚之，多言其驕倨。及入關，又不許至京師。鬱鬱不得志，成疾，且卒，嘆曰：「吾道窮於此乎！」性侈縱，喜飾服馬，侍兒閹童列左右常數十，侔於王宮主第。窮治饌羞，擇膏腴地藝穀麥，以鳥羽擇米，每食視庖中所棄，其直猶不減萬錢，宴公侯家，雖極水陸，曾不下箸。常以五採箋為書記，使侍妾主之，以裁答，受意而已，皆有楷法，陟唯署名，自謂所書「陟」字若五朵雲，時人慕之，號「郇公五雲體」。然家法脩整，敕子允就學，夜分視之，見其勤，旦日問安，色必怡；稍怠則立堂下不與語。雖家僮數十，然應門賓客，必允主之。



 永泰元年，贈尚書左僕射。太常博士程皓議謚「忠孝」，顏真卿以為許國養親不兩立，不當合二行為謚，主客員外郎歸崇敬亦駁正之。右僕射郭英乂無學術，卒用太常議云。



 斌，父為相時授太子通事舍人。少脩整，好文藝，容止嚴峭，有大臣體，與陟齊名。開元中，薛王業以女妻之，遷秘書丞。天寶中，為中書舍人，兼集賢院學士，改太常少卿。李林甫構韋堅獄，斌以宗累，貶巴陵太守，移臨汝。久之，拜銀青光祿大夫，列五品。時陟守河東，而從兄由為右金吾衛將軍，絳為太子少師，四第同時列戟，衣冠罕比者。祿山陷洛陽，斌為賊得，署以黃門侍郎，憂憤卒。乾元元年，贈秘書監。



 斌天性質厚，每朝會，不敢離立笑言。嘗大雪，在廷者皆振裾更立，斌不徙足，雪甚，幾至靴，亦不失恭。



 子況，少隱王屋山，孔述睿稱之，及述睿以諫議大夫召，薦況為右拾遺，不拜。未幾，以起居郎召，半歲，輒棄官去，徙家龍門。除司封員外郎，稱疾固辭。元和初，授諫議大夫，勉諭到職，數月，乞骸骨，以太子左庶子致仕，卒。況雖世貴，而志沖遠，不為聲利所遷，當時重其風操。



 叔夏，安石兄。通禮家學。叔父太子詹事琨嘗曰：「而能繼漢丞相業矣。」擢明經第，歷太常博士。高宗崩，恤禮亡缺，叔夏與中書舍人賈大隱、博士裴守真禋定其制，擢春官員外郎。武后拜治，享明堂，凡所沿改，皆叔夏、祝欽明、郭山惲等所裁討。每立一議，眾咨服之。累遷成均司業。後又詔：「五禮儀物，司禮博士有所脩革，須叔夏、欽明等評處，然後以聞。」進位春官侍郎。中宗復位，轉太常少卿，為建立廟社使，進銀青光祿大夫，累封沛郡公，國子祭酒。卒，贈兗州都督、脩文館學士，謚曰文。子縚。



 縚，開元時歷集賢修撰、光祿卿，遷太常。



 唐興，禮文雖具，然制度時時繆缺不倫。至顯慶中，許敬宗建言：「籩豆以多為貴，宗廟乃旂於天，請大祀十二、中祀十、小祀八。大祀、中祀、簠、簋、、俎皆一，小祀無。」詔可。二十三年，赦令以籩豆之薦，未能備物，宜詔禮官學士共議以聞。縚請「宗廟籩豆皆加十二。」又言「郊奠，爵容止一合，容小則陋，宜增大之。」



 兵部侍郎張均、職方郎中韋述議曰：「《禮》：『天之所生，地之所長，茍可薦者，莫不咸在。』聖人知孝子之情深，而物類無限，故為之節，使物有品，器有數，貴賤差降，不得相越。周制：王，食用六谷，膳用六牲，飲用六清，羞用百有二十品，珍用八物，醬用百有二十甕，而以四籩、四豆供祭祀。此祀與賓客豐省不得同，舊矣。且嗜好燕私之饌，與時而遷，故聖人一約以禮。雖平生所嗜，非禮則不薦；所惡，是禮則不去。屈建命去祥祭之芰曰：『祭典有之，不羞珍異，不陳庶侈。』此則禮外之食，前古不薦。今欲以甘旨肥濃皆充於祭，茍逾舊制，其何極焉。雖籩豆有加，不能備也。若曰以今之珍，生所嗜愛，求神無方，是簠、簋可去，而盤、盂、杯、案當御矣；韶、瑀可抵，而箜篌、笙、笛應奏矣。且自漢以來，陵有寢宮，歲時朔望，薦以常饌，固可盡孝子之心。至宗廟法享，不可變古從俗。有司所承，一升爵，五升散。《禮》：凡宗廟，貴者以爵，賤者以散，此貴小賤大，以示節儉。請如故。」



 太子賓客崔沔曰：「古者，有所飲食，必先嚴獻，未化火，則有毛血之薦，未麴糵，則有玄酒之奠。至後王，作酒醴、用犧牲，故有三牲、八簋、五齊、九獻。然神尚玄，可存而不可測也；祭主敬，可備而不可廢也。蓋薦貴新，味不尚褻，雖曰備物，猶有節制存焉。鉶、俎、籩、豆、簠、簋、尊、罍，周人時饌也，其用通於燕享賓客，周公乃與毛血玄酒共薦。晉中郎盧諶家祭，皆晉日食，則當時之食，不可闕於祀已。唐家清廟時享，禮饌備進，周法也；園寢上食，時膳具陳，漢法也。職貢助祭，致遠物也；有新必薦，順時令也。苑囿躬稼所入，搜田親發所中，皆因宜以薦，薦而後食。則濃腴鮮美盡在矣。又敕有司著於令，不必加籩豆之數也。大凡祭器，視物所宜。故大羹，古饌也，盛以，，古器也；和羹，時饌也，盛以鉶，鉶，時器也。有古饌而用時器者，則毛血於盤，玄酒於尊。未有進時饌用古器者，古質而今文，有所不稱也。雖加籩豆十二，未足盡天下之美，而措諸廟，徒以近侈而見訾抵。臣聞墨家者流，出於清廟，是廟貴儉不尚奢也。」禮部員外郎楊仲昌、戶部郎中陽伯成、左衛兵曹參軍劉秩等，請如舊便。宰相白奏，玄宗曰：「朕承祖宗休德，享祀粢盛，實貴豐潔。有如不應於法，亦不敢用。」乃詔太常，擇品味可增者稍加焉。縚又請室加籩、豆各六，每四時以新果珍饔實之。制「可」。又詔：「獻爵視藥升所容，以合古。」



 二十三年，詔書服紀所未通者，令禮官學士詳議。縚上言：「《禮》《喪服》：舅，緦麻三月。從母，小功五月，《傳》曰：『何以小功，以名加也。』而堂姨、舅母，恩所不及焉。外祖父母，小功五月，《傳》曰：『何以小功，以尊加也。』舅，緦麻三月，皆情親而屬疏也。外祖正尊，服同從母；姨、舅一等，而有輕重；堂姨、舅親未疏，不相為服；親舅母不如同爨。其亦古意有所未暢。且外祖小功，此為正尊，請進至大功；姨、舅儕親，服宜等，請進舅至小功；堂姨舅以疏降親舅從母一等；親舅母古未有服，請從袒免。」



 於是韋述議曰：「自高祖至玄孫並身謂之九族。由近及遠，差其輕重，遂為五服。《傳》曰：『外親服皆緦。』鄭玄曰：『外親之服異姓，正服不過緦。』外祖父母小功，以尊加；從母小功，以名加；舅、甥、外孫、中外昆弟，皆緦。以匹言之，外祖則祖也，舅則伯叔也，父母之恩不殊，而獨殺於外者有以也。禽獸知母而不知父，野人則父母等，都邑之士則知尊禰，大夫則知尊祖，諸侯及太祖，天子及始祖。聖人究天道，厚祖禰，系姓族，親子孫，則母黨之於本族，不同明甚。家無二尊，喪無二斬，人之所奉，不可貳也。為人後，降其父母喪。女子嫁，殺其家之喪。所存者遠，抑者私也。若外祖及舅加一等，而堂舅及姨著服，則中外其別幾何？且五服有上殺之義，伯叔父母服大功，從父昆弟亦大功，以其出於祖，服不得過於祖也。從祖祖父母、從祖父母、從祖昆弟皆小功，以其出於曾祖，服不得過曾祖也。族祖祖父母、族祖父母、族昆弟皆緦，以其出於高祖，服不得過高祖也。堂姨、舅出外曾祖，若為之服，則外曾祖父母、外伯叔祖父母亦可制服矣。外祖至大功，則外曾祖小功、外高祖緦。推而廣之，與本族無異。棄親錄疏，不可謂順。且服皆有報，則堂甥、外曾孫、侄女之子皆當服。聖人豈薄其骨肉恩愛哉？盡本於公者末於私，義有所斷，不得不然。茍可加也，則可減也，如是，禮可隳矣。請如古便。」楊仲昌又言：「舅服小功，魏徵嘗進之矣。今之所請，正同徵論。堂舅、堂姨、舅母，皆升袒免，則外祖父母進至大功，不加報於外孫乎？外孫而報以大功，則本宗之庶孫用何等邪？」



 帝手敕曰：「朕謂親姨、舅服小功，則舅母於舅有三年之喪，不得全降於舅，宜服緦。堂姨、舅古未有服，朕思睦厚九族，宜袒免。古有同爨緦，若比堂姨、舅於同爨，不已厚乎？《傳》曰：『外親服皆緦。』是亦不隔堂姨、舅也。若謂所服不得過本，而復為外曾祖父母、外伯叔父母制服，亦何傷？皆親親敦本意也。」



 侍中裴耀卿、中書令張九齡、禮部尚書李林甫奏言：「外服無降，甥為舅母服，舅母亦報之。夫之甥既報，則夫之姨、舅又當服，恐所引益疏。臣等愚，皆所不及。」詔曰：「從服六，此其一也。降殺於禮無文，皆自身率親為之數。姨、舅屬近，以親言之，亦姑伯之匹，可曰所引疏耶？婦人從夫者也，夫於姨舅既服矣，從夫而服，是謂睦親。卿等宜熟計。」耀卿等奏言：「舅母緦，堂姨舅袒免。請準制旨，自我為古，罷諸儒議。」制曰：「可。」



 初，帝詔歲率公卿迎氣東郊，至三時，常以孟月讀《時令》於正寢。二十六年，詔縚月奏《令》一篇，朔日於宣政側設榻，東向置案，縚坐讀之，諸司官長悉升殿坐聽。歲餘，罷。



 高宗上元三年，將袷享。議者以《禮緯》三年袷，五年禘；《公羊》家五年再殷祭。二家舛互，諸儒莫能決。太學博士史玄議曰：「《春秋》：僖公三十三年十二月薨。文公之二年八月丁卯，大享。《公羊》曰：『袷也。』則三年喪畢，新君之二年當袷，明年當禘群廟。又宣公八年，禘僖公。宣公八年皆有禘，則後禘距前禘五年。此則新君之二年袷、三年禘爾。後五年再殷祭，則六年當袷，八年禘。昭公十年，齊歸薨。十三年，喪畢當袷，為平丘之會。冬，公如晉，至十四年袷，十五年禘。《傳》曰『有事於武宮』是也。至十八年袷，二十年禘；二十三年袷，二十五年禘。昭公二十五年『有事於襄宮』是也。則禘後三年而袷，又二年而禘，合於禮。」議遂定。後睿宗喪畢，袷於廟。至開元二十七年，禘祭五，袷祭七。是歲，縚奏：「四月嘗已禘，孟冬又袷，祀禮叢數，請以夏禘為大祭之源。」自是相循，五年再祭矣。



 縚終太子少師。



 抗者，安石從父兄子。弱冠舉明經，累官吏部郎中。景雲初，為永昌令，輦轂繁要，抗不事威刑而治，前令無及者。遷右御史臺中丞，邑民詣闕留，不聽，乃立碑著其惠。開元三年，自太子左庶子為益州大都督府長兄，授黃門侍郎。河曲胡康待賓叛，詔持節慰撫。抗於武略非所長，稱疾逗留，不及賊而返。俄代王晙為御史大夫，兼按察京畿。弟拯方為萬年令，兄弟領本部，時以為榮。坐薦御史非其人，授安州都督，改薄州刺史。入為大理卿，進刑部尚書，分掌吏部選，卒。抗歷職以清儉，不治產，及終無以葬，玄宗聞之，特給槥車。贈太子少傅，謚曰貞。



 所表奉天尉梁升卿、新豐尉王倕、華原尉王燾為僚屬，後皆為顯人。升卿涉學工書，於八分尤工，歷廣州都督，書《東封朝覲碑》，為時絕筆。倕累遷河西節度使，天寶中，功聞於邊。它所闢舉，如王縉、崔殷等，皆一時選云。



 郭震，字元振，魏州貴鄉人，以字顯。長七尺，美須髯，少有大志。十六，與薛稷、趙彥昭同為太學生，家嘗送資錢四十萬，會有縗服者叩門，自言「五世未葬，願假以治喪」。元振舉與之，無少吝，一不質名氏。稷等嘆駭。十八舉進士，為通泉尉。任俠使氣，撥去小節，嘗盜鑄及掠賣部中口千餘，以餉遺賓客，百姓厭苦。武後知所為，召欲詰，既與語，奇之，索所為文章，上《寶劍篇》，後覽嘉嘆，詔示學士李嶠等，即授右武衛鎧曹參軍，進奉宸監丞。



 會吐蕃乞和，其大將論欽陵請罷四鎮兵，披十姓之地，乃以元振充使，因覘虜情。還，上疏曰：



 利或生害，害亦生利。國家所患，唯吐蕃與默啜耳，今皆和附，是將大利於中國也。若圖之不審，害且隨之。欽陵欲裂十姓地，解四鎮兵，此動靜之機，不可輕也。若直遏其意，恐邊患必甚於前，宜以策緩之，使其和望勿絕，而惡不得萌，固當取舍審也。夫患在外者，十姓、四鎮是也；患在內者，甘、涼、瓜、肅是也。關隴屯戍，向三十年，力用困竭，脫甘、涼有一日警，豈堪廣調發耶？



 善為國者，先料內以敵外，不貪外以害內，然後安平可保。欽陵以四鎮近己，畏我侵掠，此吐蕃之要；然青海、吐渾密邇蘭、鄯，易為我患，亦國家之要。今宜報欽陵曰：「四鎮本扼諸蕃走集，以分其力，使不得並兵東侵。今委之，則番力益強，易以擾動，保後無東意，當在吐渾諸部、青海故地歸於我，則俟斤部落還吐蕃矣。」此足杜欽陵口，而和議未絕。且四鎮久附，其倚國之心，豈與吐蕃等？今未知利害情實而分裂之，恐傷諸國意，非制御之算。



 後從之。



 又言：「吐蕃倦徭戍久矣，咸願解和；以欽陵欲裂四鎮，專制其國，故未歸款。陛下誠能歲發和親使，而欽陵常不從，則其下必怨，設欲大舉，固不能，斯離間之漸也。」後然其計。後數年，吐蕃君臣相猜攜，卒誅欽陵，而其弟贊婆等來降，因詔元振與河源軍大使夫蒙令卿率騎往迎。授主客郎中。



 久之，突厥、吐蕃聯兵寇涼州，後方禦洛城門宴，邊遽至，因輟樂，拜元振為涼州都督，即遣之。初，州境輪廣才四百里，虜來必傅城下。元振始於南硤口置和戎城，北磧置白亭軍，制束要路，遂拓境千五百里，自是州無虜憂。又遣甘州刺史李漢通闢屯田，盡水陸之利，稻收豐衍。舊涼州粟斛售數千，至是歲數登，至匹縑易數十斛，支廥十年，牛羊被野。治涼五歲，善撫御，夷夏畏慕，令行禁止，道不舉遺。河西諸郡置生祠，揭碑頌德。



 神龍中，遷左驍衛將軍、安西大都護。西突厥酋烏質勒部落盛強，款塞願和，元振即牙帳與計事。會大雨雪，元振立不動，至夕凍冽；烏質勒已老，數拜伏，不勝寒，會罷即死。其子娑葛以元振計殺其父，謀勒兵襲擊，副使解琬知之，勸元振夜遁，元振不聽，堅臥營為不疑者。明日，素服往吊，道逢娑葛兵，虜不意元振來，遂不敢逼，揚言迎衛。進至其帳，修吊贈禮，哭甚哀，為留數十日助喪事，娑葛感義，更遣使獻馬五千、駝二百、牛羊十餘萬。制詔元振為金山道行軍大總管。



 烏質勒之將闕啜忠節與娑葛交怨，屢相侵，而闕啜兵弱不支。元振奏請追闕啜入宿衛，徙部落置瓜、沙間。詔許之。闕啜遂行。至播仙城，遇經略使周以悌，以悌說之曰：「國家厚秩待君，以部落有兵故也。今獨行入朝，一矰旅胡人耳，何以自全？」乃教以重寶賂宰相，無入朝，請發安西兵導吐蕃以擊娑葛；求阿史那獻為可汗以招十姓；請郭虔使瓘拔汗那搜其鎧馬以助軍，既得復讎，部落更存。闕啜然之，即勒兵擊於闐坎城，下之。因所獲，遣人間道齎黃金分遺宗楚客、紀處訥，使就其謀。元振知之，上疏曰：



 國家往不與吐蕃十姓、四鎮而不擾邊者，蓋其諸豪泥婆羅等屬國自有攜貳，故贊普南征，身殞寇庭，國中大亂，嫡庶競立，將相爭權，自相翦屠，士畜疲癘，財力困窮，顧人事、天時兩不諧契，所以屈志於漢，非實忘十姓、四鎮也。如其有力，後且必爭。今忠節忽國家大計，欲為吐蕃鄉導主人，四鎮危機恐從此啟。吐蕃得志，忠節亦當在賊掌股，若為復得事我哉？往吐蕃於國無有恩力，猶欲爭十姓、四鎮；今若效力樹恩，則請分於闐、疏勒者，欲何理抑之？且其國諸蠻及婆羅門方自嫌阻，藉令求我助討者，亦何以拒之？是以古之賢人，不願夷狄妄惠，非不欲其力，懼後求無厭，益生中國事也。臣愚以為用吐蕃之力，不見其使。



 又請阿史那獻者，豈非以可汗子孫能招綏十姓乎？且斛瑟羅及懷道與獻父元慶、叔僕羅、兄俀子，俱可汗子孫也。往四鎮以他匐十姓之亂，請元慶為可汗，卒亦不能招來，而元慶沒賊，四鎮淪陷。忠節亦嘗請以斛瑟羅及懷道為可汗矣，十姓未附而碎葉幾危。又吐蕃亦嘗以俀子、僕羅並拔布為可汗矣，亦不能得十姓而皆自亡滅，此非它，其子孫無惠下之才，恩義素絕故也。豈止不能招懷，且復為四鎮患，則冊可汗子孫其效固試矣。獻又遠於其父兄，人心何繇即附，若兵力足取十姓，不必要須可汗子孫也。



 又請以郭虔瓘搜兵稅馬於拔汗那。往虔瓘已嘗與忠節擅入其國，臣時在疏勒，不聞得一甲一馬，而拔汗那挾忿侵擾，南導吐蕃。將俀子，以擾四鎮。且虔瓘往至拔汗那國，四面無助，若履虛邑，猶引俀子為敝。況今北有娑葛，知虔瓘之西，必引以相援，拔汗那倚堅城而抗於內，突厥邀伺於外，虔瓘等豈能復如往年得安易之幸哉？



 疏奏不省。



 楚客等因建遣攝御史中丞馮嘉賓持節安撫闕啜，以御史呂守素處置四鎮，以牛師獎為安西副都護，代元振領甘、涼兵，召吐蕃並力擊娑葛。娑葛之使娑臘知楚客謀，馳報之。娑葛怒，即發兵出安西、撥換、焉耆、疏勒各五千騎。於是闕啜在計舒河與嘉賓會，娑葛兵奄至，禽闕啜，殺嘉賓，又殺呂守素於僻城、牛師獎於火燒城，遂陷安西，四鎮路絕。元振屯疏勒水上，未敢動。楚客復表周以悌代元振，且以阿史那獻為十姓可汗，置軍焉耆以取娑葛。娑葛遺元振書，且言：「無仇於唐，而楚客等受闕啜金，欲加兵擊滅我，故懼死而鬥。且請斬楚客。」元振奏其狀。楚客大怒，誣元振有異圖，召將罪之。元振使子鴻間道奏乞留定西土，不敢歸京師。以悌乃得罪，流白州，而赦娑葛。



 睿宗立，召為太僕卿。將行，安西酋長有剺面哭送者，旌節下玉門關，去涼州猶八百里，城中爭具壺漿歡迎，都督嗟嘆以聞。景雲二年，進同中書門下三品，遷吏部尚書，封館陶縣男。先天元年，為朔方軍大總管，築豐安、定遠城，兵得保頓。明年，以兵部尚書復同中書門下三品。



 玄宗誅太平公主也，睿宗御承天門，諸宰相走伏外省，獨元振總兵扈帝，事定，宿中書者十四昔乃休。進封代國公，實封四百戶，賜一子官，物千段。俄又兼御史大夫，復為朔方大總管，以備突厥。未行，會玄宗講武驪山，既三令，帝親鼓之，元振遽奏禮止，帝怒軍容不整，引坐纛下，將斬之。劉幽求、張說扣馬諫曰：「元振有大功，雖得罪，當宥。」乃赦死，流新州。開元元年，帝思舊功，起為饒州司馬，怏怏不得志，道病卒，年五十八。十年，贈太子少保。



 元振雖少雄邁，及貴，居處乃儉約，手不置書，人莫見其喜慍。建宅宣陽里，未嘗一至諸院廄。自朝還，對親欣欣，退就室，儼如也。距國初仕至宰相而親具者，唯元振云。



 贊曰：魏、韋皆感概而奮，似矣。及在惸上側臣間，臨機會，不一引手揕奸邪之謀，誠可鄙哉。至牴後艷主以烝譖撼宗社，亦不肯從也。古所謂具臣者，諒乎！元振功顯節完，一跌未復，世恨其蚤歿云。



\end{pinyinscope}