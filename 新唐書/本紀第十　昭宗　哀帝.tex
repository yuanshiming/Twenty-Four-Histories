\article{本紀第十　昭宗　哀帝}

\begin{pinyinscope}

 昭宗聖穆景文孝皇帝諱曄，懿宗第七子也。母曰恭憲皇太后王氏。始封壽王。乾符三年，領幽州盧龍軍節度使。僖宗遇亂再出奔，壽王握兵侍左右，尤見倚信。



 文德元年三月，僖宗疾大漸，群臣以吉王長，且欲立之。觀軍容使楊復恭率兵迎壽王，立為皇太弟，改名敏。乙巳，即皇帝位於柩前。四月戊辰，孫儒陷揚州，自稱淮南節度使，楊行密奔於廬州。庚午，追尊母為皇太后。韋昭度為中書令，孔緯為司空。乙亥，張全義陷孟州，李罕之奔於河東。成汭陷江陵，自稱留後。辛卯，硃全忠及秦宗權戰於蔡州，敗之。五月壬寅，趙德諲以襄州降，以德諲為忠義軍節度使、蔡州四面行營副都統。六月，閬州防禦使王建陷漢州，執刺史張頊，遂寇成都。韋昭度罷為劍南西川節度副大使，兼兩川招撫制置使。十月，陳敬瑄反。辛卯，葬惠聖恭定孝皇帝於靖陵。十一月丙申，秦宗權陷許州，執忠武軍節度使王縕。辛酉，奉國軍將申叢執秦宗權。十二月丁亥，韋昭度為行營招討使，及永平軍節度使王建討陳敬瑄。山南西道節度使楊守厚陷夔州。



 龍紀元年正月癸巳，大赦，改元。翰林學士承旨、兵部侍郎劉崇望同中書門下平章事。壬子，宣武軍將郭璠殺奉國軍留後申叢，自稱留後。二月戊辰，硃全忠俘秦宗權以獻。己丑，宗權伏誅。三月，孔緯為司徒，杜讓能為司空。丙申，錢升陷蘇州，逐刺史徐約。六月，李克用寇邢州。昭義軍節度使孟方立卒，其弟遷自稱留後。楊行密陷宣州，宣歙觀察使趙鍠死之。廬州刺史蔡儔叛附於孫儒。八月甲戌，孟遷叛附於李克用。十月，平盧軍節度使王敬武卒，其子師範自稱留後，陷棣州，刺史張蟾死之。宣歙觀察使楊行密陷常州，刺史杜陵死之。錢升陷潤州。十一月丁未，朝獻於太清宮。戊申，朝享於太廟。己酉，有事於南郊，大赦。十二月，孫儒陷常、潤二州。戊午，孫緯為太保，杜讓能為司徒。壬申，眉州刺史山行章叛附於王建。



 大順元年正月戊子，群臣上尊號曰聖文睿德光武弘孝皇帝，大赦，改元。壬寅，簡州將杜有遷執其刺史員虔嵩，叛附於王建。二月己未，資州將侯元綽執其刺史楊戡，叛附於建。三月戊申，昭義軍節度使李克修卒，其弟克恭自稱留後。四月丙辰，宿州將張筠逐其刺史張紹光。丙寅，嘉州刺史硃實叛附於王建。丙子，戎州將文武堅執其刺史謝承恩，叛附於建。五月，張浚為河東行營都招討宣慰使，京兆尹孫揆副之；幽州盧龍軍節度使李匡威為北面招討使，雲州防禦使赫連鐸副之；硃全忠為南面招討使，王熔為東面招討使，以討李克用。壬寅，昭義軍將安居受殺其節度使李克恭，叛附於硃全忠。癸丑，劍南東川節度使顧彥朗卒，其弟彥暉自稱留後。六月辛酉，雅州將謝從本殺其刺史張承簡，叛附於王建。辛未，硃全忠為河東東面行營招討使。是月，河東將安知建以邢、洺、滋三州叛附於全忠。七月，楊行密陷潤州。戊申，李克用執昭義軍節度使孫揆。八月，錢升殺蘇州刺史杜孺休。楊行密陷蘇州。海南節度使孫儒陷潤州。庚午，硃全忠為中書令。九月，李克用陷潞州。楊行密陷潤、常二州。閏月，孫儒陷常州。壬戌，邛州將任可知殺其刺史毛湘。十月癸未，蜀州刺史李行周叛附於王建。李克用陷邢、洺、滋三州。十一月丁卯，李匡威陷蔚州。是月，張浚及李克用戰於陰地，敗績。孫儒陷蘇州。十二月，李克用陷晉州。



 二年正月庚申，孔緯、張浚罷。翰林學士承旨、兵部侍郎崔昭緯，御史中丞徐彥若為戶部侍郎：同中書門下平章事。甘露鎮使陳可言陷常州。錢升陷蘇州。二月乙巳，赦陳敬瑄。丁未，詔王建罷兵，不受命。是春，淮南大饑。四月庚辰，有彗星入於太微。甲申，大赦，避正殿，減膳，徹樂。賜兩軍金帛，贖所略男女還其家。民年八十以上及疾不能自存者，長吏存恤。訪武德功臣子孫。癸卯，王建寇成都。五月，孫儒陷和、滁二州。六月，楊行密陷和、滁二州。丙午，封子祐為德王。七月，李克用陷雲州，防禦使赫連鐸奔於退渾。孫儒焚揚州以逃。八月庚子，王建陷成都，執劍南西川節度使陳敬瑄，自稱留後。十月壬午，硃全忠陷宿州。十一月己未，曹州將郭銖殺其刺史郭詞，叛附於全忠。辛未，全忠陷壽州。



 景福元年正月己未，硃全忠陷孟州，逐河陽節度使趙克裕。丙寅，大赦，改元。二月，劉崇望罷。錢升陷蘇州。甲申，硃全忠寇鄆州，天平軍節度使硃宣敗之。三月，戶部尚書鄭延昌為中書侍郎、同中書門下平章事。乙巳，楊行密陷楚州，執刺史劉瓚；又陷常州，刺史陳可言死之。丙辰，武定軍節度使楊守忠、龍劍節度使楊守貞會楊守厚兵寇梓州。丙寅，福建觀察使陳巖卒，護閩都將範暉自稱留後。庚午，泉州刺史王潮寇福州。四月辛巳，杜讓能為太尉。六月戊寅，楊行密陷揚州。己巳，鳳翔隴右節度使李茂貞陷鳳州，感義軍節度使滿存奔於興元，遂陷興、洋二州。八月壬申，寇興元，楊守亮、滿存奔於閬州。丙戌，降京畿、關輔囚罪，免淮南、浙西、宣州逋負。十月，蔡儔以廬州叛附於硃全忠，河東將李存孝以邢州叛附於全忠。十一月，有星孛於斗、牛。辛丑，武寧軍將張燧、張諫以濠、泗二州叛附於硃全忠。乙巳，硃友裕陷濮州，執刺史邵儒。孫儒將王壇陷婺州，刺史蔣瑰奔於越州。是歲，明州刺史鐘文季卒，其將黃晟自稱刺史。



 二年正月，徐彥若罷為鳳翔隴右節度使，李茂貞為山南西道節度使。茂貞不受命。二月，楊行密陷常州。三月辛酉，幽州盧龍軍兵馬留後李匡籌逐其兄匡威，自稱節度留後。四月乙亥，王建殺陳敬瑄及劍南西川監軍田令孜。乙酉，有彗星入於太微。丁亥，王熔殺李匡威。戊子，硃全忠陷徐州，武寧軍節度使時溥死之。五月庚子，王潮陷福州，範暉死之，潮自稱留後。七月，楊行密陷廬州，蔡儔死之。八月丙申，嗣覃王嗣周為京西路招討使，神策大將軍李鐵副之，以討李茂貞。庚子，升州刺史張雄卒，其將馮弘鐸自稱刺史。是月，楊行密陷歙州。九月壬午，嗣覃王嗣周及李茂貞戰於興平，敗績。甲申，茂貞犯京師。乙酉，茂貞殺觀軍容使西門重遂、內樞密使李周言童、段詡。貶杜讓能為梧州刺史。壬辰，東都留守、檢校司徒韋昭度為司徒，御史中丞崔胤為戶部侍郎：同中書門下平章事。是月，升州刺史馮弘鐸叛附於楊行密。十月乙未，殺杜讓能及戶部侍郎杜弘徽。楊行密陷舒州。十二月，韋昭度為太傅。邵州刺史鄧處訥陷潭州，欽化軍節度使周岳死之，處訥自稱留後。是歲，建州刺史徐歸範、汀州刺史鐘全慕叛附於王潮。



 乾寧元年正月，有星孛于鶉首。乙丑，大赦，改元。李茂貞以兵來朝。二月，右散騎常侍鄭綮為禮部侍郎、同中書門下平章事。彰義軍節度使張鈞卒，其兄金番自稱留後。三月甲申，李克用寇邢州，執李存孝殺之。五月丙子，王建陷彭州，威戎軍節度使楊晟死之。是月，鄭延昌罷。孫儒將劉建鋒、馬殷陷潭州，武安軍節度使鄧處訥死之，建鋒自稱留後。武岡指揮使蔣勛陷邵州。六月，大同軍防禦使赫連鐸及李克用戰於雲州，死之。戊午，翰林學士承旨、禮部尚書李磎同中書門下平章事。庚申，磎罷。御史大夫徐彥若為中書侍郎、同中書門下平章事。七月，以雨霖避正殿，減膳。鄭綮罷。李茂貞陷閬州。八月，楊守亮伏誅。癸巳，減京畿、興元、洋金商州賦役。九月庚申，李克用陷潞州，昭義軍節度使康君立死之。十月丁酉，封子祤為棣王，禊虔王，禋沂王，禕遂王。十一月，李克用陷武州。十二月，陷新州。甲寅，幽州盧龍軍節度使李匡籌奔於滄州，義昌軍節度使盧彥威殺之。丙辰，李克用陷幽州。是冬，楊行密陷黃州，執刺史吳討。



 二年正月己巳，給事中陸希聲為戶部侍郎、同中書門下平章事。壬申，護國軍節度使王重盈卒，其子珂自稱留後。二月乙未，太子太傅李磎為戶部侍郎、同中書門下平章事。三月，崔胤、李磎罷。戶部侍郎、判戶部王搏為中書侍郎、同中書門下平章事。楊行密陷濠州，執刺史張燧。庚午，河東地震。四月，蘇州大雨雪。陸希聲、韋昭度罷。泰寧軍節度使硃瑾及硃全忠戰於高梧，敗績，其將安福慶死之。楊行密陷壽州，執刺史江從勖。五月甲子，靜難軍節度使王行瑜、鎮國軍節度使韓建及李茂貞犯京師，殺太保致仕韋昭度、太子少師李磎。是月，李克用陷絳州，刺史王瑤死之。六月庚寅，鎮海軍節度使錢升為浙江東道招討使。癸巳，吏部尚書孔緯為司空，兼門下侍郎、同中書門下平章事。七月丙辰，李克用以兵屯於河中。戊午，匡國軍節度使王行約奔於京師。庚申，左右神策軍護軍中尉駱全瓘劉景宣、指揮使王行實李繼鵬反。行在莎城。嗣薛王知柔權知中書事。壬戌，李克用陷同州。甲子，次石門。前護國軍節度使崔胤為中書侍郎、同中書門下平章事。八月戊戌，李克用為邠寧四面行營招討使，保大軍節度使李思孝為北面招討使，定難軍節度使李思諫為東北面招討使，彰義軍節度使張鐇為西面招討使。辛丑，李克用為邠寧四面行營都統。李繼鵬伏誅。赦李茂貞。辛亥，至自石門。壬子，崔昭緯罷。九月丙辰，徐彥若為司空。癸亥，孔緯薨。前昭義軍節度使李罕之為邠寧四面行營副都統。十月，京兆尹孫偓為戶部侍郎、同中書門下平章事。丙戌，李克用及王行瑜戰於梨園，敗之。庚寅，王行約焚寧州以逃。義武軍節度使王處存卒，其子郜自稱留後。十一月丁巳，李克用及王行瑜戰於龍泉，敗之。辛酉，衢州刺史陳儒卒，其弟岌自稱刺史。丁卯，王行瑜伏誅。壬申，齊州刺史硃瓊叛附於硃全忠。丁丑，王建陷利州，刺史李繼顒死之。十二月癸未，赦京師，復大順以來削奪官爵非其罪者。甲申，閬州防禦使李繼雍、蓬州刺史費存、渠州刺史陳璠叛附於王建。丙申，建寇梓州。戊辰，通州刺史李彥昭叛附於建。是歲，安州防禦使宣晟陷桂州，靜江軍節度使周元靜部將劉士政死之，晟自稱知軍府事。



 三年正月癸丑，王建陷龍州，刺史田昉死之。閏月丁亥，果州刺史周雄叛附於建。四月壬子，武安軍亂，殺其節度使劉建峰，其將馬殷自稱留後。五月癸未，楊行密陷蘇州，執刺史成及；陷光州，刺史劉存死之。庚寅，成汭陷黔州，武泰軍節度使王建肇奔於成都。乙未，董昌伏誅。是月，蘄州刺史馮行章叛附於楊行密。六月庚戌，李茂貞犯京師，嗣延王戒丕御之。丙寅，及茂貞戰於婁館，敗績。七月癸巳，行在渭北。甲午，韓建來朝，次華州。乙巳，崔胤罷。丙午，翰林學士承旨、尚書左丞陸扆為戶部侍郎、同中書門下平章事。八月甲寅，王摶罷。乙丑，國子《毛詩》博士硃樸為左諫議大夫、同中書門下平章事。九月乙未，武安軍節度使崔胤為中書侍郎，翰林學士承旨、戶部侍郎崔遠：同中書門下平章事。丁酉，貶陸扆為峽州刺史。十月，李克用及羅弘信戰於白龍潭，敗之。壬子，孫偓持節鳳翔四面行營節度、諸軍都統、招討、處置使。戊午，威勝軍節度使王摶為吏部尚書、同中書門下平章事。十一月戊子，忠國軍節度使李師悅卒，其子繼徽自稱留後。



 四年正月乙酉，韓建以兵圍行宮，殺扈蹕都將李筠。丙申，硃全忠陷鄆州，天平軍節度使硃宣死之。己亥，孫偓罷都統。二月，硃全忠寇兗州，泰寧軍節度使硃瑾奔於淮南，其子用貞以兗州叛附於全忠。全忠陷沂、海、密三州。保義軍節度使王珙寇河中。韓建殺太子詹事馬道殷、將作監許巖士。楊行密為江南諸道行營都統。癸丑，王建陷瀘州，刺史馬敬儒死之。己未，立德王裕為皇太子，太赦，饗於行廟。辛未，王建陷渝州。乙亥，孫偓、硃樸罷。五月壬午，硃全忠陷黃州，刺史矍璋死之。六月，貶王建為南州刺史。以李茂貞為劍南西川節度使，嗣覃王嗣周為鳳翔隴右節度使，茂貞不受命，嗣周及茂貞戰於奉天，敗績。八月，韓建殺通王滋、沂王禋、韶王、彭王、嗣韓王、嗣陳王、嗣覃王嗣周、嗣延王戒丕、嗣丹王允。九月，錢升陷湖州，忠國軍節度使李繼徽奔於淮南。彰義軍節度使張璉為鳳翔西北行營招討使，靜難軍節度使李思諫為鳳翔四面行營副都統，以討李茂貞。十月壬子，遂州刺史侯紹叛附於王建。乙卯，合州刺史王仁威叛附於建。庚申，建陷梓州，劍南東川節度使顧彥暉死之。甲子，封子秘為景王，祚輝王，祺祁王。十一月癸酉，楊行密及硃全忠戰於消口，敗之。丙子，錢升陷臺州。十二月丁未，威武軍節度使王潮卒，其弟審知自稱留後。



 光化元年正月，徐彥若為司徒。二月，赦李茂貞。三月，幽州盧龍軍節度使劉仁恭之子守文陷滄州，義昌軍節度使盧彥威奔於汴州。四月丙寅，立淑妃何氏為皇后。五月己巳，大赦。辛未，硃全忠陷洺州，刺史邢善益死之；又陷邢州。壬午，陷磁州，刺史袁奉韜死之。是月，馬殷陷邵、衡、永三州，刺史蔣勛、楊師遠、唐旻死之。七月丙申，硃全忠陷唐州，又陷隋州，執刺史趙匡璘。八月戊午，陷鄧州，執刺史國湘。壬戌，至自華州。甲子，大赦，改元。九月丙子，有星隕於北方。甲申，錢升陷蘇州。十月，魏博節度使羅弘信卒，其子紹威自稱留後。己亥，硃全忠陷安州，刺史武瑜死之。十一月，衢州刺史陳岌叛附於楊行密。甲寅，封子禛為雅王，祥瓊王。十二月癸未，李罕之陷潞州，自稱節度留後。李克用陷澤州。



 二年正月乙未，給復綿、劍二州二年。丁未，崔胤罷。兵部尚書陸扆同中書門下平章事。是月，李罕之陷沁州。劉仁恭陷貝州。二月甲子，硃全忠陷蔡州，奉國軍節度使崔洪奔於淮南。三月丁巳，全忠陷澤州。六月丁丑，保義軍亂，殺其節度使王珙，其將李璠叛附於全忠。七月壬辰，海州戍將陳漢賓以其州叛附於楊行密。馬殷陷道州，刺史蔡結死之。八月，李克用陷澤、潞、懷三州。十一月，徐彥若為太保，王摶為司空。馬殷陷郴、連二州，刺史陳彥謙、魯景仁死之。辛丑，保義軍將硃簡殺其節度使李璠，叛附於硃全忠。



 三年四月辛未，皇后及皇太子享於太廟。六月丁卯，清海軍節度使崔胤為尚書左僕射，兼門下侍郎、同中書門下平章事。王摶罷。己巳，殺之。七月，浙江溢。八月庚辰，李克用陷洺州，執刺史硃紹宗。九月，硃全忠陷洺州。錢升陷婺州，刺史王壇奔於宣州。衢州刺史陳岌叛附於錢升。乙巳，徐彥若罷。丙午，崔遠罷。戊申，刑部尚書裴贄為中書侍郎、同中書門下平章事。甲寅，硃全忠陷瀛州。十月丙辰，陷景州，執刺史劉仁霸。辛酉，陷莫州。辛巳，陷祁州，刺史楊約死之。甲申陷定州，義武軍節度使王郜奔於太原。十一月己丑，左右神策軍中尉劉季述、王仲先、內樞密使王彥範、薛齊偓作亂，皇帝居於少陽院。辛卯，季述以皇太子裕為皇帝。丁未，太白晝見。十二月，劉季述殺睦王倚。是歲，馬殷陷桂、宜、巖、柳、象五州。睦州刺史陳晟卒，其弟詢自稱刺史。



 天復元年正月乙酉，左神策軍將孫德昭、董彥弼、周承誨以兵討亂，皇帝復於位。劉季述、薛齊偓伏誅，降封皇太子裕為德王。戊申，硃全忠陷絳州。壬子，崔胤為司空。硃全忠陷晉州。二月甲寅，以旱避正殿，減膳。戊辰，硃全忠陷河中，執護國軍節度使王珂。辛未，封全忠為梁王。是月，翰林學士、戶部侍郎王溥為中書侍郎，吏部侍郎裴樞為戶部侍郎：同中書門下平章事。三月辛亥，昭義軍節度使孟遷叛附於硃全忠。四月壬子，全忠陷沁、澤二州。丁巳，儀州刺史張鄂叛附於全忠。甲戌，享於太廟。丙子，大赦，改元。武德、貞觀配饗功臣主祭子孫敘進之，介公、酅公後予一子九品正員官。免光化以來畿內逋負。五月，李茂貞來朝。六月，李克用陷隰、慈二州。十月戊戌，硃全忠犯京師。十一月己酉，陷同州。壬子，如鳳翔。丁巳，硃全忠陷華州，鎮國軍節度使韓建叛附於全忠。辛酉，兵部侍郎盧光啟權句當中書事。癸亥，李茂貞及硃全忠戰於武功，敗績。丁卯，盧光啟為右諫議大夫，參知機務。戊辰，硃全忠犯鳳翔。辛未，陷邠州，靜難軍節度使李繼徽叛附於全忠。甲戌，崔胤、裴樞罷。十二月，鐘傳陷吉州。是歲，清海軍節度使徐彥若卒，行軍司馬劉隱自稱留後。武貞軍節度使雷蒲卒，其子彥威自稱留後。



 二年正月丁卯，給事中韋貽範為工部侍郎、同中書門下平章事。丙子，給事中嚴龜為汴、岐和協使。二月己亥，盜發簡陵。王建陷利州，昭武軍節度使李繼忠奔於鳳翔。三月庚戌，晝晦。癸丑，硃全忠陷汾州。乙卯，浙西大雨雪。戊午，硃全忠陷慈、隰二州。丁卯，李克用陷汾、慈、隰三州。四月，盧光啟罷。丙申，溫州刺史硃褒卒，其兄敖自稱刺史。楊行密陷升州。五月丙午，李茂貞及硃全忠戰於武功，敗績。庚午，韋貽範罷。六月丙子，中書舍人蘇檢為工部侍郎、同中書門下平章事。丙戌，硃全忠陷鳳州。七月甲辰，陷成州。乙巳，陷隴州。八月己亥，韋貽範起復。辛丑，王建陷興元，山南西道節度使王萬弘叛附於建。九月戊申，李茂貞及硃全忠戰於槐林，敗績。武定軍節度使拓拔思恭叛附於王建。十月癸酉，楊行密為東面諸道行營都統，及湖南節度使馬殷討硃全忠。王建陷興州。十一月癸卯，保大軍節度使李茂勛以兵援鳳翔。丙辰，韋貽範薨。十二月癸巳，溫州將丁章逐其刺史硃敖。己亥，硃全忠陷鄜州，保大軍節度使李茂勛叛附於全忠。是歲，盧光稠陷韶州。岳州刺史鄧進思卒，其弟進忠自稱刺史。



 三年正月丙午，平盧軍節度使王師範取兗州。戊申，殺左右神策軍護軍中尉韓全誨張彥弘、內樞密使袁易簡周敬容。辛亥，翰林學士姚洎為汴、岐和協使。壬子，工部尚書崔胤為司空，兼門下侍郎、同中書門下平章事。甲子，幸硃全忠軍。己巳，至自鳳翔，哭於太廟，大赦。庚午，崔胤及硃全忠殺中官七百餘人。辛未，胤判六軍十二衛事。丁章伏誅。二月，雨土。甲戌，貶陸扆為沂王傅，分司東都。丙子，王溥罷。硃全忠殺蘇檢、吏部侍郎盧光啟。戊寅，降京畿、河中鳳翔興德府、同邠鄜三州死罪以下。己卯，輝王祚為諸道兵馬都元帥；庚辰，硃全忠為太尉、中書令副之。崔胤為司徒。乙未，清海軍節度使裴樞為門下侍郎、同中書門下平章事。三月，硃全忠陷青州。楊行密陷密州，刺史劉康乂死之。酉月己卯，硃全忠判元帥府事。五月壬子，荊南節度使成汭及楊行密戰於君山，死之。武貞軍節度使雷彥威之弟彥恭陷江陵。六月乙亥，硃全忠陷登州。九月，楊行密殺奉國軍節度使硃延壽。辛亥，硃全忠陷棣州，刺史邵播死之；陷密州。戊午，平盧軍節度使王師範叛附於全忠。十月，忠義軍將趙匡明陷江陵，自稱留後。王建陷忠、萬、施三州。甲戌，陷夔州。丁丑，平盧軍將劉鄩以兗州叛附於硃全忠。十二月，裴贄罷。楊行密陷宣州，寧國軍節度使田頵死之。辛巳，禮部尚書獨孤損為兵部侍郎、同中書門下平章事。丙申，硃全忠殺尚書左僕射致仕張浚。



 天祐元年正月乙巳，崔胤罷。裴樞判左三軍事，獨孤損判右三軍事。兵部尚書崔遠為中書侍郎，翰林學士、右拾遺柳璨為右諫議大夫：同中書門下平章事。己酉，硃全忠殺太子少傅崔胤及京兆尹鄭元規、威遠軍使陳班。戊午，全忠遷唐都於洛陽。二月丙寅，日中見北斗。戊寅，次陜州。硃全忠來朝。甲申，封子禎為端王，祁豐王，福和王，禧登王，祐嘉王。三月丁未，硃全忠兼判左右神策及六軍諸衛事。閏四月壬寅，次穀水。硃全忠來朝。甲辰，至自西都。享於太廟。大風，雨土。乙巳，大赦，改元。六月，靜難軍節度使楊崇本會李克用、王建兵以討硃全忠。七月乙丑，全忠以兵屯於河中。八月壬寅，全忠以左右龍武統軍硃友恭、氏叔琮、樞密使蔣玄暉兵犯宮門；是夕，皇帝崩，年三十八。明年，起居郎蘇楷請更謚「恭靈莊閔」，廟號襄宗。至後唐同光初，復故號謚雲。



 昭宣光烈孝皇帝諱祝，昭宗第九子也。母曰皇太后何氏。始封輝王。硃全忠已弒昭宗，矯詔立為皇太子，監軍國事。



 天祐元年八月丙午，即皇帝位於柩前。衢州刺史陳璋、睦州刺史陳詢叛附於楊行密。九月庚午，尊皇后為皇太后。十月辛卯朔，日有食之。癸巳，硃全忠來朝。甲午，全忠殺硃友恭、氏叔琮。十一月，全忠陷光州。是歲，虔州刺史盧光稠卒，衙將李圖自稱知州事。



 二年正月，盧約陷溫州。楊行密殺平盧軍節試使安仁義。丁丑，盜焚乾陵下宮。二月，楊行密陷鄂州，武昌軍節度使杜洪死之。戊戌，硃全忠殺德王裕及棣王祤、虔王禊、遂王禕、景王秘、祁王祺、瓊王祥。己酉，葬聖穆景文孝皇帝於和陵。三月甲子，裴樞罷。戊寅，獨孤損罷。禮部侍郎張文蔚同中書門下平章事。甲申，崔遠罷。吏部侍郎楊涉同中書門下平章事。四月乙未，以旱避正殿，減膳。庚子，有彗星出於酉北；甲辰，出於北河。辛亥，降京畿死罪以下，給復山陵役者一年。五月，王建陷金州，戎昭軍節度使馮行襲奔於均州。六月，行襲克金州。楊行密陷婺州，執刺史沈夏。戊子，硃全忠殺裴樞及靜海軍節度使獨孤損、左僕射崔遠、吏部尚書陸扆、工部尚書王溥、司空致仕裴贄、檢校司空兼太子太保致仕趙崇、兵部侍郎王贊。七月，卜郊。岳州刺史鄧進忠叛附於馬殷。九月甲子，硃全忠陷襄州，忠義軍節度使趙匡凝奔於淮南。丙寅，封弟裕為潁王，祐蔡王。硃全忠陷江陵，留後趙匡明奔於成都。乙酉，改卜郊。十月丙戌，硃全忠為諸道兵馬元帥。十一月庚午，三卜郊。庚辰，淮南節度使楊行密卒，以其子渥為淮南節度副大使、東面諸道行營都統。辛巳，硃全忠為相國，總百揆，封魏王。十二月乙未，全忠為天下兵馬元帥，殺蔣玄暉及豐德庫使應頊、尚食使硃建武。癸卯柳璨為司空。戊申，硃全忠殺皇太后。辛亥，罷郊。癸丑，貶柳璨為登州刺史。甲寅，殺璨及太常卿張廷範。



 三年正月壬戌，淮南將王茂章以宣、歙二州叛附於錢升。二月，楊渥陷岳州。癸巳，王建陷歸州。四月癸未朔，日有食之。鎮南軍節度使鐘傳卒，其子匡時自稱留後。六月，錢升陷衢、睦二州，刺史陳璋、陳詢奔於淮南。七月，楊渥陷饒州。八月癸未，硃全忠陷相州。九月，楊渥陷洪州，執鐘匡時。乙亥，匡國軍節度使劉知俊陷坊州，執刺史劉彥暉。十月辛巳，楊崇本會鳳翔、涇原、鄜延、秦隴兵以討硃全忠，戰於美原、敗績。十一月，忠國軍節度使高彥卒，其子澧自稱留後。閏十二月戊辰，李克用陷潞州，昭義軍節度使丁會叛附於克用。乙亥，震電，雨雪。



 四年三月，劉守光囚其父仁恭，自稱幽州盧龍軍節度使。四月戊午，錢升陷溫州。甲子，皇帝遜於位，徙於曹州，號濟陰王。梁開平二年二月遇殺，年十七，謚曰哀帝。後唐明宗追謚昭宣光烈孝皇帝，陵曰溫陵。



 贊曰：自古亡國，未必皆愚庸暴虐之君也。其禍亂之來有漸積，及其大勢巳去，適丁斯時，故雖有智勇，有不能為者矣，可謂真不幸也，昭宗是已。昭宗為人明雋，初亦有志於興復，而外患已成，內無賢佐，頗亦慨然思得非常之材，而用匪其人，徒以益亂。自唐之亡也，其遺毒餘酷，更五代五十餘年，至於天下分裂，大壞極亂而後止。跡其禍亂，其漸積豈一朝一夕哉！



\end{pinyinscope}