\article{卷五十四列傳第三十五　高逸}

\begin{pinyinscope}

 褚伯玉明僧紹顧歡臧榮緒何求劉虯庾易宗測杜京產
 沈飀士吳苞徐伯珍《易》有君子之道四焉，語默之謂也。故有入廟堂而不出，徇江湖而永歸，隱避紛紜，情迹萬品。若道義內足，希微兩亡，藏景窮巖，蔽名愚谷，解桎梏於仁義，示形神於天壤，則名教之外，別有風猷。故堯封有非聖之人，孔門謬雞黍之客。次則揭獨往之高節，重去就之虛名，激競違貪，與世為異。或慮全後悔，事歸知殆；或道有不申，行吟山澤。咸皆用宇宙而成心，借風雲以為戒。求志達道，未或非然；含貞養素，文以藝業。不然，與樵者之在山何殊別哉？故樊英就徵，不稱李固之望；馮恢下節，見陋張華之語。期之塵外，庶以弘多。若今十餘子者，仕不求聞，退不譏俗，全身幽履，服道儒門，斯逸民之
 軌操，故綴為《高逸篇》云爾。



 褚伯玉，字元璩，吳郡錢唐人也。高祖含，始平太守。父襜，征虜參軍。伯玉少有隱操，寡嗜欲。年十八，父為之婚，婦入前門，伯玉從後門出。遂往剡，居瀑布山。性耐寒暑，時人比之王仲都。在山三十餘年，隔絕人物。王僧達為吳郡，苦禮致之，伯玉不得已，停郡信宿，裁交數言而退。寧朔將軍丘珍孫與僧達書曰：「聞褚先生出居貴館，此子滅景雲棲，不事王侯，抗高木食，有年載矣。自非折節好賢，何以致之？昔文舉棲冶城，安道入昌門，於茲而三焉。夫卻粒之士，餐霞之人，乃可暫致，不宜久羈。君當思遂其高步，成其羽化。望其還策之日，暫紆清塵，亦願助為譬說。」僧達答曰：「褚先生從白雲遊舊矣。古之逸民，或留慮兒女，或使華陰成市。而此子索然，唯朋松石，介於孤峰絕嶺者積數十載。近故要其來此，冀慰日夜。比談討芝桂，借
 訪荔蘿，若已窺煙液，臨滄洲矣。知君欲見之，輒當申譬。」



 宋孝建二年，散騎常侍樂詢行風俗，表薦伯玉，加徵聘本州議曹從事，不就。



 太祖即位，手詔吳、會二郡，以禮迎遣，又辭疾。上不欲違其志，敕於剡白石山立太平館居之。建元元年卒，年八十六。常居一樓上，仍葬樓所。孔稚珪從其受道法，為於館側立碑。



 明僧紹，字承烈，平原鬲人也。祖玩，州治中。父略，給事中。僧紹宋元嘉中再舉秀才，明經有儒術。永光中，鎮北府辟功曹，並不就。隱長廣郡嶗山，聚徒立學。淮北沒虜，乃南渡江。明帝泰始六年，徵通直郎，不就。



 升明中太祖為太傅，教辟僧紹及顧歡、臧榮緒以旍幣之禮，徵為記室參軍，不至。僧紹弟慶符為青州，僧紹乏糧食，隨慶符之鬱洲，住弇榆山，棲雲精舍，欣玩水石，竟不一入州城。建元元年冬，詔曰：「朕側席思士，載懷塵外。齊郡明僧紹標志高棲，耽情墳素，
 幽貞之操宜加賁飾。」徵為正員外郎，稱疾不就。其後與崔祖思書曰：「明居士標意可重，吾前旨竟未達邪？小涼欲有講事，卿可至彼，具述吾意，令與慶符俱歸。」又曰：「不食周粟而食周薇，古猶發議。在今寧得息談邪？



 聊以為笑。」



 慶符罷任，僧紹隨歸，住江乘攝山。太祖謂慶符曰：「卿兄高尚其事，亦堯之外臣。朕雖不相接，有時通夢。」遺僧紹竹根如意，筍籜冠。僧紹聞沙門釋僧遠風德，往候定林寺，太祖欲出寺見之。僧遠問僧紹曰：「天子若來，居士若為相對？」



 僧紹曰：「山藪之人，政當鑿壞以遁。若辭不獲命，便當依戴公故事耳。」永明元年，世祖敕召僧紹，稱疾不肯見。詔徵國子博士，不就，卒。子元琳，字仲璋，亦傳家業。



 僧紹長兄僧胤，能玄言。宋世為冀州刺史。弟僧暠，亦好學，宋孝武見之，迎頌其名，時人以為榮。泰始初，為青州刺史。



 慶符，建元初為黃門。



 僧胤子惠照，元徽中為太祖平南主簿，從
 拒桂陽，累至驃騎中兵，與荀伯玉對領直。建元元年為巴州刺史，綏懷蠻蜒，上許為益州，未遷，卒。



 顧歡，字景怡，吳郡鹽官人也。祖赳，晉隆安末，避亂徙居。歡年六七歲書甲子，有簡三篇，歡析計，遂知六甲。家貧，父使驅田中雀，歡作《黃雀賦》而歸，雀食過半，父怒，欲撻之，見賦乃止。鄉中有學舍，歡貧無以受業，於舍壁後倚聽，無遺忘者。八歲，誦《孝經》、《詩》、《論》。及長，篤志好學。母年老，躬耕誦書，夜則燃糠自照。同郡顧顗之臨縣，見而異之，遣諸子與游，及孫憲之，並受經句。歡年二十餘，更從豫章雷次宗諮玄儒諸義。母亡，水漿不入口六七日，廬于墓次，遂隱遁不仕。於剡天台山開館聚徒，受業者常近百人。歡早孤，每讀《詩》至「哀哀父母」，輒執書慟泣，學者由是廢《蓼莪篇》不復講。



 太祖輔政，悅歡風教，徵為揚州主簿，遣中使迎歡。及踐阼，乃至。歡稱「山谷臣顧歡」，上
 表曰：「臣聞舉網提綱，振裘持領，綱領既理，毛目自張。然則道德，綱也；物勢，目也。上理其綱，則萬機時序；下張其目，則庶官不曠。是以湯、武得勢師道則祚延，秦、項忽道任勢則身戮。夫天門開闔，自古有之，四氣相新，絺裘代進。今火澤易位，三靈改憲，天樹明德，對時育物，搜揚仄陋，野無伏言。



 是以窮谷愚夫，敢露偏管，謹刪撰《老氏》，獻《治綱》一卷。伏願稽古百王，斟酌時用，不以芻蕘棄言，不以人微廢道，則率土之賜也，微臣之幸也。幸賜一疏，則上下交泰，雖不求民而民悅，不祈天而天應。應天悅民，則皇基固矣。臣志盡幽深，無與榮勢，自足雲霞，不須祿養。陛下既遠見尋求，敢不盡言。言既盡矣，請從此退。」



 是時員外郎劉思效表陳讜言曰：「宋自大明以來，漸見凋弊，征賦有增於往，天府尤貧於昔。兼軍警屢興，傷夷不復，戍役殘丁，儲元半菽，小民嗷嗷，無樂生之色。貴勢之流，貨室之族，車
 服伎樂，爭相奢麗，亭池第宅，競趣高華，至于山澤之人不敢採飲其水草。貧富相輝，捐源尚末。陛下宜發明詔，吐德音，布惠澤，禁邪偽，薄賦斂，省徭役，絕奇麗之賂，塞鄭、衛之倡，變歷運之化，應質文之用，不亦大哉！又彭、汴有鴟梟之巢，青丘為狐兔之窟，虐害踰紀，殘暴日滋。鬼泣舊泉，人悲故壤，童孺視編發而慚生，耆老看左衽而恥沒。陛下宜仰答天人引領之望，下吊氓黎傾首之勤，授鉞衛、霍之將，遺策蕭、張之師，萬道俱前，窮山蕩谷。此即恆山不足指而傾，渤海不足飲而竭，豈徒殘寇塵滅而已哉！」



 上詔曰：「朕夙旦惟夤，思弘治道，佇夢巖濱，垂精管庫，旰食縈懷，其勤至矣。吳郡顧歡、散騎郎劉思效，或至自丘園，或越在冗位，並能獻書金門，薦辭鳳闕，辨章治體，有協朕心。今出其表，外可詳擇所宜，以時敷奏。歡近已加旍賁，思效可付選銓序，以顯讜言。」歡東歸，上賜麈尾、素琴。



 永明
 元年，詔征歡為太學博士，同郡顧黯為散騎郎。黯字長孺，有隱操，與歡俱不就徵。



 歡晚節服食，不與人通。每旦出戶，山鳥集其掌取食。事黃老道，解陰陽書，為數術多效驗。初元嘉末，出都寄住東府，忽題柱云：「三十年二月二十一日。」



 因東歸。後太初弒逆，果是此年月。自知將終，賦詩言志云：「精氣因天行，遊魂隨物化。」剋死日，卒於剡山，身體柔軟，時年六十四。還葬舊墓，木連理出墓側，縣令江山圖表狀。世祖詔歡諸子撰歡《文議》三十卷。



 佛道二家，立教既異，學者互相非毀。歡著《夷夏論》曰：夫辯是與非，宜據聖典。尋二教之源，故兩標經句。道經云：「老子入關之天竺維衛國，國王夫人名曰凈妙，老子因其晝寢，乘日精入凈妙口中，後年四月八日夜半時，剖左腋而生，墜地即行七步，於是佛道興焉。」此出《玄妙內篇》。佛經云：「釋迦成佛，有塵劫之數。」出《法華無量壽》。或「為國師道士，儒林之宗，」



 出《瑞應本起》。



 歡論之曰：五帝、三皇，莫不有師。國師道士，無過老、莊，儒林之宗，孰出周、孔？若孔、老非佛，誰則當之？然二經所說，如合符契。道則佛也，佛則道也。



 其聖則符，其跡則反。或和光以明近，或曜靈以示遠。道濟天下，故無方而不入；智周萬物，故無物而不為。其入不同，其為必異。各成其性，不易其事。是以端委搢紳，諸華之容；剪髮曠衣，群夷之服。擎跽磬折，侯甸之恭；狐蹲狗踞，荒流之肅。棺殯槨葬，中夏之制；火焚水沈，西戎之俗。全形守禮，繼善之教；毀貌易性，絕惡之學。豈伊同人，爰及異物。鳥王獸長，往往是佛，無窮世界，聖人代興。或昭五典，或布三乘。在鳥而鳥鳴，在獸而獸吼；教華而華言，化夷而夷語耳。雖舟車均於致遠，而有川陸之節；佛道齊乎達化，而有夷夏之別。若謂其致既均，其法可換者，而車可涉川，舟可行陸乎？今以中夏之性，效西戎之法，既不全同，又不全異。下
 棄妻孥，上廢宗祀。嗜欲之物，皆以禮伸；孝敬之典，獨以法屈。悖禮犯順，曾莫之覺。弱喪忘歸，孰識其舊？且理之可貴者，道也；事之可賤者，俗也。



 舍華效夷，義將安取？若以道邪，道固符合矣；若以俗邪，俗則大乖矣。



 屢見刻舷沙門，守株道士，交諍小大，互相彈射。或域道以為兩，或混俗以為一。是牽異以為同，破同以為異。則乖爭之由，淆亂之本也。尋聖道雖同，而法有左右。始乎無端，終乎無末。泥洹仙化，各是一術。佛號正真，道稱正一。一歸無死，真會無生。在名則反，在實則合。但無生之教賒，無死之化切：切法可以進謙弱，賒法可以退夸強。佛教文而博，道教質而精：精非粗人所信，博非精人所能。



 佛言華而引，道言實而抑：抑則明者獨進，引則昧者競前。佛經繁而顯，道經簡而幽：幽則妙門難見，顯則正路易遵。此二法之辨也。



 聖匠無心，方圓有體，器既殊用，教亦異施。佛是破惡之方，
 道是興善之術。



 興善則自然為高，破惡則勇猛為貴。佛跡光大，宜以化物；道跡密微，利用為己。



 優劣之分，大略在茲。



 夫蹲夷之儀，婁羅之辯，各出彼俗，自相聆解。猶蟲嚾鳥聒，何足述效。



 歡雖同二法，而意黨道教。宋司徒袁粲托為道人通公駁之，其略曰：白日停光，恆星隱照，誕降之應，事在老先，似非入關，方炳斯瑞。



 又老、莊、周、孔，有可存者，依日末光，憑釋遺法，盜牛竊善，反以成蠹。



 檢究源流，終異吾黨之為道耳。



 西域之記，佛經之說，俗以膝行為禮，不慕蹲坐為恭，道以三繞為虔，不尚踞傲為肅。豈專戎土，爰亦茲方。襄童謁帝，膝行而進；趙王見周，三環而止。今佛法在華，乘者常安；戒善行交，蹈者恆通。文王造周，大伯創吳，革化戎夷，不因舊俗。豈若舟車，理無代用。佛法垂化，或因或革。清信之士，容衣不改；息心之人，服貌必變。變本從道，不遵彼俗，教風自殊，無患其亂。



 孔、老、釋迦，其人
 或同，觀方設教，其道必異。孔、老治世為本，釋氏出世為宗。發軫既殊，其歸亦異。符合之唱，自由臆說。



 又仙化以變形為上，泥洹以陶神為先。變形者白首還緇，而未能無死；陶神者使塵惑日損，湛然常存。泥洹之道，無死之地，乖詭若此，何謂其同？



 歡答曰：案道經之作，著自西周，佛經之來，始乎東漢，年踰八百，代懸數十。若謂黃老雖久，而濫在釋前，是呂尚盜陳恆之齊，劉季竊王莽之漢也。



 經云，戎氣強獷，乃復略人頰車邪？又夷俗長跽，法與華異，翹左跂右，全是蹲踞。故周公禁之於前，仲尼戒之於後。又舟以濟川，車以征陸。佛起於戎，豈非戎俗素惡邪？道出於華，豈非華風本善邪？今華風既變，惡同戎狄，佛來破之，良有以矣。佛道實貴，故戒業可遵；戎俗實賤，故言貌可棄。今諸華士女，民族弗革，而露首偏踞，濫用夷禮。云於翦落之徒，全是胡人，國有舊風，法不可變。



 又若觀風流教，其道
 必異，佛非東華之道，道非西戎之法，魚鳥異淵，永不相關，安得老、釋二教，交行八表？今佛既東流，道亦西邁，故知世有精麤，教有文質。然則道教執本以領末，佛教救末以存本。請問所異，歸在何許？若以翦落為異，則胥靡翦落矣。若以立像為異，則俗巫立像矣。此非所歸，歸在常住。常住之象，常道孰異？



 神仙有死，權便之說。神仙是大化之總稱，非窮妙之至名。至名無名，其有名者二十七品，仙變成真，真變成神，或謂之聖，各有九品，品極則入空寂，無為無名。若服食茹芝，延壽萬億，壽盡則死，藥極則枯，此修考之士，非神仙之流也。



 明僧紹《正二教論》以為：「佛明其宗，老全其生。守生者蔽，明宗者通。今道家稱長生不死，名補天曹，大乖老、莊立言本理。」



 文惠太子、竟陵王子良並好釋法。吳興孟景翼為道士，太子召入玄圃園。眾僧大會，子良使景翼禮佛，景翼不肯。子良送《十地經》與之。
 景翼造《正一論》，大略曰：「《寶積》云『佛以一音廣說法』。老子云『聖人抱一以為天下式』。



 『一』之為妙，空玄絕於有境，神化贍於無窮，為萬物而無為，處一數而無數，莫之能名，強號為一。在佛曰實相，在道曰玄牝。道之大象，即佛之法身。以不守之守守法身，以不執之執執大象。但物有八萬四千行，說有八萬四千法。法乃至於無數，行亦逮於無央。等級隨緣，須導歸一。歸一曰回向，向正即無邪。邪觀既遣，億善日新。三五四六，隨用而施。獨立不改，絕學無憂。曠劫諸聖，共遵斯一。老、釋未始於嘗分，迷者分之而未合。億善遍修，修遍成聖，雖十號千稱，終不能盡。



 終不能盡，豈可思議。」



 司徒從事中郎張融作《門律》云：「道之與佛，逗極無二。吾見道士與道人戰儒墨，道人與道士辨是非。昔有鴻飛天首，積遠難亮。越人以為鳧，楚人以為乙，人自楚越，鴻常一耳。」以示太子僕周顒。顒難之曰：「虛無法性，其
 寂雖同，位寂之方，其旨則別。論所謂『逗極無二』者，為逗極於虛無，當無二於法性耶？足下所宗之本一物為鴻乙耳。驅馳佛道，無免二末。未知高鑒緣何識本，輕而宗之，其有旨乎？」往復文多不載。



 歡口不辯，善於著筆。著《三名論》，甚工，鐘會《四本》之流也。又注王弼《易》二《繫》，學者傳之。



 始興人盧度，亦有道術。少隨張永北征。永敗，虜追急，阻淮水不得過。度心誓曰：「若得免死，從今不復殺生。」須臾見兩楯流來，接之得過。後隱居西昌三顧山，鳥獸隨之。夜有鹿觸其壁，度曰：「汝壞我壁。」鹿應聲去。屋前有池養魚，皆名呼之，魚次第來，取食乃去。逆知死年月，與親友別。永明末，以壽終。



 初，永明三年，徵驃騎參軍顧惠胤為司徒主簿。惠胤，宋鎮軍將軍覬之弟子也。



 閑居養志，不應徵闢。



 臧榮緒，東莞莒人也。祖奉先，建陵令，父庸民，國子助教。榮緒幼孤，
 躬自灌園，以供祭祀。母喪後，乃著《嫡寢論》，掃灑堂宇，置筵席，朔望輒拜薦，甘珍未嘗先食。純篤好學，括東西晉為一書，紀、錄、志、傳百一十卷。隱居京口教授。南徐州辟西曹，舉秀才，不就。



 太祖為揚州，徵榮緒為主簿，不到。司徒褚淵少時嘗命駕尋之，建元中啟太祖曰：「榮緒，朱方隱者。昔臧質在宋，以國戚出牧彭岱，引為行佐，非其所好，謝疾求免。蓬廬守志，漏濕是安，灌蔬終老。與友關康之沈深典素，追古著書，撰《晉史》十帙，贊論雖無逸才，亦足彌綸一代。臣歲時往京口，早與之遇。近報其取書，始方送出，庶得備錄渠閣，採異甄善。」上答曰：「公所道臧榮緒者，吾甚志之。其有史翰，欲令入天祿，甚佳。」



 榮緒惇愛《五經》，謂人曰：「昔呂尚奉丹書，武王致齋降位，李、釋教誡，並有禮敬之儀。」因甄明至道，乃著《拜五經序論》。常以宣尼生庚子日，陳《五經》拜之。自號「被褐先生。」又以飲酒亂德，言常為誡。永
 明六年卒，年七十四。



 初，榮緒與關康之俱隱在京口，世號為「二隱」。康之字伯愉，河東人。世居丹徒。以墳籍為務。四十年不出門。不應州府辟。宋太始中，徵通直郎，不就。晚以母老家貧，求為嶺南小縣。性清約，獨處一室，稀與妻子相見。不通賓客。弟子以業傳受。尤善《左氏春秋》。太祖為領軍，素好此學，送《春秋五經》，康之手自點定，并得論《禮記》十餘條。上甚悅，寶愛之。遺詔以經本入玄宮。宋末卒。



 何求，字子有，廬江灊人也。祖尚之，宋司空。父鑠，宜都太守。求元嘉末為宋文帝挽郎，解褐著作郎，中軍衛軍行佐，太子舍人，平南參軍，撫軍主簿，太子洗馬，丹陽、吳郡丞。清退無嗜欲。又除征北參軍事，司徒主簿，太子中舍人。泰始中妻亡，還吳葬舊墓。除中書郎，不拜。仍住吳，居波若寺，足不踰戶，人莫見其面。明帝崩，出奔國哀，除為司空從事中郎，不就。乃除永嘉太守。求時寄住南澗寺，不肯詣
 臺，乞於寺拜受，見許。一夜忽乘小船逃歸吳，隱虎丘山，復除黃門郎，不就。永明四年，世祖以為太中大夫，又不就。七年卒，年五十六。



 初，求母王氏為父所害，求兄弟以此無宦情。



 求弟點，少不仕。宋世徵為太子洗馬，不就。隱居東離門卞望之墓側。性率到，鮮狎人物。建元中，褚淵、王儉為宰相，點謂人曰：「我作《齊書》已竟，贊云：『淵既世族，儉亦國華。不賴舅氏，遑恤外家。』欲儉候之，知不可見，乃止。永明元年，徵中書郎。豫章王命駕造門，點從後門逃去。竟陵王子良聞之，曰：「豫章王尚不屈，非吾所議。」遺點嵇叔夜酒杯、徐景山酒鎗以通意。點常自得，遇酒便醉，交遊宴樂不隔也。永元中，京師頻有軍寇，點嘗結裳為褲，與崔慧景共論佛義，其語默之迹如此。



 點弟胤，有儒術，亦懷隱遁之志。所居宅名為小山。隆昌中為中書令，以皇后從叔見親寵。明帝即位，胤賣園宅，將遂本志。建武四年為散騎常侍、
 巴陵王師，聞吳興太守謝朏致仕，慮後之，於是奉表不待報而去，隱會稽山。上大怒，令有司奏彈胤，然發優詔焉。永元二年，徵散騎常侍，太常卿。



 劉虯，字靈預，南陽涅陽人也。舊族，徙居江陵。虯少而抗節好學，須得祿便隱。宋泰始中，仕至晉平王驃騎記室，當陽令。罷官歸家，靜處斷穀，餌術及胡麻。



 建元初，豫章王為荊州，教辟虯為別駕，與同郡宗測、新野庾易並遣書禮請，虯等各修箋答而不應辟命。永明三年，刺史廬陵王子卿表虯及同郡宗測、宗尚之、庾易、劉昭五人，請加蒲車束帛之命。詔徵為通直郎，不就。



 竟陵王子良致書通意。虯答曰：「虯四節臥病，三時營灌，暢餘陰於山澤，託暮情於魚鳥，寧非唐、虞重恩，周、邵宏施？虯進不研機入玄，無洙泗稷館之辯；退不凝心出累，非冢間樹下之節。遠澤既灑，仁規先著。謹收樵牧之嫌，
 敬加軾蛙之義。」



 虯精信釋氏，衣粗布衣，禮佛長齋。注《法華經》，自講佛義。以江陵西沙洲去人遠，乃徙居之。建武二年，詔徵國子博士，不就。其冬虯病，正晝有白雲徘徊簷戶之內，又有香氣及磬聲，其日卒。年五十八。



 劉昭與虯同宗，州辟祭酒從事不就，隱居山中。



 庾易，字幼簡，新野新野人也。徙居屬江陵。祖玫，巴郡太守。父道驥，安西參軍。易志性恬隱，不交外物。建元元年，刺史豫章王辟為驃騎參軍，不就。臨川王映臨州，獨重易，上表薦之，餉麥百斛。易謂使人曰：「民樵採麋鹿之伍，終其解毛之衣；馳騁日月之車，得保自耕之祿。於大王之恩，亦已深矣。」辭不受。永明三年，詔徵太子舍人，不就。以文義自樂。安西長史袁彖欽其風，通書致遺。易以連理機竹翹書格報之。建武二年，詔復徵為司徒主簿，不就。卒。



 宗測，字敬微，南陽人，宋徵士炳孫也。世居江陵。測少靜退，不樂人
 間。歎曰：「家貧親老，不擇官而仕，先哲以為美談，余竊有惑。誠不能潛感地金，冥致江鯉，但當用天道，分地利。孰能食人厚祿，憂人重事乎？」



 州舉秀才，主簿，不就。驃騎豫章王徵為參軍，測答府召云：「何為謬傷海鳥，橫斤山木？」母喪，身負土植松柏。豫章王復遣書請之，闢為參軍。測答曰：「性同鱗羽，愛止山壑，眷戀松筠，輕迷人路。縱宕巖流，有若狂者，忽不知老至。而今鬢已白，豈容課虛責有，限魚慕鳥哉？」永明三年，詔徵太子舍人，不就。



 欲游名山，乃寫祖炳所畫《尚子平圖》於壁上。測長子官在京師，知父此旨，便求祿還為南郡丞，付以家事。刺史安陸王子敬、長史劉寅以下皆贈送之，測無所受。齎《老子》《莊子》二書自隨。子孫拜辭悲泣，測長嘯不視，遂往廬山，止祖炳舊宅。



 魚復侯子響為江州，厚遣贈遺。測曰：「少有狂疾，尋山採藥，遠來至此。量腹而進松術，度形而衣薜蘿，淡然已足，豈容當此
 橫施！」子響命駕造之，測避不見。後子響不告而來，奄至所住，測不得已，巾褐對之，竟不交言，子響不悅而退。



 尚書令王儉餉測蒲褥。頃之，測送弟喪還西，仍留舊宅永業寺，絕賓友，唯與同志庾易、劉虯、宗人尚之等往來講說。刺史隨王子隆至鎮，遣別駕宗哲致勞問，測笑曰：「貴賤理隔，何以及此。」竟不答。建武二年，徵為司徒主簿，不就。卒。



 測善畫，自圖阮籍遇蘇門於行障上，坐臥對之。又畫永業佛影臺，皆為妙作。



 頗好音律，善《易》《老》，續皇甫謐《高士傳》三卷。又嘗遊衡山七嶺，著衡山、廬山記。



 尚之字敬文，亦好山澤。與劉虯俱以驃騎記室不仕。宋末，刺史武陵王辟贊府，豫章王辟別駕，並不就。永明中，與劉虯同徵為通直郎，和帝中興初，又徵為諮議，並不就。壽終。



 杜京產，字景齊，吳郡錢唐人。杜子恭玄孫也。祖運，為劉毅衛
 軍參軍。父道鞠，州從事，善彈棋，世傳五斗米道，至京產及子棲。京產少恬靜，閉意榮宦。頗涉文義，專修黃老。會稽孔覬，清剛有峻節，一見而為款交。郡召主簿，州闢從事，稱疾去。除奉朝請，不就。與同郡顧歡同契，始寧東山開舍授學。建元中，武陵王曄為會稽，太祖遣儒士劉瓛入東為曄講說，京產請瓛至山舍講書，傾資供待，子棲躬自屣履，為瓛生徒下食，其禮賢如此。孔稚珪、周顒、謝抃並致書以通殷勤。



 永明十年，稚珪及光祿大夫陸澄、祠部尚書虞悰、太子右率沈約、司徒右長史張融表薦京產曰：「竊見吳郡杜京產，潔靜為心，謙虛成性，通和發於天挺，敏達表於自然。學遍玄、儒，博通史、子，流連文藝，沈吟道奧。泰始之朝，掛冠辭世，遁捨家業，隱于太平。葺宇窮巖，採芝幽澗，耦耕自足，薪歌有餘。確爾不群，淡然寡慾，麻衣藿食，二十餘載。雖古之志士，何以加之。謂宜釋巾幽谷，結
 組登朝，則巖谷含懽，薜蘿起抃矣。」不報。建武初，徵員外散騎侍郎，京產曰：「莊生持釣，豈為白璧所回。」辭疾不就。年六十四，永元元年卒。



 會稽孔道征，守志業不仕，京產與之友善。



 永明中，會稽鐘山有人姓蔡，不知名。山中養鼠數十頭，呼來即來，遣去便去。



 言語狂易，時謂之「謫仙」。不知所終。



 沈飀士，字雲禎，吳興武康人也。祖膺期，晉太中大夫。飀士少好學，家貧，織簾誦書，口手不息。宋元嘉末，文帝令尚書僕射何尚之抄撰《五經》，訪舉學士，縣以飀士應選。尚之謂子偃曰：「山藪故有奇士也。」少時，飀士稱疾歸鄉，更不與人物通。養孤兄子，義著鄉曲。或勸飀士仕，答曰：「魚縣獸檻，天下一契，聖人玄悟，所以每履吉先。吾誠未能景行坐忘，何為不希企日損。」乃作《玄散賦》以絕世。太守孔山士辟，不應。宗人徐州刺史曇慶、侍中懷文、左率勃來候之，飀士未嘗
 答也。隱居餘干吳差山，講經教授，從學者數十百人，各營屋宇，依止其側。



 飀士重陸機《連珠》，每為諸生講之。



 征北張永為吳興，請飀士入郡。飀士聞郡後堂有好山水，乃往停數月。永欲請為功曹，使人致意。飀士曰：「明府德履沖素，留心山谷，民是以被褐負杖，忘其疲病。必欲飾渾沌以蛾眉，冠越客於文冕，走雖不敏，請附高節，有蹈東海而死爾。」



 永乃止。



 昇明末，太守王奐上表薦之，詔徵為奉朝請，不就。永明六年，吏部郎沈淵、中書郎沈約又表薦飀士義行，曰：「吳興沈飀士，英風夙挺，峻節早樹，貞粹稟於天然，綜博生乎篤習。家世孤貧，藜藿不給，懷書而耕，白首無倦，挾琴採薪，行歌不輟。長兄早卒，孤姪數四，攝尪鞠稚，吞苦推甘。年踰七十，業行無改。元嘉以來，聘召仍疊。玉質踰潔，霜操日嚴。若使聞政王庭，服道槐掖，必能孚朝規於邊鄙，播聖澤於荒垂。」詔又徵為太學博士；建
 武二年，徵著作郎；永元二年，徵太子舍人；並不就。



 飀士負薪汲水，并日而食，守操終老。篤學不倦，遭火，燒書數千卷，飀士年過八十，耳目猶聰明，手以反故抄寫，燈下細書，復成二三千卷，滿數十篋，時人以為養身靜嘿之所致也。著《周易兩繫》《莊子內篇訓》，注《易經》、《禮記》、《春秋》、《尚書》、《論語》、《孝經》、《喪服》、《老子要略》數十卷。以楊王孫、皇甫謐深達生死，而終禮矯偽，乃自作終制。年八十六，卒。



 同郡沈儼之，字士恭，徐州刺史曇慶子，亦不仕。徵太子洗馬，永明元年，徵中書郎。三年，又詔徵前南郡國常侍沈摐為著作郎，建武二年。徵太子舍人，永元二年，徵通直郎。摐字處默，宋領軍寅之兄孫也。



 吳苞，字天蓋，濮陽鄄城人也。儒學，善《三禮》及《老》、《莊》。宋泰始中，過江聚徒教學。冠黃葛巾，竹麈尾，蔬食二十餘年。隆昌元年，詔曰：「處士濮陽吳苞，棲志穹谷，秉操貞固，沈情味古，白首彌厲。徵太學博士。」
 不就。始安王遙光、右衛江祏於蔣山南為立館，自劉瓛卒後，學者咸歸之。以壽終。



 魯國孔嗣之，字敬伯。宋世與太祖俱為中書舍人，並非所好，自廬陵郡去官，隱居鐘山，朝廷以為太中大夫。建武三年卒。



 徐伯珍，字文楚，東陽太末人也。祖父並郡掾史。伯珍少孤貧，書竹葉及地學書。山水暴出，漂溺宅舍，村鄰皆奔走，伯珍累床而止，讀書不輟。叔父璠之與顏延之友善，還祛蒙山立精舍講授，伯珍往從學，積十年，究尋經史，游學者多依之。



 太守瑯邪王曇生、吳郡張淹並加禮辟，伯珍應召便退，如此者凡十二焉。徵士沈儼造膝談論，申以素交。吳郡顧歡擿出《尚書》滯義，伯珍訓答甚有條理，儒者宗之。



 好釋氏、老莊，兼明道術。歲常旱，伯珍筮之，如期雨澍。舉動有禮，過曲木之下，趨而避之。早喪妻，晚不復重娶，自比曾參。宅南九里
 有高山，班固謂之九巖山，後漢龍丘萇隱處也。山多龍鬚檉柏，望之五采，世呼為婦人巖。二年，伯珍移居之。門前生梓樹，一年便合抱；館東石壁夜忽有赤光洞照，俄爾而滅；白雀一雙棲其戶牖；論者以為隱德之感焉。永明二年，刺史豫章王闢議曹從事，不就。家甚貧窶，兄弟四人，皆白首相對，時人呼為「四皓」。建武四年卒，年八十四。受業生凡千餘人。



 同郡樓幼瑜，亦儒學。著《禮捃遺》三十卷。官至給事中。



 又同郡樓惠明，有道術。居金華山，禽獸毒螫者皆避之。宋明帝聞之，敕出住華林園，除奉朝請，固乞不受，求東歸。永明三年，忽乘輕舟向臨安縣，眾不知所以。尋而唐宇之賊破郡。文惠太子呼出住蔣山，又求歸，見許。世祖敕為立館。



 史臣曰：顧歡論夷夏，優老而劣釋。佛法者，理寂乎萬古，迹兆乎中世，淵源浩博，無始無邊，宇宙之所不知，數量之所不盡，盛乎哉！真
 大士之立言也。探機扣寂，有感必應，以大苞小，無細不容。若乃儒家之教，仁義禮樂，仁愛義宜，禮順樂和而已；今則慈悲為本，常樂為宗，施舍惟機，低舉成敬。儒家之教，憲章祖述，引古證今，於學易悟；今樹以前因，報以後果，業行交酬，連璅相襲。陰陽之教，占氣步景，授民以時，知其利害；今則耳眼洞達，心智他通，身為奎井，豈俟甘石。法家之教，出自刑理，禁姦止邪，明用賞罰；今則十惡所墜，五及無間，刀樹劍出，焦湯猛火，造受自貽，罔或差貳。墨家之教，遵上儉薄，磨踵滅頂，且猶非吝；今則膚同斷瓠，目如井星，授子捐妻，在鷹庇鴿。從橫之教，所貴權謀，天口連環，歸乎適變；今則一音萬解，無待戶說，四辯三會，咸得吾師。雜家之教，兼有儒墨；今則五時所宣，於何不盡。農家之教，播植耕耘，善相五事，以藝九穀；今則鬱單粳稻，已異閻浮，生天果報，自然飲食。道家之教，執一虛無，得性亡
 情，凝神勿擾；今則波若無照，萬法皆空，豈有道之可名，寧餘一之可得。道俗對校，真假將讎。釋理奧藏，無往而不有也。能善用之，即真是俗。九流之設，用藉世教，刑名道墨，乖心異旨，儒者不學，無傷為儒；佛理玄曠，實智妙有，一物不知，不成圓聖。若夫神道應現之力，感會變化之奇，不可思議，難用言象。而諸張米道，符水先驗，相傳師法，祖自伯陽。世情去就，有此二學，僧尼道士，矛盾相非。非唯重道，兼亦殉利。詳尋兩教，理歸一極。但跡有左右，故教成先後。廣略為言，自生優劣。道本虛無，非由學至，絕聖棄智，已成有為。有為之無，終非道本。若使本末同無，曾何等級。佛則不然，具縛為種，轉暗成明，梯愚入聖。途雖遠而可踐，業雖曠而有期。勸慕之道，物我無隔。而局情淺智，鮮能勝受。世途揆度，因果二門。雞鳴為善，未必餘慶；膾肉東陵，曾無厄禍。身才高妙，鬱滯而靡達；器思庸鹵，富厚
 以終生。忠反見遺，詭乃獲用。觀此而論，近無罪福，而業有不定，著自經文，三報開宗，斯疑頓曉。史臣服膺釋氏，深信冥緣，謂斯道之莫貴也。



 贊曰：含貞抱樸，
 履道敦學。惟茲潛隱，棄鱗養角。



\end{pinyinscope}