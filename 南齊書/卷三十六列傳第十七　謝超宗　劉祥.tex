\article{卷三十六列傳第十七　謝超宗　劉祥}

\begin{pinyinscope}

 謝超宗，
 陳郡陽夏人也。祖靈運，宋臨川內史。父鳳，元嘉中坐靈運事，同徙嶺南，早卒。超宗元嘉末得還。與慧休道人來往，好學，有文辭，盛得名譽。解褐奉朝請。新安王子鸞，孝武帝寵子，超宗以選補王國常侍。王母殷淑儀卒，超宗作誄奏之，帝大嗟賞，曰：「超宗殊有鳳毛，恐靈運復出。」轉新安王撫軍行參軍。



 泰始初，為建安王司徒參軍事，尚書殿中郎。三年，都令史駱宰議策秀才考格，五問並得為上，四、三為中，二為下，一不合與第。超宗議以為「片辭折獄，寸言挫眾，魯史褒貶，孔《論》興替，皆無俟繁而後秉裁。夫表事之淵，析理
 之會，豈必委牘方切治道。非患對不盡問，患以恆文弗奇。必使一通峻正，寧劣五通而常；與其俱奇，必使一亦宜採。」詔從宰議。



 遷司徒主簿，丹陽丞。建安王休仁引為司徒記室，正員郎，兼尚書左丞中郎。



 以直言忤僕射劉康，左遷通直常侍。太祖為領軍，數與超宗共屬文，愛其才翰。衛將軍袁粲聞之，謂太祖曰：「超宗開亮迥悟，善可與語。」取為長史、臨淮太守。



 粲既誅，太祖以超宗為義興太守。升明二年，坐公事免。詣東府門自通，其日風寒慘厲，太祖謂四座曰：「此客至，使人不衣自暖矣。」超宗既坐，飲酒數甌，辭氣橫出，太祖對之甚歡。板為驃騎諮議。及即位，轉黃門郎。



 有司奏撰立郊廟歌，敕司徒褚淵、侍中謝朏、散騎侍郎孔稚珪、太學博士王咺之、總明學士劉融、何法冏、何曇秀十人並作，超宗辭獨見用。



 為人仗才使酒，多所陵忽。在直省常醉，上召見，語及北方事，超宗曰：「虜動來二
 十年矣，佛出亦無如何！」以失儀出為南郡王中軍司馬。超宗怨望，謂人曰：「我今日政應為司驢。」為省司所奏，以怨望免官，禁錮十年。司徒褚淵送湘州刺史王僧虔，閣道壞，墜水；僕射王儉嘗牛驚，跣下車。超宗撫掌笑戲曰：「落水三公，墮車僕射。」前後言誚，稍布朝野。



 世祖即位，使掌國史，除竟陵王征北諮議參軍，領記室，愈不得志。超宗娶張敬兒女為子婦，上甚疑之。永明元年，敬兒誅，超宗謂丹陽尹李安民曰：「往年殺韓信，今年殺彭越，尹欲何計？」安民具啟之。上積懷超宗輕慢，使兼中丞袁彖奏曰：風聞征北諮議參軍謝超宗，根性浮險，率情躁薄，仕近聲權，務先諂狎。人裁疏黜，亟便詆賤；卒然面譽，旋而背毀。疑間台賢，每窮詭舌；訕貶朝政，必聲兇言。腹誹口謗，莫此之甚；不敬不諱，罕與為二。



 輒攝白從王永先到臺辨問「超宗有何罪過，詣諸貴皆有不遜言語，並依事列對」。



 永先列稱：「主
 人超宗恆行來詣諸貴要，每多觸忤，言語怨懟。與張敬兒周旋，許結姻好，自敬兒死後，惋歎忿慨。今月初詣李安民，語論『張敬兒不應死』。安民道：『敬兒書疏，墨迹炳然，卿何忽作此語？』其中多有不遜之言，小人不悉盡羅縷諳憶。」如其辭列，則與風聞符同。超宗罪自已彰，宜附常準。



 超宗少無士行，長習民慝。狂狡之跡，聯代所疾；迷慠之釁，累朝兼觸。刬容掃轍，久埋世表。屬聖明廣愛，忍禍舒慈，舍之憲外，許以改過。野心不悛，在宥方驕；才性無親，處恩彌戾。遂遘扇非端，空生怨懟，恣囂毒於京輔之門，揚兇悖於卿守之席。此而不翦，國章何寄？此而可貸，孰不可容？請以見事免超宗所居官，解領記室。輒勒外收付廷尉法獄治罪。超宗品第未入簡奏，臣輒奉白簡以聞。



 世祖雖可其奏，以彖言辭依違，大怒，使左丞王逡之奏曰：臣聞行父盡忠，無禮斯疾；農夫去草，見惡必耘。所以振纓稱良，
 登朝著績，未有尸位存私而能保其榮名者也。



 今月九日，治書侍御史臣司馬侃啟彈征北諮議參軍事謝超宗，稱「根性昏動，率心險放，悖議爽真，囂辭犯實，親朋忍聞，衣冠掩目，輒收付廷尉法獄治罪」。



 處劾雖重，文辭簡略，事入主書，被卻還外。其晚，兼御史中丞臣袁彖改奏白簡，始粗詳備。厥初隱衛，實彖之由。



 尋超宗植性險戾，稟行凶詖，豺狼野心，久暴遐邇。張敬兒潛圖反噬，罰未塞愆，而稱怨痛枉，形于言貌。協附姦邪，疑間勳烈，構扇異端，譏議時政，行路同忿，有心咸疾。而阿昧茍容，輕文略奏。又彈事舊體，品第不簡，而釁戾殊常者，皆命議親奏，以彰深愆。況超宗罪逾四凶，過窮南竹，雖下輒收，而文止黃案，沈浮互見，輕重相乖，此而不糾，憲綱將替。



 彖才識疏淺，質幹無聞，憑戚升榮，因慈荷任。不能克己厲情，少酬恩獎，撓法容非，用申私惠。何以糾正邦違，式明王度？臣等參議，
 請以見事免彖所居官，解兼御史中丞，輒攝曹依舊下禁止視事如故。



 治書侍御史臣司馬侃雖承稟有由，而初無疑執，亦合及咎。請杖督五十，奪勞百日。令史卑微，不足申盡，啟可奉行。



 侃奏彈之始，臣等並即經見加推糾，案入主書，方被卻檢，疏謬之愆，伏追震悚。



 詔曰：「超宗釁同大逆，罪不容誅。彖匿情欺國，愛朋罔主，事合極法，特原收治，免官如案，禁錮十年。」



 超宗下廷尉，一宿髮白皓首。詔徙越州，行至豫章，上敕豫章內史虞悰曰：「謝超宗令於彼賜自盡，勿傷其形骸。」



 明年，超宗門生王永先又告超宗子才卿死罪二十餘條。上疑其虛妄，以才卿付廷尉辯，以不實見原。永先於獄自盡。



 劉祥，字顯征，東莞莒人也。祖式之，吳郡太守。父敳，太宰從事中郎。祥宋世解褐為巴陵王征西行參軍，歷驃騎中軍二府，太祖太尉東閣祭酒，驃騎主簿。建元中，為冠軍征虜功曹，為府主武陵王曄
 所遇。除正員外。



 祥少好文學，性韻剛疏，輕言肆行，不避高下。司徒褚淵入朝，以腰扇鄣日，祥從側過，曰：「作如此舉止，羞面見人，扇鄣何益？」淵曰：「寒士不遜。」祥曰：「不能殺袁、劉，安得免寒士？」永明初，遷長沙王鎮軍，板諮議參軍，撰《宋書》，譏斥禪代，尚書令王儉密以啟聞，上銜而不問。歷鄱陽王征虜，豫章王大司馬諮議，臨川王驃騎從事中郎。



 祥兄整為廣州，卒官，祥就整妻求還資，事聞朝廷。於朝士多所貶忽。王奐為僕射，祥與奐子融同載，行至中堂，見路人驅驢，祥曰：「驢！汝好為之，如汝人才，皆已令僕。」著《連珠》十五首以寄其懷。辭曰：蓋聞興教之道，無尚必同；拯俗之方，理貴袪弊。故揖讓之禮，行乎堯舜之朝；干戈之功，盛於殷周之世。清風以長物成春，素霜以凋嚴戒節。



 蓋聞鼓篸懷音，待揚桴以振響；天地涵靈，資昏明以垂位。是以俊乂之臣，借湯、武而隆；英達之君，假伊、周而治。



 蓋聞懸
 饑在歲，式羨藜藿之飽；重炎灼體，不念狐白之溫。故才以偶時為劭；道以調俗為尊。



 蓋聞習數之功，假物可尋；探索之明，循時則缺。故班匠日往，繩墨之伎不衰；大道常存，機神之智永絕。



 蓋聞理定於心，不期俗賞；情貫於時，無悲世辱。故芬芳各性；不待汨渚之哀；明白為寶，無假荊南之哭。



 蓋聞百仞之臺，不挺陵霜之木；盈尺之泉，時降夜光之寶。故理有大而乖權；物有微而至道。



 蓋聞忠臣赴節，不必在朝；列士匡時，義存則乾。故包胥垂涕，不荷肉食之謀；王歜投身，不主廟堂之算。



 蓋聞智出乎身，理無或困；聲係於物，才有必窮。故陵波之羽，不能凈浪；盈岫之木，無以輟風。



 蓋聞良寶遇拙，則奇文不顯；達士逢讒，則英才滅耀。故墜葉垂蔭，明月為之隔輝；堂宇留光，蘭燈有時不照。



 蓋聞跡慕近方，必勢遺於遠大；情係驅馳，固理忘於肥遁。是以臨川之士，時結羨網之悲；負肆之氓，不抱
 屠龍之歎。



 蓋聞數之所隔，雖近則難；情之所符，雖遠則易。是以陟嘆流霜，時獲感天之誠；泣血從刑，而無悟主之智。



 蓋聞妙盡於識，神遠則遺；功接於人，情微則著。故鐘鼓在堂，萬夫傾耳；大道居身，有時不遇。



 蓋聞列草深岫，不改先冬之悴；植松澗底，無奪後凋之榮。故展禽三黜，而無下愚之譽；千秋一時，而無上智之聲。



 蓋聞希世之寶，違時則賤；偉俗之器，無聖必淪。故鳴玉黜於楚岫，章甫窮於越人。



 蓋聞聽絕於聰，非疾響所達；神閉於明，非盈光所燭。故破山之雷，不發聾夫之耳；朗夜之輝，不開矇叟之目。



 有以祥《連珠》啟上者，上令御史中丞任遐奏曰：「祥少而狡異，長不悛徙，請謁絕於私館，反唇彰於公庭，輕議乘輿，歷貶朝望，肆醜無避，縱言自若。厥兄浮櫬，天倫無一日之悲，南金弗獲，嫂侄致其輕絕，孤舟夐反，存沒相捐，遂令暴客掠奪骸柩，行路流嘆，有識傷心。攝祥門生孫狼
 兒列『祥頃來飲酒無度，言語闌逸。道說朝廷，亦有不遜之語，實不避左右，非可稱紙墨。兄整先為廣州，於職喪亡，去年啟求迎喪，還至大雷，聞祥與整妻孟爭計財物瞋忿，祥仍委前還，後未至鵲頭，其夜遭劫，內人並為凶人所淫略』。如所列與風聞符同。請免官付廷尉。」



 上別遣敕祥曰：「卿素無行檢，朝野所悉。輕棄骨肉，侮蔑兄嫂，此是卿家行不足，乃無關他人。卿才識所知，蓋何足論。位涉清途，於分非屈。何意輕肆口噦，詆目朝士，造席立言，必以貶裁為口實？冀卿年齒已大，能自感厲，日望悛革。如此所聞，轉更增甚，諠議朝廷，不避尊賤，肆口極辭，彰暴物聽。近見卿影《連珠》，寄意悖慢，彌不可長。卿不見謝超宗，其才地二三，故在卿前，事殆是百分不一。



 我當原卿性命，令卿萬里思愆。卿若能改革，當令卿得還。」獄鞫祥辭。祥對曰：「被問『少習狡異，長而不悛，頃來飲酒無度，輕議乘輿，歷貶
 朝望，每肆醜言，無避尊賤』，迂答奉旨。囚出身入官，二十餘年，沈悴草萊，無明天壤。皇運初基，便蒙抽擢，祭酒主簿，並皆先朝相府。聖明御宇，榮渥彌隆，諮議中郎，一年再澤。



 廣筵華宴，必參末列，朝半問訊，時奉天輝。囚雖頑愚，豈不識恩？有何怨望，敢生譏議？囚歷府以來，伏事四王：武陵功曹，凡涉二載；長沙諮議，故經少時；奉隸大司馬，並被恩拂，驃騎中郎，親職少日；臨川殿下不遺蟲蟻，賜參辭華。司徒殿下文德英明，四海傾屬。囚不涯卑遠，隨例問訊，時節拜覲，亦沾眄議。自餘令王，未被祗拜，既不經伏節，理無厚薄。敕旨制書，令有疑則啟。囚以天日懸遠，未敢塵穢。私之疑事，衛將軍臣儉，宰輔聖朝，令望當世，囚自斷才短，密以諮儉，儉為折衷，紙跡猶存。未解此理云何敢為『歷貶朝望』。云囚『輕議乘輿』，為向誰道？若向人道，則應有主甲，豈有事無仿佛，空見羅謗？囚性不耐酒，親知所悉，
 強進一升，便已迷醉。」其餘事事自申。乃徙廣州。祥至廣州，不得意，終日縱酒，少時病卒，年三十九。



 祥從祖兄彪，祥曾祖穆之正胤。建元初，降封南康縣公，虎賁中郎將。永明元年，坐廟墓不修削爵。後為羽林監。九年，又坐與亡弟母楊別居，不相料理，楊死不殯葬，崇聖寺尼慧首剃頭為尼，以五百錢為買棺材，以泥洹輿送葬劉墓。為有司所奏，事寢不出。



 史臣曰：魏文帝云「文人不護細行」，古今之所同也。由自知情深，在物無競，身名之外，一概可蔑。既徇斯道，其弊彌流，聲裁所加，取忤人世。向之所以貴身，翻成害已。故通人立訓，為之而不恃也。



 贊曰：超宗蘊文，祖構餘芬。劉祥慕異，言亦不群。違朝失典，流放南濆。



\end{pinyinscope}