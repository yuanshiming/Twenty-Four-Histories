\article{卷二十列傳第一　皇后}

\begin{pinyinscope}

 六
 宮位號，漢、
 魏以來，因襲增置，世不同矣。建元元年，有司奏置貴嬪、夫人、貴人為三夫人，修華、修儀、修容、淑妃、淑媛、淑儀、婕妤、容華、充華為九嬪，美人、中才人、才人為散職。永明元年，有司奏貴妃、淑妃並加金章紫綬，佩于窴玉。淑妃舊擬九棘，以淑為溫恭之稱，妃為亞後之名，進同貴妃，以比三司。



 夫人之號，不殊蕃國。降淑媛以比九卿。七年，復置昭容，位在九嬪。建元三年，太子宮置三內職，良娣比開國侯，保林比五等侯，才人比駙馬都尉。



 宣孝陳皇后，諱道正，臨淮東陽人，魏司徒陳矯後。父肇之，郡孝廉。後少家貧，勤織作。家人矜其勞，或止之，後終不改。嫁於
 宣帝，庶生衡陽元王道度、始安貞王道生，后生太祖。太祖年二歲，乳人乏乳，后夢人以兩甌麻粥與之，覺而乳大出，異而說之。宣帝從仕在外，后常留家治事教子孫。有相者謂后曰：「夫人有貴子而不見也。」后歎曰：「我三兒誰當應之！」呼太祖小字曰：「正應是汝耳。」



 宣帝殂後，后親自執勤，婢使有過誤，恕不問也。太祖雖從官，而家業本貧，為建康令時，高宗等冬月猶無縑纊，而奉膳甚厚。後每撤去兼肉，曰：「於我過足矣。」



 殂于縣舍，年七十三。昇明三年，追贈竟陵公國太夫人，蜜印，畫青綬，祠以太牢；建元元年，追尊孝皇后。贈外祖父肇之金紫光祿大夫，謚曰敬侯。后母胡氏為永昌縣靖君。



 高昭劉皇后，諱智容，廣陵人也。祖玄之，父壽之，並員外郎。後母桓氏夢吞玉勝生后，時有紫光滿室，以告壽之，壽之曰：「恨非是男。」桓曰：「雖女，亦足興家矣。」後母寢臥，家人常見上如有雲氣焉。年十
 餘歲，歸太祖，嚴正有禮法，家庭肅然。宋泰豫元年殂，年五十。歸葬宣帝墓側，今泰安陵也。門生王清與墓工始下鍤，有白兔跳起，尋之不得，及墳成，兔還棲其上。昇明二年，贈竟陵公國夫人；三年，贈齊國妃；印綬如太妃。建元元年，尊謚昭皇后。三年，贈后父金紫光祿大夫，母桓氏上虞都鄉君；壽之子興道司徒屬，文蔚豫章內史，義徽光祿大夫，義倫通直郎。



 武穆裴皇后，諱惠昭，河東聞喜人也。祖樸之，給事中。父璣之，左軍參軍。



 后少與豫章王妃庾氏為娣姒，庾氏勤女工，奉事太祖、昭后恭謹不倦，后不能及，故不為舅姑所重，世祖家好亦薄焉。性剛嚴，竟陵王子良妃袁氏布衣時有過，后加訓罰。升明三年，為齊世子妃。建元元年，為皇太子妃。三年，后薨。謚穆妃，葬休安陵。世祖即位，追尊皇后。贈璣之金紫光祿大夫，后母檀氏餘杭廣昌鄉元君。



 舊
 顯陽、昭陽殿，太后、皇后所居也。永明中無太后、皇后，羊貴嬪居昭陽殿西，范貴妃居昭陽殿東，寵姬荀昭華居鳳華柏殿。宮內御所居壽昌畫殿南閣，置白鷺鼓吹二部，乾光殿東西頭，置鐘磬兩廂，皆宴樂處也。上數遊幸諸苑囿，載宮人從後車。宮內深隱，不聞端門鼓漏聲，置鐘於景陽樓上，宮人聞鐘聲，早起裝飾。



 至今此鐘唯應五鼓及三鼓也。車駕數幸琅邪城，宮人常從，早發至湖北埭，雞始鳴。



 吳郡韓蘭英，婦人有文辭。宋孝武世，獻《中興賦》，被賞入宮。宋明帝世，用為宮中職僚。世祖以為博士，教六宮書學，以其年老多識，呼為「韓公」。



 文安王皇后，諱寶明，琅邪臨沂人也。祖韶之，吳興太守，父曄之，太宰祭酒。



 宋世，太祖為文惠太子納后，桂陽賊至，太祖在新亭，傳言已沒，宅復為人所抄掠，文惠太子、竟陵王子良奉
 穆后、庾妃及後挺身送后兄昺之家，事平乃出。建元元年，為南郡王妃。四年，為皇太子妃，無寵。太子為宮人製新麗衣裳及首飾，而後床帷陳設故舊，釵鑷十餘枚。永明十一年，為皇太孫太妃。鬱林即位，尊為皇太后，稱宣德宮。贈後父金紫光祿大夫，母桓氏豐安縣君。其年十二月，備法駕謁太廟，高宗即位，出居鄱陽王故第，為宣德宮。永元三年，梁王定京邑，迎后入宮稱制，至禪位。天監十一年，薨，年五十八。葬崇安陵。謚曰安后。兄晃義興太守。



 鬱林王何妃，名婧英，廬江灊人，撫軍將軍戢之女也。永明二年，納為南郡王妃。十一年，為皇太孫妃。鬱林王即位，為皇后。嫡母劉氏為高昌縣都鄉君，所生母宋氏，為餘杭廣昌鄉君。將拜，鏡在床無故墮地。其冬，與太后同日謁太廟。後稟性淫亂，為妃時，便與外人奸通。在後宮，復通帝左右楊氏之，與同寢處如伉儷。



 氏之又與帝
 相愛褻，故帝恣之。迎后親戚入宮，賞賜人百數十萬。以世祖耀靈殿處後家屬。帝被廢，後貶為王妃。



 海陵王王妃，名韶明，瑯邪臨沂人，太常慈女也。永明八年，納為臨汝公夫人。



 鬱林即位，為新安王妃。延興元年，為皇后。其年，降為海陵王妃。



 明敬劉皇后，諱惠端，彭城人，光祿大夫道弘孫也。太祖為高宗納之。建元三年，除西昌侯夫人。永明七年，卒，葬江乘縣張山。延興元年，贈宣城王妃；高宗即位，追尊為敬皇后。贈父通直郎景猷金紫光祿大夫，母王氏平陽鄉君。永泰元年，高宗崩，改葬，祔于興安陵。



 東昏褚皇后，名令璩，河南陽翟人，太常澄女也。建武二年，納為皇太子妃。



 明年，謁敬后廟。東昏即位，為皇后。帝寵潘妃，后不被遇。黃淑儀生太子誦，東昏廢，並為
 庶人。



 和帝王皇后，名蕣華，瑯邪臨沂人，太尉儉孫也。初為隨王妃。中興元年，為皇后。帝禪位，後降為妃。



 史臣曰：后妃之德，著自風謠，義起閨房，而道化天下。繰盆獻種，罔非耕織，佩管晨興，與子同事，可以光熙閫業，作儷公侯。孝、昭二後，並有賢明之訓，不得母臨萬國。寶命方昌，椒庭虛位，有婦人焉，空慕周興，禎符顯瑞，徒萃徽名。



 若使掖作同休，陰教遠燮，則馬、鄧風流，復存乎此。太祖創命，宮禁貶約，毀宋明之紫極，革前代之逾奢，衣不文繡，色無紅採，永巷貧空，有同素室。世祖嗣位，運藉休平，壽昌前興，鳳華晚構，香柏文檉，花梁繡柱，雕金鏤寶，頗用房帷，趙瑟《吳趨》，承閑奏曲，歲費傍恩，足使充牣，事由私蓄，無損國儲。高宗仗數矯情，外行儉陋，內奉宮業，曾莫云改。東昏喪道，侈風大扇，銷糜海內，以贍浮飾，哲婦傾城，同符殷、夏。嗚呼！所以垂戒於方來
 也。



 贊曰：宣武孝則，識有先知。高昭誕武，世載母儀。裴穆儲閫，位亦從隳。明敬典冊，配在宗枝。秋宮亦遽，軒景前虧。文安廢主，百憂已離。中興秉制，揖讓弘規。



\end{pinyinscope}