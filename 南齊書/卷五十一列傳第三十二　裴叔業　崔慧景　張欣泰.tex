\article{卷五十一列傳第三十二　裴叔業　崔慧景　張欣泰}

\begin{pinyinscope}

 裴叔業，河東聞喜人，晉冀州刺史徽後也。徽子游擊將軍黎，遇中朝亂，子孫沒涼州，仕於張氏。黎玄孫先福，義熙末還南，至滎陽太守。叔業父祖晚渡。少便弓馬，有武幹。宋元徽末，累官為羽林監，太祖驃騎行參軍。建元元年，除屯騎校尉。虜侵司豫二州，以叔業為軍主征討，本官如故。上初即位，群下各獻讜言。二年，叔業上疏曰：「成都沃壤，四塞為固，古稱一人守隘，萬夫趑趄。雍、齊亂於漢世，譙、李寇於晉代，成敗之跡，事載前史。頃世以來，綏馭乖術，地惟形勢，
 居之者異姓，國實武用，鎮之者無兵，致寇掠充斥，賧稅不斷。宜遣帝子之尊，臨撫巴蜀，總益、梁、南秦為三州刺史。率文武萬人，先啟岷漢，分遣郡戍，皆配精力，搜盪山源，糾虔奸蠹。威令既行，民夷必服。」除寧朔將軍，軍主如故。永明四年，累至右軍將軍，東中郎諮議參軍。



 高宗為豫州，叔業為右軍司馬，加建威將軍、軍主，領陳留太守。七年，為王敬則征西司馬，將軍、軍主如故。隨府轉驃騎。在壽春為佐數年。九年，為寧蠻長史、廣平太守。雍州刺史王奐事難，叔業率部曲於城內起義。上以其有乾用，仍留為晉安王征北諮議，領中兵，扶風太守，遷晉熙王冠軍司馬。延興元年，加寧朔將軍，司馬如故。叔業早與高宗接事，高宗輔政，厚任叔業以為心腹，使領軍掩襲諸蕃鎮，叔業盡心用命。



 建武二年，虜圍徐州，叔業以軍主隸右衛將軍蕭坦之救援。叔業攻虜淮柵外二城，克之，賊眾赴水死
 甚眾。除黃門侍郎。上以叔業有勳誠，封武昌縣伯，五百戶。



 仍為持節、督徐州軍事、冠軍將軍、徐州刺史。四年，虜主寇沔北，上令叔業援雍州。叔業啟：「北人不樂遠行，唯樂侵伐虜堺，則雍司之賊，自然分張，無勞動民向遠也。」上從之。叔業率軍攻虹城，獲男女四千餘人。徙督豫州、輔國將軍、豫州刺史，持節如故。



 永泰元年，叔業領東海太守孫令終、新昌太守劉思效、馬頭太守李僧護等五萬人圍渦陽，虜南兗州所鎮，去彭城百二十里。偽兗州刺史孟表固守拒戰，叔業攻圍之，積所斬級高五丈，以示城內。又遣軍主蕭璝、成寶真分攻龍亢戍，即虜馬頭郡也。虜閉城自守。偽徐州刺史廣陵王率二萬人、騎五千匹至龍亢，璝等拒戰不敵。



 叔業三萬餘人助之，數道攻虜。虜新至，營未立，於是大敗。廣陵王與數十騎走，官軍追獲其節。虜又遣偽將劉藻、高聰繼至，叔業率軍迎擊破之，再戰，斬
 首萬級，獲生口三千人，器仗驢馬絹布千萬計。虜主聞廣陵王敗，遣偽都督王肅、大將軍楊大眼步騎十八萬救渦陽，叔業見兵盛，夜委軍遁走。明日，官軍奔潰，虜追之，傷殺不可勝數，日暮乃止。叔業還保渦口，上遣使慰勞。



 高宗崩，叔業還鎮。少主即位，誅大臣，京師屢有變發。叔業登壽春城北望肥水，謂部下曰：「卿等欲富貴乎？我言富貴亦可辦耳。」永元元年，徙督南兗兗徐青冀五州軍事、南兗州刺史，將軍、持節如故。叔業見時方亂，不樂居近蕃，朝廷疑其欲反，叔業亦遣使參察京師消息，於是異論轉盛。叔業兄子植、揚並為直閣，殿內驅使。慮禍至，棄母奔壽陽，說叔業以朝廷必見掩襲。徐世檦等慮叔業外叛，遣其宗人中書舍人裴長穆宣旨，許停本任。叔業猶不自安，而植等說之不已，叔業憂懼，問計於梁王，梁王令遣家還都，自然無患。叔業乃遣子芬之等還質京師。明年，進
 號冠軍將軍。傳叔業反者不已，芬之愈懼，復奔壽春。於是發詔討叔業，遣護軍將軍崔慧景、征虜將軍豫州刺史蕭懿督水陸眾軍西討，頓軍小峴。叔業病困，植請救魏虜，送芬之為質。叔業尋卒，虜遣大將軍李醜、楊大眼二千餘騎入壽春。



 初，虜主元宏建武二年至壽春，其下勸攻城。宏曰：「不須攻，後當降也。」植等皆還洛陽。



 崔慧景，字君山，清河東武城人也。祖構，奉朝請。父系之，州別駕。慧景初為國子學生。宋泰始中，歷位至員外郎，稍遷長水校尉，寧朔將軍。太祖在淮陰，慧景與宗人祖思同時自結。太祖欲北渡廣陵，使慧景具船於陶家後渚，事雖不遂，以此見親。除前軍。沈攸之事平，仍出為武陵王安西司馬、河東太守，使防捍陜西。



 昇明三年，豫章王為荊州，慧景留為鎮西司馬，兼諮議，太守如故。太祖受禪，封樂安縣子，三百戶。豫章王遣慧景奉表稱慶還京師，太祖召見，加意勞
 接。轉平西府司馬、南郡內史。仍遷為南蠻長史，加輔國將軍，內史如故。先是蠻府置佐，資用甚輕，至是始重其選。



 建元元年，虜動，豫章王遣慧景三千人頓方城，為司州聲援。虜退，梁州賊李烏奴未平，以慧景為持節、都督梁南北秦沙四州軍事、西戎校尉、梁南秦二州刺史，將軍如故。敕荊州資給發遣，配以實甲千人，步道從襄陽之鎮。初，烏奴屢為官軍所破，走氐中，乘間出，擾動梁、漢，據關城。遣使詣荊州請降，豫章王不許。遣中兵參軍王圖南率益州軍從劍閣掩討，大摧破之，烏奴還保武興。慧景發漢中兵眾，進頓白馬。遣支軍與圖南腹背攻擊，烏奴大敗，遂奔於武興。



 世祖即位，進號冠軍將軍。在州蓄聚，多獲珍貨。永明三年，以本號還。遷黃門郎，領羽林監。明年，遷隨王東中郎司馬，加輔國將軍。出為持節、督司州軍事、冠軍將軍、司州刺史。母喪，詔起復本任。慧景每罷州，輒傾
 資獻奉，動數百萬，世祖以此嘉之。九年，以本號征還，轉太子左率，加通直常侍。明年，遷右衛將軍，加給事中。



 是時虜將南侵，上出慧景為持節、督豫州郢州之西陽司州之汝南二郡諸軍事、冠軍將軍、豫州刺史。鬱林即位，進號征虜將軍。慧景以少主新立，密與虜交通，朝廷疑懼。高宗輔政，遣梁王至壽春安慰之，慧景遣密啟送誠勸進，徵還，為散騎常侍，左衛將軍。建武二年，虜寇徐、豫，慧景以本官假節向鐘離，受王玄邈節度。



 尋加冠軍將軍。四年，遷度支尚書，領太子左率。



 冬，虜主攻沔北五郡，假慧景節，率眾二萬，騎千匹，向襄陽。雍州眾軍並受節度。永泰元年，慧景至襄陽，五郡已沒。加慧景平北將軍，置佐史，分軍助戍樊城。慧景頓渦口村，與太子中庶子梁王及軍主前寧州刺史董仲民、劉山陽、裴帟、傅法憲等五千餘人進行鄧城。前參騎還，稱虜軍且至。須臾，望數萬騎俱來，慧景據
 南門，梁王據北門，令諸軍上城上。時慧景等蓐食輕行，皆有饑懼之色。軍中北館客三人走投虜，具告之。虜偽都督中軍大將軍彭城王元勰分遣偽武衛將軍元蚪趣城東南，斷慧景歸路，偽司馬孟斌向城東，偽右衛將軍播正屯城北，交射城內。梁王欲出戰，慧景曰：「虜不夜圍人城，待日暮自當去也。」既而虜眾轉盛，慧景於南門拔軍，眾軍不相知，隨後奔退。虜軍從北門入，劉山陽與部曲數百人斷後死戰，虜遣鎧馬百餘匹突取山陽，山陽使射手射之，三人倒馬，手殺十餘人，不能禁，且戰且退。慧景南出過鬧溝，軍人蹈藉，橋皆斷壞，虜軍夾路射之，軍主傅法憲見殺，赴溝死者相枕。山陽取襖杖填溝，乘之得免。虜主率大眾追之，晡時，虜主至沔北，圍軍主劉山陽，山陽據城苦戰，至暮，虜乃退。眾軍恐懼，其夕皆下船還襄陽。



 東昏即位，改領右衛將軍，平北、假節如故。未拜。永元元年，
 遷護軍將軍，尋加侍中。陳顯達反，加慧景平南將軍，都督眾軍事，屯中堂。時輔國將軍徐世檦專勢號令，慧景備員而已。帝既誅戮將相，舊臣皆盡，慧景自以年宿位重，轉不自安。明年，裴叔業以壽春降虜，改授慧景平西將軍，假節、侍中、護軍如故，率軍水路征壽陽。軍頓白下，將發，帝長圍屏除出瑯邪城送之。帝戎服坐城樓上，召慧景單騎進圍內，無一人自隨者。裁交數言，拜辭而去。慧景既得出，甚喜。子覺為直閣將軍，慧景密與期。四月慧景至廣陵，覺便出奔。



 慧景過廣陵數十里，召會諸軍主曰：「吾荷三帝厚恩，當顧託之重。幼主昏狂，朝廷壞亂，危而不扶，責在今日。欲與諸君共建大功，以安宗社，何如？」眾皆響應。於是回軍還廣陵，司馬崔恭祖守廣陵城，開門納之。帝聞變，以征虜將軍右衛將軍左興盛假節，督京邑水陸眾軍。慧景停二日，便收眾濟江集京口。江夏王寶玄又
 為內應，合二鎮兵力，奉寶玄向京師。



 臺遣驍騎將軍張佛護、直閣將軍徐元稱、屯騎校尉姚景珍、西中郎參軍徐景智、游盪軍主董伯珍、騎官桓靈福等據竹里為數城。寶玄遣信謂佛護曰：「身自還朝，君何意苦相斷遏？」佛護答曰：「小人荷國重恩，使於此創立小戍。殿下還朝，但自直過，豈敢干斷。」遂射慧景軍，因合戰。慧景子覺及崔恭祖領前鋒，皆傖楚善戰；又輕行不爨食。以數舫緣江載酒肉為軍糧。每見臺軍城中煙火起，輒盡力攻擊，臺軍不復得食，以此饑困。元稱等議欲降，佛護不許。十二日，恭祖等復攻之，城陷，佛護單馬走，追得斬首，徐元稱降，餘軍主皆死。慧景至臨沂，令李玉之發橋斷路，慧景收殺之。



 臺遣中領軍王瑩都督眾軍，據湖頭築壘，上帶蔣山西巖，實甲數萬。慧景至查硎，竹塘人萬副兒善射獵，能捕虎，投慧景曰：「今平路皆為臺軍所斷，不可議進。



 唯宜從蔣山龍尾
 上，出其不意耳。」慧景從之，分遣千餘人魚貫緣山，自西巖夜下，鼓叫臨城中。臺軍驚恐，即時奔散。帝又遣右衛將軍左興盛率臺內三萬人拒慧景於北籬門，望風退走。慧景引軍入樂遊苑，恭祖率輕騎十餘匹突進北掖門，乃復出，宮門皆閉。慧景引眾圍之。於是東府、石頭、白下、新亭諸城皆潰。左興盛走，不得入宮，逃淮渚荻舫中，慧景擒殺之。宮中遣兵出盪，不剋。慧景燒蘭臺府署為戰場，守衛尉蕭暢屯南掖門處分城內，隨方應擊，眾心以此稍安。



 慧景稱宣德太后令，廢帝為吳王。時巴陵王昭胄先逃民間，出投慧景，慧景意更向之，故猶豫未知所立。竹里之捷，子覺與恭祖爭勳，慧景不能決。恭祖勸慧景射火箭燒北掖樓，慧景以大事垂定，後若更造，費用功力，不從其計。性好談義，兼解佛理，頓法輪寺，對客高談。恭祖深懷怨望。



 先是衛尉蕭懿為征虜將軍、豫州刺史，自歷陽步道
 征壽陽。帝遣密使告之，懿率軍主胡松、李居士等數千人自採石濟岸，頓越城，舉火，臺城中鼓叫稱慶。恭祖先勸慧景遣二千人斷西岸軍，令不得渡，慧景以城旦夕降，外救自然應散。至是恭祖請擊義師，又不許。乃遣子覺將精手數千人渡南岸。義師昧旦進戰，數合，士皆致死，覺大敗，赴淮死者二千餘人，覺單馬退，開桁阻淮。其夜，崔恭祖與驍將劉靈運詣城降，慧景眾情離壞，乃將腹心數人潛去，欲北渡江，城北諸軍不知，猶為拒戰。城內出盪，殺數百人。義軍渡北岸，慧景餘眾皆奔。慧景圍城凡十二日，軍旅散在京師，不為營壘。及走，眾於道稍散，單馬至蟹浦，為漁父所斬，以頭內鰍魚籃，擔送至京師，時年六十三。



 追贈張佛護為司州刺史，左興盛豫州刺史，並征虜將軍，徐景智、桓靈福屯騎校尉，董伯珍員外郎，李玉之給事中，其餘有差。



 恭祖者，慧景宗人，驍果便馬槊，氣力絕人，
 頻經軍陣，討王敬則，與左興盛軍容袁文曠爭敬則首，訴明帝曰：「恭祖禿馬絳衫，手刺倒賊，故文曠得斬其首。



 以死易勛，而見枉奪。若失此勛，要當刺殺左興盛。」帝以其勇健，使謂興盛曰：「何容令恭祖與文曠爭功。」遂封二百戶。慧景平後，恭祖系尚方，少時殺之。



 覺亡命為道人，見執伏法。臨刑與妹書曰：「捨逆旅，歸其家，以為大樂；況得從先君遊太清乎！古人有力扛周鼎，而有立錐之嘆，以此言死，亦復何傷！平生素心，士大夫皆知之矣。既不得附驥尾，安得施名於後世？慕古竹帛之事，今皆亡矣。」慧景妻女亦頗知佛義。



 覺弟偃，為始安內史，藏竄得免。和帝西臺立，以為寧朔將軍。中興元年，詣公車門上書曰：「臣竊惟太祖、高宗之孝子忠臣，而昏主之賊臣亂子者，江夏王與陛下，先臣與鎮軍是也。臣聞堯舜之心，常以天下為憂，而不以位為樂。彼孑然之舜，壟畝之人，猶尚若此；況祖業之
 重，家國之切？江夏既行之於前，陛下又蹈之於後，雖成敗異術，而所由同方也。陛下初登至尊，與天合符。天下纖介之屈，尚望陛下申之，絲髮之冤，尚望陛下理之，況先帝之子，陛下之兄，所行之道，即陛下所由哉？如此尚弗恤，其餘何幾哉？陛下德侔造化，仁育群生，雖在昆蟲草木，有不得其所者，覽而傷焉，而況乎友愛天至，孔懷之深！夫豈不懷，將以事割。此實左右不明，未之或詳。惟陛下公聽並觀，以詢之芻蕘。群臣有以臣言為不可，乞使臣廷辯之，則天人之意塞，四海之疑釋。必若不然，幸小民之無識耳。使其曉然知此，相聚而逃陛下，以責江夏之冤，朝廷將何以應之哉？若天聽沛然回光，發惻愴之詔，而使東牟朱虛東褒儀父之節，則荷戈之士，誰不盡死？愚戇之言，萬一上合，事乞留中。」



 事寢不報。偃又上疏曰：近冒陳江夏之冤，定承聖詔，已有褒贈，此臣狂疏之罪也。然臣所
 以諮問者，不得其實，罪在萬沒，無所復云。但愚心所恨，非敢以父子之親，骨肉之間，而僥幸曲陛下之法，傷至公之義。誠不曉聖朝所以然之意。若以狂主雖狂，而實是天子，江夏雖賢，實是人臣，先臣奉人臣逆人君，以為不可申明詔，得矣；然未審陛下亦是人臣不？而鎮軍亦復奉人臣逆人君，今之嚴兵勁卒，方指於象魏者，其故何哉？



 臣所不死，茍存視息，非有他故，所以待皇運之開泰，申冤魂之枉屈。今皇運既已開泰矣，而死於社稷盡忠，反以為賊，臣何用此生陛下世矣。



 臣聞王臣之節，竭智盡公以奉其上；居股肱之任者，申理冤滯，薦達群賢。凡此眾臣，夙興夜寐，心未嘗須臾之間而不在公。故萬物無不得其理，而頌聲作焉。



 臣謹案鎮軍將軍臣穎胄，宗室之親，股肱之重，身有伊、霍之功，荷陛下稷、旦之任。中領軍臣詳，受帷幄之寄，副宰相之尊。皆所以棟梁朝廷，社稷之臣，天
 下所當，遑遑匪懈，盡忠竭誠，欲使萬物得理，而頌聲大興者，豈復宜踰此哉？而同知先臣股肱江夏，匡濟王室，天命未遂，王亡與亡，而不為陛下瞥然一言。知而不言，是不忠之臣，不知而言，乃不智之臣，此而不知，將何所知？如以江夏心異先臣，受制臣力，則江夏同致死斃，聽可昏政淫刑，見殘無道。然江夏之異，以何為明，孔、呂二人，誰以為戮？手御麾幡，言輒任公，同心共志，心若膠漆，而以為異，臣竊惑焉。如以先臣遣使，江夏斬之，則征東之驛，何為見戮？陛下斬征東之使，實詐山陽；江夏違先臣之請，實謀孔矜。天命有歸，故事業不遂耳。夫唯聖人，乃知天命，守忠之臣，唯知盡死，安顧成敗。詔稱江夏遭時屯故，跡屈行令，內恕探情，無玷純節。今茲之旨，又何以處鎮軍哉？



 臣所言畢矣，乞就湯鑊。然臣雖萬沒，猶願陛下必申先臣。何則？惻愴而申之，則天下伏；不惻愴而申之，天下之人
 北面而事陛下者，徒以力屈耳。先臣之忠，有識所知，南史之筆，千載可期，亦何待陛下屈申而為褒貶。然小臣惓惓之愚，為陛下計耳。臣之所言，非孝於父，實忠於君。唯陛下熟察，少留心焉。



 臣頻觸宸嚴，而不彰露，所以每上封事者，非自為戇地，猶以《春秋》之義有隱諱之意也。臣雖淺薄，然今日之事，斬足斷頭，殘身滅形，何所不能？為陛下耳。



 臣聞生人之死，肉人之骨，有識之士，未為多感。公聽並觀，申人之冤，秉德任公，理人之屈，則普天之人，爭為之死。何則？理之所不可以已也。陛下若引臣冤，免臣兄之罪，收往失，發惻愴之詔，懷可報之意，則桀之犬實可吠堯，跖之客實可刺由，又何況由之犬，堯之客？臣非吝生，實為陛下重此名於天下。已成之基，可惜之寶，莫復是加。浸明浸昌，不可不循，浸微浸滅，不可不慎。惟陛下熟察，詳擇其衷。



 若陛下猶以為疑，鎮軍未之允決，乞下征東共
 詳可否。無以向隅之悲，而傷陛下滿堂之樂。何則？陛下昏主之弟，江夏亦昏主之弟；鎮軍受遺托之恩，先臣亦荷顧命之重。情節無異，所為皆同，殊者唯以成敗仰資聖朝耳。臣不勝愚忠，請使群臣廷辯者，臣乞專令一人，精賜本語，僥幸萬一，天聽昭然，則軻沈七族，離燔妻子，人以為難，臣豈不易！



 詔報曰：「具卿冤切之懷。卿門首義，而旌德未彰，亦追以慨然。今當顯加贈謚。」偃尋下獄死。



 張欣泰，字義亨，竟陵人也。父興世，宋左衛將軍。欣泰少有志節，不以武業自居，好隸書，讀子史。年十餘，詣吏部尚書褚淵，淵問之曰：「張郎弓馬多少？」



 欣泰答曰：「性怯畏馬，無力牽弓。」淵甚異之。闢州主簿，歷諸王府佐。元徽中，興世在家，擁雍州還資，見錢三千萬。蒼梧王自領人劫之，一夜垂盡，興世憂懼感病卒。欣泰兄欣華時任安成郡，欣泰悉封餘財以待之。



 建元初，歷官寧朔將軍，累除尚書都
 官郎。世祖與欣泰早經款遇，及即位，以為直閣將軍，領禁旅。除豫章王太尉參軍，出為安遠護軍、武陵內史。還復為直閣，步兵校尉，領羽林監。欣泰通涉雅俗，交結多是名素。下直輒遊園池，著鹿皮冠，衲衣錫杖，挾素琴。有以啟世祖者，世祖曰：「將家兒何敢作此舉止！」後從車駕出新林，敕欣泰甲仗廉察，欣泰停仗，於松樹下飲酒賦詩。制局監呂文度過見，啟世祖。世祖大怒，遣出外，數日，意稍釋，召還，謂之曰：「卿不樂為武職驅使，當處卿以清貫。」除正員郎。



 永明八年，出為鎮軍中兵參軍、南平內史。巴東王子響殺僚佐，上遣中庶子胡諧之西討，使欣泰為副。欣泰謂諧之曰：「今太歲在西南，逆歲行軍，兵家深忌，不可見戰，戰必見危。今段此行，勝既無名，負誠可恥。彼凶狡相聚，所以為其用者，或利賞逼威，無由自潰。若且頓軍夏口，宣示禍福，可不戰而擒也。」諧之不從，進屯江津，尹略等見
 殺。事平，欣泰徙為隨王子隆鎮西中兵，改領河東內史。



 子隆深相愛納，數與談宴，州府職局，多使關領，意遇與謝朓相次。典簽密以啟聞，世祖怒，召還都。屏居家巷，置宅南岡下，面接松山。欣泰負弩射雉，恣情閑放。



 眾伎雜藝，頗多閑解。



 明帝即位，為領軍長史，遷諮議參軍。上書陳便宜二十條，其一條言宜毀廢塔寺。帝並優詔報答。



 建武二年，虜圍鐘離城。欣泰為軍主，隨崔慧景救援。欣泰移虜廣陵侯曰：「聞攻鐘離是子之深策，可無謬哉！《兵法》云：『城有所不攻，地有所不爭。』豈不聞之乎？我國家舟舸百萬，覆江橫海，所以案甲於今不至，欲以邊城疲魏士卒。



 我且千里運糧，行留俱弊，一時霖雨，川谷涌溢，然後乘帆渡海，百萬齊進，子復奚以御之？乃令魏主以萬乘之重，攻此小城，是何謂歟？攻而不拔，誰之恥邪？假令能拔，子守之，我將連舟千里，舳艫相屬，西過壽陽，東接滄海，仗不再請，
 糧不更取，士卒偃臥，起而接戰，乃魚鱉不通，飛鳥斷絕，偏師淮左，其不能守，晈可知矣。如其不拔，吾將假法于魏之有司，以請子之過。若挫兵夷眾，攻不卒下，驅士填隍，拔而不能守，則魏朝名士，其當別有深致乎？吾所未能量。昔魏之太武佛狸，傾一國之眾，攻十雉之城，死亡太半，僅以身返。既智屈於金墉，亦雖拔而不守，皆算失所為，至今為笑。前鑒未遠，已忘之乎？和門邑邑，戲載往意。」



 虜既為徐州軍所挫，更欲於邵陽洲築城。慧景慮為大患。欣泰曰：「虜所以築城者，外示姱大，實懼我躡其後耳。今若說之以彼此各願罷兵，則其患自息。」慧景從之。遣欣泰至虜城下具述此意。及虜引退，而洲上餘兵萬人，求輸五百匹馬假道，慧景欲斷路攻之。欣泰說慧景曰：「歸師勿遏，古人畏之。死地之兵，不可輕也。勝之既不足為武，敗則徒喪前功。不如許之。」慧景乃聽虜過。時領軍蕭坦之亦援
 鐘離，還啟明帝曰：「邵陽洲有死賊萬人，慧景、欣泰放而不取。」帝以此皆不加賞。



 四年，出為永陽太守。永元初，還都。崔慧景圍城，欣泰入城內，領軍守備。



 事寧，除輔國將軍、廬陵王安東司馬。義師起，以欣泰為持節、督雍梁南北秦四州郢州之竟陵司州之隨郡軍事、雍州刺史，將軍如故。時少帝昏亂，人情咸伺事隙。



 欣泰與弟前始安內史欣時密謀結太子右率胡松、前南譙太守王靈秀、直閣將軍鴻選、含德主帥茍勵、直後劉靈運等十餘人，並同契會。



 帝遣中書舍人馮元嗣監軍救郢，茹法珍、梅蟲兒及太子右率李居士、制局監楊明泰等十餘人相送中興堂。欣泰等使人懷刀於座斫元嗣，頭墜果柈中，又斫明泰，破其腹，蟲兒傷刺數瘡，手指皆墮。居士逾牆得出，茹法珍亦散走還臺。靈秀仍往石頭迎建安王寶夤，率文武數百，唱警蹕，至杜姥宅。欣泰初聞事發，馳馬入宮，冀法珍等
 在外，城內處分，必盡見委，表裏相應，因行廢立。既而法珍得反，處分閉門上仗，不配欣泰兵，鴻選在殿內亦不敢發。城外眾尋散。少日事覺，詔收欣泰、胡松等，皆伏誅。



 欣泰少時有人相其當得三公，而年裁三十。後屋瓦墮傷額，又問相者，云「無復公相，年壽更增，亦可得方伯耳」。死時年四十六。



 史臣曰：崔慧景宿將老臣，憂危昏運，回董御之威，舉晉陽之甲，乘機用權，內襲少主，因樂亂之民，藉淮楚之剽，驍將授首，群帥委律，鼓鼙讙於宮寢，戈戟跱於城隍，陵埤負戶，士衰氣竭，屢發銅虎之兵，未有釋位之援，勢等易京，魚爛待盡。征虜將軍投袂以先國急，束馬旅師，橫江競濟，風驅電掃，制勝轉丸。越城之戰，旗獲蔽野，津行之捷，獻俘象魏。瞻塵望烽，窮壘重闢，戮帶定襄，曾未及此。盛矣哉，桓文異世也。



 贊曰：叔業外叛，淮肥失險。慧景倒戈，宮門晝掩。欣泰倉卒，霜刃不染。實起時昏，堅冰互漸。



\end{pinyinscope}