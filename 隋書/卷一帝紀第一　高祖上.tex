\article{卷一帝紀第一　高祖上}

\begin{pinyinscope}

 高祖文皇帝，姓楊氏，諱堅，弘農郡華陰人也。漢太尉震八代孫鉉，仕燕為北平太守。鉉生元壽，後魏代為武川鎮司馬，子孫因家焉。元壽生太原太守惠嘏，嘏生平原太守烈，烈生寧遠將軍禎，禎生忠，忠即皇考也。皇考從周太祖起義關西，賜姓普六茹氏，位至柱國、大司空、隋國公。薨，贈太保，謚曰桓。



 皇妣呂氏，以大統七年六月癸丑夜生高祖於馮翊般若寺，紫氣充庭。有尼來自河東，謂皇妣曰：「此兒所從來甚異，不可於俗間處之。」尼將高祖舍於別館，躬自撫養。皇妣嘗抱高祖，忽見頭上角出，遍體鱗起。皇妣大駭，墜高祖於地。尼自外入見曰：「已驚我兒，致令晚得天下。」為人龍頷，額上有五柱入頂，目光外射，有文在手曰「王」。長上短下，沈深嚴重。初入太學，雖至親暱不敢狎也。



 年十四，京兆尹薛善闢為功曹。十五，以太祖勛授散騎常侍、車騎大將軍、儀同三司，封成紀縣公。十六，遷驃騎大將軍，加開府。周太祖見而嘆曰：「此兒風骨，不似代間人。」明帝即位，授右小宮伯，進封大興
 郡公。帝嘗遣善相者趙昭視之，昭詭對曰：「不過作柱國耳。」既而陰謂高祖曰：「公當為天下君，必大誅殺而後定。善記鄙言。」武帝即位，遷左小宮伯。出為隋州刺史，進位大將軍。後徵還，遇皇妣寢疾三年，晝夜不離左右，代稱純孝。宇文護執政，尤忌高祖，屢將害焉，大將軍侯伏、侯壽等匡護得免。其後襲爵隋國公。武帝聘高祖長女為皇太子妃，益加禮重。齊王憲言於帝曰：「普六茹堅相貌非常，臣每見之，不覺自失。恐非人下，請早除之。」帝曰：「此止可為將耳。」內史王軌驟言於帝曰：「皇太子非社稷主，普六茹堅貌有反相。」帝不悅，曰：「必天命有在，將若之何！」
 高祖甚懼，深自晦匿。



 建德中，率水軍三萬，破齊師於河橋。明年，從帝平齊，進位柱國。與宇文憲破齊任城王高湝於冀州，除定州總管。先是，定州城西門久閉不行，齊文宣帝時，或請開之，以便行路。帝不許，曰：「當有聖人來啟之。」及高祖至而開焉，莫不驚異。尋轉亳州總管。宣帝即位，以後父徵拜上柱國、大司馬。大象初，遷大後丞、右司武，俄轉大前疑。每巡幸，恆委居守。時帝為《刑經聖制》，其法深刻。高祖以法令滋章，非興化之道，切諫，不納。高祖位望益隆，帝頗以為忌。帝有四幸姬，並為皇后，諸家爭寵，數相毀譖。帝每忿怒，謂後曰：「必族滅爾家！」因召高祖，
 命左右曰：「若色動，即殺之。」高祖既至，容色自若，乃止。



 大象二年五月，以高祖為揚州總管，將發，暴有足疾，不果行。乙未，帝崩。



 時靜帝幼沖，未能親理政事。內史上大夫鄭譯、御正大夫劉昉以高祖皇后之父，眾望所歸，遂矯詔引高祖入總朝政，都督內外諸軍事。周氏諸王在籓者，高祖悉恐其生變，稱趙王招將嫁女於突厥為詞以征之。丁未，發喪。庚戌，周帝拜高祖假黃鉞、左大丞相，百官總己而聽焉。以正陽宮為丞相府，以鄭譯為長史，劉昉為司馬，具置僚佐。宣帝時，刑政苛酷，群心崩駭，莫有固志。至是，高祖大崇惠政，法令清簡，躬履節儉，天下悅
 之。



 六月，趙王招、陳王純、越王盛、代王達、滕王逌並至於長安。相州總管尉遲迥自以重臣宿將，志不能平，遂舉兵東夏。趙、魏之士，從者若流，旬日之間，眾至十餘萬。又宇文胄以滎州，石愻以建州，席毗以沛郡，毗弟叉羅以兗州，皆應於迥。迥遣子質於陳請援。高祖命上柱國、鄖國公韋孝寬討之。雍州牧畢王賢及趙、陳等五王，以天下之望歸於高祖，因謀作亂。高祖執賢斬之，寢趙王等之罪，因詔五王劍履上殿，入朝不趨，用安其心。



 七月，陳將陳紀、蕭摩訶等寇廣陵，吳州總管於顗轉擊破之。廣陵人杜喬生聚眾反，刺史元義討平之。韋孝寬破尉遲
 迥於相州，傳首闕下，餘黨悉平。初，迥之亂也，鄖州總管司馬消難據州響應，淮南州縣多同之。命襄州總管王誼討之，消難奔陳。荊、郢群蠻乘釁作亂，命亳州總管賀若誼討平之。先是，上柱國王謙為益州總管，既見幼主在位，政由高祖，遂起巴蜀之眾，以匡復為辭。高祖方以東夏、山南為事，未遑致討。謙進兵屯劍閣，陷始州。至是，乃命行軍元帥、上柱國梁睿討平之，傳首闕下。巴蜀阻險，人好為亂，於是更開平道，毀劍閣之路，立銘垂誡焉。



 五王陰謀滋甚，高祖齎酒肴以造趙王第，欲觀所為。趙王伏甲以宴高祖，高祖幾危，賴元胄以濟，語在胄傳。於
 是誅趙王招、越王盛。



 九月，以世子勇為洛州總管、東京小塚宰。壬子，周帝詔曰：「假黃鉞、使持節、左大丞相、都督內外諸軍事、上柱國、大塚宰、隋國公堅，感山河之靈，應星辰之氣，道高雅俗，德協幽顯。釋巾登仕，晉紳傾屬，開物成務，朝野承風。受詔先皇，弼諧寡薄，合天地而生萬物，順陰陽而撫四夷。近者內有艱虞，外聞妖寇，以鷹鸇之志，運帷帳之謀，行兩觀之誅，掃萬里之外。遐邇清肅，實所賴焉。四海之廣，百官之富，俱稟大訓，咸餐至道。治定功成，棟梁斯托，神猷盛德，莫二於時。可授大丞相，罷左、右丞相之官，餘如故。」冬十月壬申，詔贈高祖曾祖烈
 為柱國、太保、都督徐兗等十州諸軍事、徐州刺史、隋國公，謚曰康；祖禎為柱國、太傅、都督陜蒲等十三州諸軍事、同州刺史、隋國公，謚曰獻；考忠為上柱國、太師、大塚宰、都督冀定等十三州諸軍事、雍州牧。誅陳王純。癸酉，上柱國、鄖國公韋孝寬卒。十一月辛未，誅代王達、膝王逌。



 十二月甲子，周帝詔曰：天大地大，合其德者聖人；一陰一陽，調其氣者上宰。所以降神載挺，陶鑄群生，代蒼蒼之工，成巍巍之業。假黃鉞、使持節、大丞相、都督內外諸軍事、上柱國、大塚宰、隋國公，應百代之期，當千齡之運，家隆臺鼎之盛，門有翊贊之勤。



 心同伊尹，必致堯舜，
 情類孔丘，憲章文武。爰初入仕，風流映世，公卿仰其軌物，搢紳謂為師表。入處禁闈，出居籓政，芳猷茂績，問望彌遠。往平東夏，人情未安，燕南趙北，實為天府，擁節杖旄，任當連率，柔之以德，導之以禮，畏之若神，仰之若日，芳風美跡，歌頌獨存。淮海榛蕪，多歷年代，作鎮南鄙，選眾惟賢，威震殊俗，化行黔首。任掌金句陳，職司邦政，國之大事，朝寄更深，鑾駕巡游，留臺務廣。周公陜西之任，僅可為倫，漢臣關內之重，未足相況。



 及天崩地坼，先帝升遐，朕以眇年，奄經荼毒，親受顧命，保乂皇家。奸人乘隙，潛圖宗社，無君之意已成，竊發之期有日。英規潛運，大
 略川回，匡國庇人，罪人斯得。兩河遘亂，三魏稱兵，半天之下，洶洶鼎沸。祖宗之基已危，生人之命將殆。安陸作釁，南通吳越，蜂飛蠆聚，江漢騷然，巴蜀鴟張，翻將問鼎，秦途更阻，漢門重閉。畫籌帷帳，建出師車，諸將稟其謀，壯士感其義，不違時日，咸得清蕩。九功遠被，七德允諧，百僚師師，四門穆穆。光景照臨之地，風雲去來之所，允武允文，幽明同德，驟山驟水，遐邇歸心。使朕繼踵上皇，無為以治，聲高宇宙，道格天壤。伊尹輔殷，霍光佐漢，方之蔑如也。



 昔營丘、曲阜，地多諸國，重耳、小白，錫用殊禮。蕭何優贊拜之儀，番君越公侯之爵。姬、劉以降，代有令
 謨，宜崇典禮，憲章自昔。可授相國，總百揆，去都督內外諸軍事、大塚宰之號，進公爵為王，以隋州之崇業，鄖州之安陸、城陽，溫州之宜人，應州之平靖、上明，順州之淮南，士州之永川，昌州之廣昌、安昌，申州之義陽、淮安，息州之新蔡、建安，豫州之汝南、臨潁、廣寧、初安，蔡州之蔡陽，郢州之漢東二十郡為隋國。劍履上殿，入朝不趨，贊拜不名，備九錫之禮，加璽紱、遠游冠、相國印、綠綟綬，位在諸侯王上。隋國置丞相已下，一依舊式。



 高祖再讓，不許。乃受王爵、十郡而已。詔進皇祖、考爵並為王，夫人為王妃。



 辛巳，司馬消難以陳師寇江州，刺史成休寧擊卻
 之。



 大定元年春二月壬子，令曰：「已前賜姓，皆復其舊。」是日，周帝詔曰：「伊、周作輔，不辭殊禮之錫，桓、文為霸，允應異物之典，所以表格天之勛，彰不代之業。相國隋王，前加典策，式昭大禮，固守謙光，絲言未糸孛。宜申顯命，一如往旨。王功必先人，賞存後己，退讓為本，誠乖朕意。宜命百闢，盡詣王宮，眾心克感，必令允納。如有表奏，勿復通聞。」癸丑，文武百官詣閤敦勸，高祖乃受。甲寅，策曰：咨爾假黃鉞、使持節、大丞相、都督內外諸軍事、上柱國、大塚宰隋王：天覆地載，藉人事以財成；日往月來，由王道而盈昃。五氣陶鑄，萬物流形。誰代上玄之工，斯則大聖而
 已。曰惟先正，翊亮皇朝。種德積善，載誕上相。精採不代，風骨異人。匡國濟時，除兇撥亂。百神奉職，萬國宅心。殷相以先知悟人，周輔乃弘道於代，方斯蔑如也。今將授王典禮，其敬聽朕命：朕以不德，早承丕緒，上靈降禍，夙遭愍兇。妖丑覬覦，密圖社稷，宮省之內，疑慮驚心。公受命先皇，志在匡弼，輯諧內外，潛運機衡，奸人懾憚，謀用丕顯，俾贅旒之危，為太山之固。是公重造皇室，作霸之基也。伊我祖考之代，任寄已深，入掌禁兵，外司籓政，文經武略，久播朝野。戎軒大舉，長驅晉魏，平陽震熊羆之勢，冀部耀貔豹之威。初平東夏，人情未一，叢臺之北，易
 水之南，西距井陘，東至滄海，比數千里，舉袂如帷。委以連城，建旌杖節，教因其俗，刑用輕典，如泥從印，猶草隨風。此又公之功也。吳越不賓，多歷年代，淮海之外，時非國有。爰整其旅，出鎮於亳，武以威物，文以懷遠。群盜自奔，外戶不閉，人黎慕義，襁負而歸。自北之風，化行南國。此又公之功也。宣帝御宇，任重宗臣，入典八屯，外司九伐。禁衛勤巡警之務，治兵得搜狩之禮。此又公之功也。鑾駕游幸，頻委留臺，文武注意，軍國諮稟。萬事咸理，反顧無憂。此又公之功也。朕在諒暗，公實總己。



 磐石之宗，奸回者眾，招引無賴，連結群小。往者國衰甫爾，已創陰
 謀，積惡數旬，昆吾方稔。泣誅磬甸，宗廟以寧。此又公之功也。尉迥猖狂，稱兵鄴邑，欲長戟而指北闕，強弩而圍南斗，憑陵三魏之間，震驚九州之半，聚徒百萬，悉成蛇豕，淇水洹水，一飲而竭。人之死生，翻系兇豎，壽之長短，不由司命。公乃戒彼鷹揚，出車練卒，誓蒼兕於河朔，建瓴水於山東。口授兵書，手畫行陣，量敵制勝，指日克期。諸將遵其成旨，壯士感其大義，輕死忘生，轉鬥千里，旗鼓奮發，如火燎毛。



 玄黃變漳河之水，京觀比爵臺之峻。百城氛昆，一旦廓清。此又公之功也。青土連率，跨據東秦，藉負海之饒，倚連山之險，望三輔而將逐鹿，指六國
 而願連雞，風雨之兵，助鬼為虐。本根既拔，枝葉自殞，屈法申恩，示以大信。此又公之功也。



 申部殘賊，充斥一隅，蠅飛蟻聚，攻州略地。播以玄澤，迷更知反，服而舍之，無費遺鏃。此又公之功也。宇文胄親則宗枝，外籓巖邑，影響鄴賊，有同就燥，迫脅吏人，叛換城戍。偏師討蹙，遂入網羅，束之武牢，有同囹圄，事窮將軍，如伏國刑。此又公之功也。檀讓、席毗，擁眾河外。陳韓梁鄭，宋衛鄒魯，村落成梟獍之墟，人庶為豺狼之餌。強以陵弱，大則吞小，城有晝閉，巷無行人。授律出師，隨機掃定，讓既授首，毗亦梟懸。此又公之功也。司馬消難與國親姻，作鎮安陸，性
 多嗜欲，意好貪聚。屬城子女，劫掠靡餘，部人貨財，多少具罄。擅誅刺舉之使，專殺儀臺之臣。懼罪畏威，動而內奰。蠶食郡縣，鴆毒華夷，聞有王師，自投南裔。



 帝唐崇山之罰，僅可方此，大漢流禦之刑，是亦相匹。逋逃入藪，荊郢用安。此又公之功也。王謙在蜀，翻為厲階，閉劍閣之門，塞靈關之宇，自謂五丁復起，萬夫莫向。分閫推轂，嘗不逾時，風馳席卷，一舉大定，擒斬兇惡，掃地無遺。此又公之功也。陳頊因循偽業，自擅金陵，屢遣醜徒，趑趄江北。公指麾籓鎮，無不摧殄。



 方置文深之柱，非止慰佗之拜。此又公之功也。



 公有濟天下之勤，重之以明德，始於
 闢命，屈己登庸。素業清徽，聲掩廊廟，雄規神略，氣蓋朝野。序百揆而穆四門，恥一匡之舉九合。尊賢崇德，尚齒貴功，錄舊旌善，興亡繼絕。寬猛相濟，彞倫攸敘，敦睦帝親，崇獎王室。星象不拆，陰陽自調，玄冥祝融，如奉太公之召；雨師風伯，似應成王之宰。祥風嘉氣，觸石搖林，瑞獸異禽，游園鳴閣。至功至德，可大可久，盡品物之和，究杳冥之極。



 朕又聞之，昔者明王設官胙土，營丘四履，得征五侯，參墟寵章，異其禮物。



 故籓屏作固，垂拱責成，沈默巖廊，不下堂席。公道高往烈，賞薄前王。朕以眇身，托於兆人之上，求諸故實，甚用懼焉。往加大典，憲章在昔，
 謙以自牧，未應朝禮，日月不居，便已隔歲，時談物議，其謂朕何！今進授相國總百揆，以申州之義陽等二十郡為隋國。今命使持節、太傅、上柱國、杞國公椿，大宗伯、大將軍、金城公趙煚，授相國印綬。相國禮絕百闢，任總群官，舊職常典，宜與事革。昔堯臣太尉，舜佐司空，姬旦相周，霍光輔漢，不居籓國，唯在天朝。其以相國總百揆，去眾號焉。上所假節、大丞相、大塚宰印綬。



 又加九錫，其敬聽朕后命：以公執律修德，慎獄恤刑，為其訓範，人無異志，是用錫公大輅、戎輅各一，玄牡二駟。公勤心地利，所寶人天，崇本務農，公私殷阜，是用錫公袞冕之服，赤舄
 副焉。公樂以移風，雅以變俗，遐邇胥悅，天地咸和，是用錫公軒懸之樂，六佾之舞。公仁風德教，覃及海隅，荒忽幽遐，回首內向，是用錫公硃戶以居。公水鏡人倫，銓衡庶職，能官流詠，遺賢必舉，是用錫公納陛以登。公執鈞於內，正性率下，犯義無禮，罔不屏黜，是用錫公武賁之士三百人。公元本闕。是用錫公鈇鉞各一。公威嚴夏日，精厲秋霜，猾夏必誅，顧眄天壤，掃清奸宄，折沖無外，是用錫公彤弓一、彤矢百，盧弓十、盧矢千。惟公孝通神明，肅恭祀典，尊嚴如在，情切幽明，是用錫公秬鬯一卣，珪瓚副焉。隋國置丞相以下，一遵舊式。往欽哉！其敬循往策，
 祗服大典，簡恤爾庶功，對揚我太祖之休命。



 於是建臺置官。



 丙辰，詔王冕十有二旒，建天子旌旗，出警入蹕，乘金根車，駕六馬，備五時副車，置旄頭雲蒨，樂舞八佾，設鐘虡宮懸。王妃為王後，長子為太子。前後三讓，乃受。



 俄而周帝以眾望有歸，乃下詔曰：「元氣肇闢，樹之以君，有命不恆，所輔惟德。天心人事，選賢與能，盡四海而樂推，非一人而獨有。周德將盡，妖孽遞生，骨肉多虞，籓維構釁，影響同惡，過半區宇，或小或大，圖帝圖王，則我祖宗之業，不絕如線。相國隋王，睿聖自天，英華獨秀，刑法與禮儀同運，文德共武功俱遠。



 愛萬物其如己，任兆庶以
 為憂。手運璣衡，躬命將士，芟夷奸宄，刷蕩氛昆，化通冠帶，威震幽遐。虞舜之大功二十，未足相比，姬發之合位三五，豈可足論。況木行已謝，火運既興，河洛出革命之符，星辰表代終之象。煙雲改色，笙簧變音，獄訟咸歸，謳歌盡至。且天地合德，日月貞明，故以稱大為王，照臨下土。朕雖寡昧，未達變通，幽顯之情，皎然易識。今便祗順天命，出遜別宮，禪位於隋，一依唐虞、漢魏故事。」高祖三讓，不許。遣兼太傅、上柱國、杞國公椿奉冊曰：咨爾相國隋王：粵若上古之初，爰啟清濁，降符授聖，為天下君。事上帝而理兆人，和百靈而利萬物，非以區宇之富，未以
 宸極為尊。大庭、軒轅以前，驪連、赫胥之日，咸以無為無欲，不將不迎。遐哉其詳不可聞已，厥有載籍，遺文可觀。



 聖莫逾於堯，美未過於舜。堯得太尉，已作運衡之篇，舜遇司空，便敘精華之竭。



 彼褰裳脫屣，貳宮設饗，百闢歸禹，若帝之初。斯蓋上則天時，不敢不授，下祗天命，不可不受。湯代於夏，武革於殷，干戈揖讓，雖復異揆，應天順人，其道靡異。



 自漢迄晉，有魏至周，天歷逐獄訟之歸，神鼎隨謳歌之去。道高者稱帝，錄盡者不王，與夫文祖、神宗，無以別也。



 周德將盡，禍難頻興，宗戚奸回，咸將竊發。顧瞻宮闕，將圖宗社，籓維連率，逆亂相尋。搖蕩三方，不
 合如礪，蛇行鳥攫，投足無所。王受天明命，叡德在躬，救頹運之艱，匡墜地之業，拯大川之溺，撲燎原之火，除群兇於城社，廓妖氛於遠服，至德合於造化，神用洽於天壤。八極九野，萬方四裔，圓首方足，罔不樂推。



 往歲長星夜掃，經天晝見，八風比夏后之作，五緯同漢帝之聚，除舊之徵，昭然在上。近者赤雀降祉，玄龜效靈，鐘石變音，蛟魚出穴，布新之貺，煥焉在下。九區歸往，百靈協贊，人神屬望，我不獨知。仰祗皇靈，俯順人願，今敬以帝位禪於爾躬。天祚告窮，天祿永終。於戲！王宜允執厥和，儀刑典訓，升圓丘而敬蒼昊，御皇極而撫黔黎，副率土之心，
 恢無疆之祚，可不盛歟！



 遣大宗伯、大將軍、金城公趙煚奉皇帝璽紱，百官勸進。高祖乃受焉。



 開皇元年二月甲子，上自相府常服入宮，備禮即皇帝位於臨光殿。設壇於南郊，遣使柴燎告天。是日，告廟，大赦，改元。京師慶雲見。易周氏官儀，依漢、魏之舊。以柱國、相國司馬、渤海郡公高熲為尚書左僕射兼納言，相國司錄、沁源縣公虞慶則為內史監兼吏部尚書，相國內郎、咸安縣男李德林為內史令，上開府、漢安縣公韋世康為禮部尚書，上開府、義寧縣公元暉為都官尚書，開府、民部尚書、昌國縣公元巖為兵部尚書，上儀同、司宗
 長孫毗為工部尚書，上儀同、司會楊尚希為度支尚書，上柱國、雍州牧、邗國公楊惠為左衛大將軍。乙丑，追尊皇考為武元皇帝，廟號太祖，皇妣為元明皇后。遣八使巡省風俗。丙寅，修廟社。立王後獨孤氏為皇后，王太子勇為皇太子。丁卯，以大將軍、金城郡公趙煚為尚書右僕射，上開府、濟陽侯伊婁彥恭為左武候大將軍。己巳，以周帝為介國公，邑五千戶，為隋室賓。旌旗車服禮樂，一如其舊。上書不為表，答表不稱詔。周氏諸王，盡降為公。



 辛未，以皇弟同安郡公爽為雍州牧。乙亥，封皇弟邵國公慧為滕王，同安公爽為衛王；皇子雁門公廣為晉
 王，俊為秦王，秀為越王，諒為漢王。以上柱國、並州總管、申國公李穆為太師，上柱國、鄧國公竇熾為太傅，上柱國、幽州總管、任國公於翼為太尉，觀國公田仁恭為太子太師，武德郡公柳敏為太子太保，濟南郡公孫恕為太子少傅，開府蘇威為太子少保。丁丑，以晉王廣為並州總管，以陳留郡公楊智積為蔡王，興城郡公楊靜為道王。戊寅，以官牛五千頭分賜貧人。三月辛巳，高平獲赤雀，太原獲蒼烏，長安獲白雀，各一。宣仁門槐樹連理，眾枝內附。壬午，白狼國獻方物。甲申，太白晝見。乙酉，又晝見。以上柱國元景山為安州總管。丁亥，詔犬馬器玩
 口味不得獻上。戊子，弛山澤之禁。以上開府、當亭縣公賀若弼為楚州總管，和州刺史、新義縣公韓擒虎為廬州總管。己丑，盩厔縣獻連理樹，植之宮庭。



 辛卯，以上柱國、神武郡公竇毅為定州總管。戊戌，以太子少保蘇威兼納言、吏部尚書，餘官如故。庚子，詔曰：「自古帝王受終革代，建侯錫爵，多與運遷。朕應籙受圖，君臨海內，載懷沿革，事有不同。然則前帝後王，俱在兼濟，立功立事，爵賞仍行。茍利於時，其致一揆，何謂物我之異，無計今古之殊。其前代品爵，悉可依舊。」丁未，梁主蕭巋使其太宰蕭巖、司空劉義來賀。四月辛巳，大赦。壬午，太白、歲星晝
 見。戊戌，太常散樂並放為百姓。禁雜樂百戲。辛丑，陳散騎常侍韋鼎、兼通直散騎常侍王瑳來聘於周，至而上已受禪，致之介國。是月，發稽胡修築長城，二旬而罷。五月戊子，封邗國公楊雄為廣平王，永康郡公楊弘為河間王。辛未，介國公薨，上舉哀於朝堂，以其族人洛嗣焉。六月癸未，詔以初受天命，赤雀降祥，五德相生，赤為火色，其郊及社廟，依服冕之儀，而朝會之服，旗幟犧牲，盡令尚赤。戎服以黃。秋七月乙卯，上始服黃，百僚畢賀。庚午，靺鞨酋長貢方物。



 八月壬午，廢東京官。突厥阿波可汗遣使貢方物。甲午，遣行軍元帥樂安公元諧擊吐谷
 渾於青海，破而降之。九月戊申，戰亡之家，遣使賑給。庚午，陳將周羅攻陷胡墅，蕭摩訶寇江北。辛未，以越王秀為益州總管，改封為蜀王。壬申，以上柱國、薛國公長孫覽，上柱國、宋安公元景山並為行軍元帥以伐陳，仍命尚書左僕射高熲節度諸軍。突厥沙缽略可汗遣使貢方物。是月，行五銖錢。冬十月乙酉，百濟王扶餘昌遣使來賀，授昌上開府、儀同三司、帶方郡公。戊子，行新律。壬辰，行幸岐州。十一月乙卯，以永昌郡公竇榮定為右武候大將軍。丁卯，遣兼散騎侍郎鄭捴使於陳。己巳，有流星，聲如隤墻，光燭於地。十二月戊寅，以申州刺史爾
 硃敞為金州總管。甲申，以禮部尚書韋世康為吏部尚書。己丑，以柱國元袞為廓州總管，興勢郡公衛玄為淮州總管。庚子，至自岐州。壬寅，高麗王高陽遣使朝貢，授陽大將軍、遼東郡公。太子太保柳敏卒。



 二年春正月癸丑，幸上柱國王誼第。庚申，幸安成長公主第。陳宣帝殂，子叔寶立。辛酉，置河北道行臺尚書省於並州，以晉王廣為尚書令。置河南道行臺尚書省於洛州，以秦王俊為尚書令。置西南道行臺尚書省於益州，以蜀王秀為尚書令。



 戊辰，陳遣使請和，歸我胡墅。辛未，高麗、百濟並遣使貢方物。甲戌，詔舉賢良。



 二月己丑，
 詔高熲等班師。庚寅，以晉王廣為左武衛大將軍，秦王俊為右武衛大將軍，餘官並如故。辛卯，幸趙國公獨孤陀第。庚子，京師雨土。三月戊申，開渠，引杜陽水於三疇原。四月丁丑，以寧州刺史竇榮定為左武候大將軍。庚寅，大將軍韓僧壽破突厥於雞頭山；上柱國李充破突厥於河北山。五月戊申，以上柱國、開府長孫平為度支尚書。己酉，旱，上親省囚徒。其日大雨。己未，高寶寧寇平州，突厥入長城。庚申，以豫州刺史皇甫績為都官尚書。壬戌，太尉、任國公於翼薨。甲子，改傳國璽曰受命璽。六月壬午，以太府卿蘇孝慈為兵部尚書，雍州牧、衛王爽
 為原州總管。甲申，使使吊於陳國。乙酉，上柱國李充破突厥於馬邑。戊子，以上柱國叱李長叉為蘭州總管。辛卯，以上開府爾硃敞為徐州總管。丙申，詔曰：「朕祗奉上玄，君臨萬國，屬生人之敝，處前代之宮。常以為作之者勞，居之者逸，改創之事，心未遑也。而王公大臣陳謀獻策，咸云羲、農以降，至於姬、劉，有當代而屢遷，無革命而不徙。曹、馬之後，時見因循，乃末代之晏安，非往聖之宏義。



 此城從漢，凋殘日久，屢為戰場，舊經喪亂。今之宮室，事近權宜，又非謀筮從龜，瞻星揆日，不足建皇王之邑，合大眾所聚，論變通之數，具幽顯之情同心固請，詞情
 深切。然則京師百官之府，四海歸向，非朕一人之所獨有。茍利於物，其可違乎！



 且殷之五遷，恐人盡死，是則以吉兇之土，制長短之命。謀新去故，如農望秋，雖暫劬勞，其究安宅。今區宇寧一，陰陽順序，安安以遷，勿懷胥怨。龍首山川原秀麗，卉物滋阜，卜食相土，宜建都邑，定鼎之基永固，無窮之業在斯。公私府宅，規模遠近，營構資費，隨事條奏。」仍詔左僕射高熲、將作大匠劉龍、巨鹿郡公賀婁子干、太府少卿高龍叉等創造新都。秋八月癸巳，以左武候大將軍竇榮定為秦州總管。十月癸酉，皇太子勇屯兵咸陽以備胡。庚寅，上疾愈，享百僚於觀德
 殿。賜錢帛，皆任其自取，盡力而出。辛卯，以營新都副監賀婁子乾為工部尚書。十一月丙午，高麗遣使獻方物。十二月辛未，上講武於後園。甲戌，上柱國竇毅卒。丙子，名新都曰大興城。乙酉，遣沁源公虞慶則屯弘化備胡。突厥寇周槃，行軍總管達奚長儒擊之，為虜所敗。丙戌，賜國子生經明者束帛。丁亥，親錄囚徒。



 三年春正月庚子，將入新都，大赦天下。禁大刀長槊。癸亥，高麗遣使來朝。



 二月己巳朔，日有蝕之。壬申，宴北道勛人。癸酉，陳遣兼散騎常侍賀徹、兼通直散騎常侍蕭褒來聘。突厥寇邊。甲戌，涇陽獲毛龜。癸未，以左衛大將
 軍李禮成為右武衛大將軍。三月丁未，上柱國、鮮虞縣公謝慶恩卒。己酉，以上柱國達奚長儒為蘭州總管。丙辰，雨，常服入新都。京師醴泉出。丁巳，詔購求遺書於天下。庚申，宴百僚，班賜各有差。癸亥，城榆關。夏四月己巳，上柱國、建平郡公於義卒。



 庚午，吐谷渾寇臨洮，洮州刺史皮子信死之。辛未，高麗遣使來朝。壬申，以尚書右僕射趙煚兼內史令。丁丑，以滕王瓚為雍州牧。己卯，衛王爽破突厥於白道。庚辰，行軍總管陰壽破高寶寧於黃龍。甲申，旱，上親祈雨於國城之西南。丙戌，詔天下勸學行禮。以濟北郡公梁遠為汶州總管。己丑，陳郢州城主
 張子譏遣使請降，上以和好，不納。辛卯，遣兼散騎常侍薛舒、兼通直散騎常侍王劭使於陳。癸巳，上親雩。甲午，突厥遣使來朝。五月癸卯，行軍總管李晃破突厥於摩那渡口。甲辰，高麗遣使來朝。乙巳，梁太子蕭琮來賀遷都。丁未，靺鞨貢方物。戊申，幽州總管陰壽卒。辛酉，有事於方澤。壬戌，行軍元帥竇榮定破突厥及吐谷渾於涼州。丙寅，赦黃龍死罪已下。六月庚午，以衛王爽子集為遂安郡王。戊寅，突厥遣使請和。庚辰，行軍總管梁遠破吐谷渾於爾汗山，斬其名王。壬申，以晉州刺史燕榮為青州總管。己丑，以河間王弘為寧州總管。乙未，幸安成
 長公主第。秋七月辛丑，以豫州刺史周搖為幽州總管。壬戌，詔曰：「行仁蹈義，名教所先，厲俗敦風，宜見褒獎。



 往者山東河表，經此妖亂，孤城遠守，多不自全。濟陰太守杜猷身陷賊徒，命懸寇手，郡省事範臺玫傾產營護，免其戮辱。眷言誠節，實有可嘉，宜超恆賞，用明沮勸。臺玫可大都督、假湘州刺史。」丁卯，日有蝕之。八月丁丑，靺鞨貢方物。己卯，以右武衛大將軍李禮成為襄州總管。壬午，遣尚書左僕射高熲出寧州道，內史監虞慶則出原州道，並為行軍元帥以擊胡。戊子，上有事於太社。九月壬子，幸城東，觀稼穀。癸丑，大赦天下。冬十月甲戌，廢河
 南道行臺省，以秦王俊為秦州總管。十一月己酉，發使巡省風俗，因下詔曰：「朕君臨區宇，深思治術，欲使生人從化，以德代刑，求草萊之善，旌閭里之行。民間情偽，咸欲備聞。已詔使人，所在賑恤，揚鑣分路，將遍四海，必令為朕耳目。如有文武才用，未為時知，宜以禮發遣，朕將銓擢。其有志節高妙，越等超倫，亦仰使人就加旌異，令一行一善，獎勸於人。遠近官司，遐邇風俗，巨細必紀，還日奏聞。庶使不出戶庭，坐知萬里。」



 庚辰，陳遣散騎常侍周墳、通直散騎常侍袁彥來聘。陳主知上之貌異世人，使彥畫像持去。甲午，罷天下諸郡。閏十二月乙卯，遣兼
 散騎常侍曹令則、通直散騎常侍魏澹使於陳。戊午，以上柱國竇榮定為右武衛大將軍，刑部尚書蘇威為民部尚書。



 四年春正月甲子，日有蝕之。己巳，有事於太廟。辛未，有事於南郊。壬申，梁主蕭巋來朝。甲戌，大射於北苑，十日而罷。壬午，齊州水。辛卯，渝州獲獸似麋，一角同蹄。壬辰，班新歷。二月乙巳，上餞梁主於霸上。丁未，靺鞨貢方物。



 突厥蘇尼部男女萬餘人來降。庚戌，幸隴州。突厥可汗阿史那玷率其屬來降。夏四月己亥，敕總管、刺史父母及子年十五已上，不得將之官。庚子，以吏部尚書虞慶
 則為尚書右僕射，瀛州刺史楊尚希為兵部尚書，毛州刺史劉仁恩為刑部尚書。甲辰，以上柱國叱李長叉為信州總管。丁未，宴突厥、高麗、吐谷渾使者於大興殿。丁巳，以上大將軍賀婁子乾為榆關總管。五月癸酉，契丹主莫賀弗遣使請降，拜大將軍。



 丙子，以柱國馮昱為汾州總管。乙酉，以汴州刺史呂仲泉為延州總管。六月庚子，降囚徒。乙巳，以鴻臚卿乙弗實為冀州總管，上柱國豆盧勣為夏州總管。壬子，開渠，自渭達河，以通運漕。戊午，秦王俊來朝。秋七月丙寅，陳遣兼散騎常侍謝泉、兼通直散騎常侍賀德基來聘。八月甲午，遣十使巡省天
 下。戊戌，衛王爽來朝。是日，以秦王俊納妃，宴百僚，頒賜各有差。壬寅，上柱國、太傅、鄧國公竇熾薨。



 丁未，宴秦王官屬，賜物各有差。壬子，享陳使。乙卯，陳將夏侯苗請降，上以通和，不納。九月甲子，幸襄國公主第。乙丑，幸霸水，觀漕渠，賜督役者帛各有差。



 己巳，上親錄囚徒。庚午，契丹內附。甲戌，駕幸洛陽，關內饑也。癸未，太白晝見。冬十一月壬戌，遣兼散騎常侍薛道衡、通直散騎常侍豆盧實使於陳。癸亥，以榆關總管賀婁子乾為雲州總管。



 五年春正月戊辰，詔行新禮。三月戊午，以尚書左僕射高熲為左領軍大將軍，上柱國宇文忻為右領軍大將
 軍。夏四月甲午，契丹主多彌遣使貢方物。壬寅，上柱國王誼謀反，伏誅。乙巳，詔征山東馬榮伯等六儒。戊申，車駕至自洛陽。五月甲申，詔置義倉。梁主蕭巋殂，其太子琮嗣立。遣上大將軍元契使於突厥阿波可汗。



 秋七月庚申，陳遣兼散騎常侍王話、兼通直散騎常侍阮卓來聘。丁丑，以上柱國宇文慶為涼州總管。壬午，突厥沙缽略上表稱臣。八月丙戌，沙缽略可汗遣子庫合真特勤來朝。甲辰，河南諸州水，遣民部尚書邳國公蘇威賑給之。戊申，有流星數百，四散而下。己酉，幸慄園。九月丁巳，至自慄園。乙丑，改鮑陂曰杜陂，霸水為滋水。陳將湛文
 徹寇和州，儀同三司費寶首獲之。丙子，遣兼散騎常侍李若、兼通直散騎常侍崔君贍使於陳。冬十月壬辰，以上柱國楊素為信州總管，朔州總管吐萬緒為徐州總管。十一月甲子，以上大將軍源雄為朔州總管。丁卯，晉王廣來朝。十二月丁未，降囚徒。戊申，以上柱國達奚長儒為夏州總管。



 六年春正月甲子，黨項羌內附。庚午，班歷於突厥。辛未，以柱國韋洸為安州總管。壬申，遣民部尚書蘇威巡省山東。二月乙酉，山南荊、淅七州水，遣前工部尚書長孫毗賑恤之。丙戌，制刺史上佐每歲暮更入朝，上考課。丁
 亥，發丁男十一萬修築長城，二旬而罷。乙未，以上柱國崔弘度為襄州總管。庚子，大赦天下。三月己未，洛陽男子高德上書，請上為太上皇，傳位皇太子。上曰：「朕承天命，撫育蒼生，日旰孜孜，猶恐不逮。豈學近代帝王，事不師古，傳位於子，自求逸樂者哉！」癸亥，突厥沙缽略遣使貢方物。夏四月己亥，陳遣兼散騎常侍周磻、兼通直散騎常侍江椿來聘。秋七月辛亥，河南諸州水。乙丑，京師雨毛，如馬鬃尾，長者二尺餘，短者六七寸。八月辛卯，關內七州旱，免其賦稅。遣散騎常侍裴豪、兼通直散騎常侍劉顗聘於陳。戊申，上柱國、太師、申國公李穆薨。閏月
 己酉，以河州刺史段文振為蘭州總管。丁卯，皇太子鎮洛陽。辛未，晉王廣、秦王俊並來朝。丙子，上柱國、郕國公梁士彥，上柱國、杞國公宇文忻，柱國、舒國公劉昉，以謀反伏誅。上柱國、許國公宇文善坐事除名。九月辛巳，上素服御射殿，詔百僚射，賜梁士彥三家資物。丙戌，上柱國、宋安郡公元景山卒。庚子，以上柱國李詢為隰州總管。辛丑，詔大象已來死事之家，咸命賑恤。冬十月己酉，以河北道行臺尚書令、並州總管、晉王廣為雍州牧，餘官如故；兵部尚書楊尚希為禮部尚書。癸丑，置山南道行臺尚書省於襄州，以秦王俊為尚書令。丙辰，以芳州
 刺史駱平難為疊州刺史，衡州總管周法尚為黃州總管。甲子，甘露降於華林園。



 七年春正月癸巳，有事於太廟。乙未，制諸州歲貢三人。二月丁巳，祀朝日於東郊。己巳，陳遣兼散騎常侍王亨、兼通直散騎常侍王來聘。壬申，車駕幸醴泉宮。是月，發丁男十萬餘修築長城，二旬而罷。夏四月己酉，幸晉王第。庚戌，於揚州開山陽瀆，以通運漕。突厥沙缽略可汗卒，其子雍虞閭嗣立，是為都藍可汗。



 癸亥，頒青龍符於東方總管、刺史，西方以騶虞，南方以硃雀，北方以玄武。甲戌，遣兼散騎常侍楊同、兼通直散騎常侍崔儦使
 於陳。以民部尚書蘇威為吏部尚書。五月乙亥朔，日有蝕之。己卯，雨石於武安、滏陽間十餘里。秋七月己丑，衛王爽薨，上發喪於門下外省。八月丙午，以懷州刺史源雄為朔州總管。庚申，梁主蕭琮來朝。



 九月乙酉，梁安平王蕭巖掠於其國以奔陳。辛卯，廢梁國，曲赦江陵。以梁主蕭琮為柱國，封莒國公。冬十月庚申，行幸同州，以先帝所居，降囚徒。癸亥，幸蒲州。



 丙寅，宴父老，上極歡，曰：「此間人物，衣服鮮麗，容止閑雅，良由仕宦之鄉，陶染成俗也。」十一月甲午，幸馮翊，親祠故社。父老對詔失旨，上大怒，免其縣官而去。戊戌，至自馮翊。



\end{pinyinscope}