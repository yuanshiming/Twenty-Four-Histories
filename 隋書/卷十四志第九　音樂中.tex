\article{卷十四志第九　音樂中}

\begin{pinyinscope}

 齊
 神武霸跡肇創，遷都於鄴，猶曰人臣，故咸遵魏典。及文宣初禪，尚未改舊章。宮懸各設十二鎛鐘於其辰位，四面並設編鐘磐各一簨虡，合二十架。設建鼓於四隅。郊廟朝會同用之。其後將有創革，尚藥典御祖珽自言，舊在落下，曉知舊樂，上書曰：「魏氏來自雲、朔，肇有諸華，樂操土風，未移其俗。至道武帝皇始元年，破慕容寶於
 中山，獲晉樂器，不知採用，皆委棄之。天興初，吏部郎鄧彥海奏上廟樂，創制宮懸，而鐘管不備。樂章既闕，雜以《簸邏回歌》。初用八佾，作《皇始》之舞。至太武帝平河西，得沮渠蒙遜之伎，賓嘉大禮，皆雜用焉。此聲所興，蓋苻堅之末，呂光出平西域，得胡戎之樂，因又改變，雜以秦聲，所謂秦漢樂也。至永熙中，錄尚書長孫承業，共臣先人太堂卿瑩等，斟酌繕修，戎華兼採，至於鐘律，煥然大備。自古相襲，損益可知，今之創制，請以為準。」珽因採魏安豐王延明及信都芳等所著《樂說》而定正聲。始具宮懸之器，仍雜西涼之曲，樂名《廣成》，而舞不立號，所謂「洛陽
 舊樂」者也。



 武成之時，始定四郊、宗廟、三朝之樂。群臣入出，奏《肆夏》。牲入出，薦毛血，並奏《昭夏》。迎送神及皇帝初獻、禮五方上帝，並奏《高明》之樂，為《覆壽》之舞。皇帝入壇門及升壇飲福酒，就燎位，還便殿，並奏《皇夏》。以高祖配饗，奏《武德》之樂。為《昭烈》之舞。裸地，奏登歌。其四時祭廟及禘祫皇六世祖司空、五世祖吏部尚書、高祖秦州刺史、曾祖太慰武貞公、祖文穆皇帝諸神室，並奏《始基》之樂，為《恢祚》之舞。高祖神武皇帝神室，奏《武德》之樂，為《昭烈》之舞。文襄皇帝神室，奏《文德》之樂，為《宣政》之舞。顯祖文宣皇帝神室，奏《文正》之樂，為《光大》之舞。肅宗孝昭皇
 帝神室，奏《文明》之樂，為《休德》之舞。其入出之儀，同四郊之禮。今列其辭云。



 大禘圜丘及北郊歌辭：夕牲群臣入門，奏《肆夏》樂辭：肇應靈序，奄字黎人。乃朝萬國，爰徵百神。祗展方望，幽顯咸臻。禮崇聲協，贄列珪陳。翼差鱗次，端笏垂紳。來趨動色，式贊天人。



 迎神奏《高明樂》辭登歌辭同惟神監矣，北郊云：惟祗監矣。皇靈肅止。圓璧展事，北郊云：方琮展事成文即始。北郊云：即陰成理士備八能，樂合六變。北郊云：樂
 合八變。風湊伊雅，光華襲薦。宸衛騰景，靈駕霏煙。嚴壇生白，綺席凝玄。



 牲出入，奏《昭夏》辭：剛柔設位，惟皇配之。言肅其禮，念暢在茲。飾牲舉獸，載歌且舞。既舍伊腯，致精靈府。物色惟典，齋沐加恭。宗族咸暨，罔不率從。



 薦毛血，奏《昭夏》辭：群臣出，奏《肆夏》，進熟，群臣入，奏《肆夏》，辭同初入。



 展禮上月，肅事應時。繭慄為用，交暢有期。弓矢斯發，盆簝將事。圓神致祀，北郊云：方祗致祀。率由先志。和以鑾刀，臭以血膋。致哉敬矣，厥義
 孔高。



 進熟，皇帝入門，奏《皇夏》辭：帝敬昭宣，皇誠肅致。玉帛齊軌，屏攝咸次。三垓上列，北郊云：重垓上列四陛旁升。北郊云：分陛旁升龍陳萬騎，鳳動千乘。神儀天藹，睟容離曜。金根停軫，奉光先導。



 皇帝升丘，奏《皇夏》辭：壇上登歌辭同紫壇雲暖，北郊云：層壇雲暖紺幄霞褰。北郊云：嚴幄霞褰我其陟止，載致其虔。百靈竦聽，萬國咸仰。人神咫尺，玄應肸蚃。



 皇帝初獻，奏《高明樂》辭：上下眷，旁午從。爵以質，獻以恭。咸斯暢，樂惟雍。孝敬闡，臨萬邦。



 皇帝奠爵訖，奏《高明樂》、《覆燾》之舞辭：自天子之，會昌神道。丘陵肅事，北郊云：方澤祗事克光天保。九關洞開，百靈環列。八樽呈備，五聲投節。



 皇帝獻太祖配饗神座，奏《武德》之樂、《昭烈》之舞辭：皇帝小退，當昊天上帝神座前，奏《皇夏》，辭同上《皇夏》。



 配神登聖，主極尊靈。敬宣昭燭，咸達窅冥。
 禮弘化定，樂贊功成。穰穰介福，下被群生。



 皇帝飲福酒，奏《皇夏》之樂：皇帝詣東陛，還便坐，又奏《皇夏》，辭同初入門。



 皇心緬且感，吉蠲奉至誠。赫哉光盛德，乾巛詔百靈。報福歸昌運，承祐播休明。風雲馳九域，龍蛟躍四溟。浮幕呈光氣，儷象燭華精。《護》《武》方知恥，《韶》《夏》僅同聲。



 送神，降丘南陛，奏《高明樂》辭：皇帝之望燎位，又奏《皇夏》，辭同上《皇夏》。



 獻享畢，懸佾周。神之駕，將上游。北郊云：將下游。超斗極，北郊云：超荒極。絕河流。北郊云：憩昆丘。懷萬國，寧九州。欣帝道，心顧留。幣上下，荷皇休。



 紫壇既燎，奏《昭夏》樂辭：皇帝自望燎還本位，奏《皇夏》，辭同上《皇夏》。



 玄黃覆載，元首照臨。合德致禮，有契其心。敬申事闋，潔誠云報。玉帛載升，北郊云：牲玉載陳。棫樸斯燎。寥廓幽曖，播以馨香。皇靈惟監，降福無疆。



 皇帝還便殿，奏《皇夏》辭：群臣出，奏《肆夏》，辭同上《肆夏》。祠感帝用圜丘辭。



 天大親嚴，匪敬伊孝。永言肆饗，宸明增耀。陽丘既暢，北郊云：陰澤雲暢。



 大典逾光。乃安斯息，欽若舊章。天回地旋，鳴鑾引警。且萬且億，皇歷惟永。



 五郊迎氣樂辭：青帝降神，奏《高明樂》辭：歲雲獻，谷風歸。斗東指，雁北飛。電鞭激，雷車遽。虹旌靡，青龍馭。和氣洽，具物滋。翻降止，應帝期。



 赤帝降神，奏《高明樂》辭：婺女司旦中呂宣，硃精禦節離景延。根荄俊茂溫風發，柘火風水應炎月。執衡長物德孔昭，赤旂霞曳會今朝。



 黃帝降神，奏《高明樂》辭：
 居中市五運，乘衡畢四時。含養資群物，協德固皇基。嘽緩契王風，持載符君德。良辰動靈駕，承祀昌邦國。



 白帝降神，奏《高明樂》辭：風涼露降，馳颺易寒精。山川搖落，平秩在西成。蓋藏成積，蒸人被嘉祉。從享來儀，鴻休溢千祀。



 黑帝降神，奏《高明樂》辭：虹藏雉化告寒，冰壯地坼年殫。日次月紀方極，九州萬邦獻力。協光是紀歲窮，微陽潛光方融。
 天子赫赫明聖，享神降福惟敬。



 祠五帝於明堂樂歌辭：先祀一日，夕牲，群官入自門，奏《肆夏》：國陽崇祀，嚴恭有聞。荒華胥暨，樂我大君。冕瑞有列，禽帛恭敘。群後師師，威儀容與。執禮辨物，司樂考章。率由靡墜，休有烈光。



 太祝令迎神，奏《高明樂》、《覆燾舞》辭：祖德光，國圖昌。祗上帝，禮四方。闢紫宮，洞華闕。龍獸奮，風雲發。飛硃雀，從玄武。攜日月，帶雷雨。耀宇內，溢區中。眷帝道，
 感皇風。帝道康，皇風扇。粢盛列，椒糈薦。神且寧，會五精。歸福祿，幸閭亭。



 太祖配饗，奏《武德樂》、《昭烈舞》辭：五方天帝奏《高明》之樂、《覆燾》之舞，辭同迎氣。



 我惟我祖，自天之命。道被歸仁，時屯啟聖。運鐘千祀，授手萬姓。夷兇掩虐，匡頹翼正。載經載營，庶士咸寧。九功以洽，七德兼盈。丹書入告，玄玉來呈。露甘泉白，雲鬱河清。聲教咸往，舟車畢會。仁加有形，化洽無外。嚴親惟重，陟配惟大。既祐斯歌，率土攸賴。



 牲出入，奏《昭夏樂》辭：
 孝饗不匱，精潔臨年。滌牢委溢，形色博牷。於以用之，言承歆祀。肅肅威儀，敢不敬止。載飾載省，維牛維羊。明神有察，保茲萬方。



 薦血毛，奏《昭夏》辭：群臣出，奏《肆夏》，進熟，群臣入，奏《肆夏》，同上《肆夏》辭。



 我將宗祀，夤獻厥誠。鞠躬如在，側聽無聲。薦色斯純，呈氣斯臭。有滌有濯，惟神其祐。五方來格，一人多祉。明德惟馨，於穆不已。



 進熟，皇帝入門，奏《皇夏》辭：皇帝升壇，奏《皇夏》，辭同。



 象乾上構，儀巛下基。集靈崇祖，永言孝思。室陳簋豆，庭羅懸佾。夙夜畏威，保茲貞吉。
 舞貴其夜，歌重其升。降斯百錄，惟響惟應。



 皇帝初獻，奏《高明樂》、《覆燾舞辭》：度幾筵，闢牖戶。禮上帝，感皇祖。酌惟潔，滌以清。薦心款，達神明。



 皇帝裸獻，奏《高明樂》、《覆燾舞》辭：帝精求降，應我明德。禮殫義展，流祉邦國。既受多祉，實資孝敬。祀竭其誠，荷天休命。



 皇帝飲福酒，奏《皇夏》辭：恭祀洽，盛禮宣。英猷爛層景，廣澤同深泉。上靈鐘百福，群神歸萬年。
 月軌咸梯岫，日域盡浮川。瑞鳥飛玄扈，潛鱗躍翠漣。皇家膺寶歷，兩地復參天。



 太祝送神，奏《高明樂》、《覆燾舞》辭：青陽奏，發硃明。歌西皓，唱玄冥。大禮罄，廣樂成。神心懌，將遠征。飾龍駕，矯鳳憩。指閶闔，憩層城。出溫谷，邁炎庭。跨西汜，過北溟。忽萬億，耀光精。比電騖，與雷行。嗟皇道，懷萬靈。固王業，震天聲。



 皇帝還便殿，奏《皇夏》辭：交物備矣，聲明有章。登薦唯肅，禮邈前王。
 鬯齊雲終，折旋告罄。穆穆旒冕，蘊誠畢敬。屯衛按部，鑾蹕回途。暫留紫殿，將及清都。



 享廟樂辭：先祀一日，夕牲，群臣入，奏《肆夏》辭：霜淒雨暢，烝哉帝心。有敬其祀，肅事惟歆。昭昭車服，濟濟衣簪。鞠躬貢酎，磬折奉琛。差以五列，和以八音。式祗王度，如玉如金。



 迎神奏《高明》登歌樂辭：日卜惟吉，辰擇其良，奕奕清廟，黼黻周張。大呂為角，應鐘為羽。路鞀陰竹，德歌昭舞。
 祀事孔明，百神允穆。神心乃顧，保茲介福。



 牲出入，奏《昭夏樂》辭：大祀云事，獻奠有儀。既歌既展，贊顧迎牲。執從伊竦，芻飾惟慄。俟用於庭，將升於室。且握且驛，以致其誠。惠我貽頌，降祉千齡。



 薦血毛，奏《昭夏》辭：三公出，奏《肆夏》，進熟，群臣入，奏《肆夏》，辭同。



 愐彼遐慨，悠然永思。留連七享，纏綿四時。神升魄沈，靡聞靡見。陰陽載俟，臭聲兼薦。祖考其鑒，言萃王休。降神敷錫，百福是由。



 進熟，皇帝入北門，奏《皇夏樂》辭：
 齊居嚴殿，夙駕層闈。車略垂彩，旒袞騰輝。聳誠載仰，翹心有慕。洞洞自形，斤斤表步。閟宮有邃，神道依稀。孝心緬邈，爰屬爰依。



 太祝裸地，奏登歌樂辭：皇帝詣東陛，奏《皇夏》，升殿，又奏《皇夏》，辭同。



 太室窅窅，神居宿設。鬱鬯惟芬，珪璋惟潔。彞斝應時，龍蒲代用。藉茅無咎，福祿攸降。端感會事，儼思修禮。齊齊勿勿，俄俄濟濟。



 皇帝升殿，殿上作登歌樂辭：我祠我祖，永惟厥先。炎農肇聖，靈祉蟬聯。霸圖中造，帝業方宣。道昌基構，撫運承天。
 奄家六合，爰光八埏。尊神致禮，孝思惟纏。寒來暑反，惕薦在年。匪敬伊慕，備物不愆。設虡設業，鞉鼓填填。闢公在位，有容伊虔。登歌啟佾，下管應懸。厥容無爽，幽明肅然。誠幣厚地，和達穹玄。既調風雨，載協山川。周庭有列，湯孫永延。教聲惟被，邁後光前。



 皇帝初獻皇祖司空公神室，奏《始基樂》、《恢祚舞》辭：克明克俊，祖武惟昌。業弘營土，聲被海方。有流厥德，終耀其光。明神幽贊，景祚攸長。



 皇帝初獻皇祖吏部尚書神室，奏《始基樂》、《恢祚舞》辭：
 顯允盛德，隆我前構。瑤源彌瀉，瓊根愈秀。誕惟有族，丕緒克茂。大業崇新，洪基增舊。



 皇帝初獻皇祖秦州使君神室，奏《始基樂》、《恢祚舞》辭：祖德丕顯，明哲知機。豹變東國，鵲起西歸。禮申官次，命改朝衣。敬思孝享，多福無違。



 皇帝獻太祖太尉武貞公神室，奏《始基樂》、《恢祚舞》辭：兆靈有業，潛德無聲。韜光戢耀，貫幽洞冥。道弘舒卷，施博藏行。緬追歲事，夜遽不寧。



 皇帝獻皇祖文穆皇帝神室，奏《始其樂》、《恢祚舞》辭：皇皇祖德，穆穆其風。語默自己，明睿在躬。
 荷天之錫，聖表克隆。高山作矣，寶祚其崇。離光旦旦，載煥載融。感薦惟永，神保無穹。



 皇帝獻高祖神武皇帝神室，奏《武德樂》、《昭烈舞》辭：天造草昧，時難糾紛。敦拯斯溺，靡救其焚。大人利見，緯武經文。顧指惟極，吐吸風雲。開天闢地，峻岳夷海。冥工掩跡，上德不宰。神心有應，龍化無待。義征九服，仁兵告凱。上平下成，靡或不寧。匪王伊帝，偶極崇靈。享親則孝，潔祀惟誠。禮備樂序，肅贊神明。



 皇帝獻文襄皇帝神室，奏《文德樂》、《宣政舞》辭：
 聖武丕基，睿文顯統。眇哉神啟，鬱矣天縱。道則人弘，德云邁種。昭冥咸敘，崇深畢綜。自中徂外，經朝庇野。政反淪風，威還缺雅。旁作穆穆，格於上下。維享維宗，來鑒來假。



 皇帝獻顯祖文宣皇帝，奏《文正樂》、《光大舞》辭：玄歷已謝，蒼靈告期。圖璽有屬，揖讓惟時。龍升獸變，弘我帝基。對揚穹昊，實啟雍熙。欽若皇猷，永懷王度。欣賞斯穆，威刑允措。軌物俱宣，憲章咸布。俗無邪指，下歸正路。茫茫九域，振以乾綱。混通華裔，配括天壤。
 作禮視德，列樂傳響。薦祀惟虔，衣冠載仰。



 皇帝還東壁，飲福酒，奏《皇夏》樂辭：孝心翼翼，率禮兢兢。時洗時薦，或降或升。在堂在戶，載湛載凝。多品斯奠，備物攸膺。蘭芬敬挹，玉俎恭承。受祭之祜，如彼岡陵。



 送神，奏《高明樂》辭：仰榱桷，慕衣冠。禮云罄，祀將闌。神之駕，紛奕奕。乘白雲，無不適。窮昭域，極幽途。歸帝祉，眷皇都。



 皇帝詣便殿，奏《皇夏》樂辭：群官出，奏《肆夏》，辭同。



 禮行斯畢，樂奏以終。受嘏先退，載暢其衷。鑾軒循轍，麾旌復路。光景徘徊，弦歌顧慕，靈之相矣，有錫無疆。國圖日競，家歷天長。



 元會大饗，協律不得升陛，黃門舉麾於殿上。今列其歌辭云。



 賓入門，四箱奏《肆夏》辭：昊蒼眷命，興王統天。業高帝始，道邈皇先。禮成化穆，樂合風宣。賓朝荒夏，揚對穹玄。



 皇帝出閣，奏《皇夏樂》辭：夏正肇旦，周物充庭。具僚在位，俯伏無聲。
 大君穆穆，宸儀動睟。日煦天回，萬靈胥萃。



 皇帝當扆，群臣奉賀，奏《皇夏》辭：天子南面，乾覆離明。三千咸列，萬國填並。猶從禹會，如次湯庭。奉茲一德，上下和平。



 皇帝入寧變服，黃鐘、太簇二箱奏《皇夏》辭：我應天歷，四海為家。協同內外，混一戎華。鶴蓋龍馬，風乘雲車。夏章夷服，其會如麻。九賓有儀，八音有節。肅肅於位，飲和在列。四序氤氳，三光昭晣。君哉大矣，軒唐比轍。



 皇帝變服，移幄坐於西箱，帝出升御坐，姑洗奏《皇夏》辭：
 皇運應籙，廓定區宇。受終以文，構業以武。堯昔命舜，舜亦命禹。大人馭歷，重規沓矩。欽明在上，昭納入夤。從靈體極，誕聖窮神。化生群品，陶育蒸人。展禮肆樂，協此元春。



 王公奠璧，奏《肆夏》辭：萬方咸暨，三揖以申。垂旒馮玉，五瑞交陳。拜稽有章，升降有節。聖皇負扆，虞唐比烈。



 上壽，黃鐘箱奏上壽曲辭：仰三光，奏萬壽。人皇御六氣，天地同長久。



 皇太子入，至坐位，酒至御，殿上奏登歌辭：
 大齊統歷，道化光明。馬圖呈寶，龜籙告靈。百蠻非眾，八荒非逖。同作堯人，俱包禹跡。其一天覆地載，成以四時。惟皇是則，比大於茲。群星拱極，眾川赴海。萬宇駿奔，一朝咸在。其二齊之以禮，相趨帝庭。應規蹈矩，玉色金聲。動之以樂，和風四布。龍申鳳舞，鸞歌麟步。其三食至御前，奉食舉樂辭：三端正啟，萬方觀禮。具物充庭，二儀合體。百華照曉，千門洞晨。或華或裔，奉贄惟新。悠悠亙六合，員首莫不臣。仰施如雨，晞和猶
 春。風化表笙鏞，歌謳被琴瑟。誰言文軌異，今朝混為一。其一彤庭爛景，丹陛流光。懷黃綰白，鵷鷺成行。文贊百揆，武鎮四方。折沖鼓雷電，獻替協陰陽。大矣哉，道邁上皇。陋五帝，狹三王。窮禮物，該樂章。序冠帶，垂衣裳。其二天壤和，家國穆。悠悠萬類咸孕育。契冥化，侔大造。靈效珍，神歸寶。興雲氣，飛龍蒼。麟一角，鳳五光。硃雀降，黃玉表。九尾馴，三足擾。化之定，至矣哉。瑞感德，四方來。其
 三囹圄空，水火菽粟。求賢振滯棄珠玉。衣不靡，宮以卑。當陽端默，垂拱無為。



 雲雲萬有，其樂不訾。其四嗟此舉時，逢至道。肖形咸自持，賦命無傷夭。行氣進皇輿，游龍服帝早。聖主寧區宇，乾坤永相保。其五牧野征，鳴條戰。大齊家萬國，拱揖應終禪。奧主廓清都，大君臨赤縣。高居深視，當扆正殿。旦暮之期今一見。其六兩儀分，牧以君。陶有象，化無垠。大齊德，
 邈誰群。超鳳火，冠龍雲。露以潔，風以薰。榮光至，氣氤氳。其七神化遠，人靈協。寒暑調，風雨變。披泥檢，受圖諜。圖諜啟，期運昌。分四序，綴三光。延寶祚，眇無疆。其八惟皇道，升平日。河水清，海不溢。雲幹呂，風入律。驅黔首，入仁壽。與天高，並地厚。其九刑以厝，頌聲揚。皇情邈，眷汾襄。岱山高，配林壯。亭亭聳，雲雲望。旗葳蕤，駕騤騤。刊金闕，奠玉龜。其十
 文舞將作，先設階步辭：我後降德，肇峻皇基。搖鈴大號，振鐸命期。雲行雨洽，天臨地持。茫茫區宇，萬代一時。文來武肅，成定於茲。象容則舞，歌德言詩。鏘鏘金石，列列匏絲。鳳儀龍至，樂我雍熙。



 文舞辭：皇天有命，歸我大齊。受茲華玉，爰錫玄珪。奄家環海，實子蒸黎。圖開寶匣，檢封芝泥。無思不順，自東徂西。教南暨朔，罔敢或攜。比日之明，如天之大。神化斯洽，率土無外。
 眇眇舟車，華戎畢會。祠我春秋，服我冠帶。儀協震象，樂均天籟。蹈武在庭，其容藹藹。



 武舞將作，先設階步辭：大齊統歷，天鑒孔昭。金人降泛，火鳳來巢。眇均虞德，干戚降苗。夙沙攻主，歸我軒朝。禮符揖讓，樂契《咸》《韶》。蹈揚惟序，律度時調。



 武舞辭：天眷橫流，宅心玄聖。祖功宗德，重光襲映。我皇恭己，誕膺靈命。宇外斯燭，域中咸鏡。悠悠率土，時惟保定。微微動植，莫違其性。
 仁豐庶物，施洽群生。海寧洛變，契此休明。雅宣茂烈，頌紀英聲。鏗皇鐘鼓，掩抑簫笙。歌之不足，舞以禮成。鑠矣王度，緬邁千齡。



 皇帝入，鐘鼓奏《皇夏》辭：禮終三爵，樂奏九成。允也天子，穹壤和平。載色載笑，反寢宴息。一人有祉，百神奉職。



 鼓吹二十曲，皆改古名，以敘功德。第一，漢《硃鷺》改名《水德謝》，言魏謝齊興也。第二，漢《思悲翁》改名《出山東》，言神武帝戰廣阿，創大業，破爾硃兆也。第三，漢《艾如張》改名《戰韓陵》，言神武滅四胡，定京洛，遠近賓服也。第四，漢《上
 之回》改名《殄關隴》，言神武遣侯莫陳悅誅賀拔岳，定關、隴，平河外，漠北款，秦中附也。第五，漢《擁離》改名《滅山胡》，言神武屠劉蠡升，高車懷殊俗，蠕蠕來向化也。第六，漢《戰城南》改名《立武定》，言神武立魏主，天下既安，而能遷於鄴也。第七，漢《巫山高》改名《戰芒山》，言神武斬周十萬之眾，其軍將脫身走免也。第八，漢《上陵》改名《擒蕭明》，言梁遣兄子貞陽侯來寇彭、宋，文襄帝遣太尉、清河王岳，一戰擒殄，俘馘萬計也。第九，漢《將進酒》改名《破侯景》，言文襄遣清河王岳摧殄侯景，克復河南也。第十，漢《君馬黃》改名《定汝潁》，言文襄遣清河王岳，擒周大將軍王思
 政於長葛，汝、潁悉平也。第十一，漢《芳樹》改名《克淮南》。言文襄遣清河王岳，南翦梁國，獲其司徒陸法和，克壽春、合肥、鐘離、淮陰，盡取江北之地也。第十二，漢《有所思》改名《嗣丕基》，言文宣帝統纘大業也。第十三，漢《稚子班》改名《聖道洽》，言文宣克隆堂構，無思不服也。第十四，漢《聖人出》改名《受魏禪》，言文宣應天順人也。第十五，漢《上邪》改名《平瀚海》，言蠕蠕盡部落入寇武州之塞，而文宣命將出征，平殄北荒，滅其國也。第十六，漢《臨高臺》改名《服江南》，言文宣道洽無外，梁主蕭繹來附化也。第十七，漢《遠如期》改名《刑罰中》，言孝昭帝舉直措枉，獄訟無怨也。
 第十八，漢《石留行》改名《遠夷至》，言時主化沾海外，西夷諸國，遣使朝貢也。第十九，漢《務成》改名《嘉瑞臻》，言時主應期，河清龍見，符瑞總至也。第二十，漢《玄云》改名《成禮樂》，言時主功成化洽，制禮作樂也。古又有《黃雀》、《釣竿》二曲，略而不用，並議定其名，被於鼓吹。



 諸州鎮戍，各給鼓吹樂，多少各以大小等級為差。諸王為州，皆給赤鼓、赤角，皇子則增給吳鼓、長鳴角，上州刺史皆給青鼓、青角，中州已下及諸鎮戍，皆給黑鼓、黑角。樂器皆有衣，並同鼓色。



 雜樂有西涼鼙舞、清樂、龜茲等。然吹笛、彈琵琶、五弦及
 歌舞之伎，自文襄以來，皆所愛好。至河清以後，傳習尤盛。後主唯賞胡戎樂，耽愛無已。於是繁手淫聲，爭新哀怨。故曹妙達、安未弱、安馬駒之徒，至有封王開府者，遂服簪纓而為伶人之事。後主亦自能度曲，親執樂器，悅玩無倦，倚弦而歌。別採新聲，為《無愁曲》，音韻窈窕，極於哀思，使胡兒閹官之輩，齊唱和之，曲終樂闋，莫不殞涕。雖行幸道路，或時馬上奏之，樂往哀來，竟以亡國。



 周太祖迎魏武入關，樂聲皆闕。恭帝元年，平荊州，大獲梁氏樂器，以屬有司。



 及建六官，乃詔曰：「六樂尚矣，其聲歌之節，舞蹈之容，寂寥已絕，不可得而詳也。但方行古
 人之事，可不本於茲乎？自宜依準，制其歌舞，祀五帝日月星辰。」



 於是有司詳定：郊廟祀五帝日月星辰，用黃帝樂，歌大呂，舞《雲門》。祭九州、社稷、水旱雩珝，用唐堯樂，歌應鐘，舞《大咸》。祀四望，饗諸侯，用虞舜樂，歌南呂，舞《大韶》。祀四類，幸闢雍，用夏禹樂，歌函鐘，舞《大夏》。祭山川，用殷湯樂，歌小呂，舞《大護》。享宗廟，用周武王樂，歌夾鐘，舞《大武》。皇帝出入，奏《皇夏》。賓出入，奏《肆夏》。牲出入，奏《昭夏》。蕃國客出入，奏《納夏》。有功臣出入，奏《章夏》。皇后進羞，奏《深夏》。宗室會聚，奏《族夏》。上酒宴樂，奏《陔夏》。諸侯相見，奏《驁夏》。皇帝大射，歌《騶虞》，諸侯歌《貍首》，大夫歌《採蘋》，士歌《採蘩》。
 雖著其文，竟未之行也。



 及閔帝受禪，居位日淺。明帝踐阼，雖革魏氏之樂，而未臻雅正。天和元年，武帝初造《山雲舞》，以備六代。南北郊、雩壇、太廟、禘祫、俱用六舞。南郊則《大夏》降神，《大護》獻熟，次作《大武》、《正德》、《武德》、《山雲之舞》。



 北郊則《大護》降神，《大夏》獻熟，次作《大武》、《正德》、《武德》、《山雲之舞》。雩壇以《大武》降神，《正德》獻熟，次作《大夏》、《大護》、《武德》、《山雲之舞》。太廟祫帝，則《大武》降神，《山云》獻熟，次作《正德》、《大夏》、《大護》、《武德之舞》。時享太廟，以《山云》降神，《大夏》獻熟，次作《武德之舞》。拜社，以《大護》降神，《大武》獻熟，次作《正德之舞》。



 五郊朝日，以《大夏》降神，《大護》獻熟。神州、夕月、籍
 田，以《正德》降神，《大護》獻熟。



 建德二年十月甲辰，六代樂成，奏於崇信殿。群臣咸觀。其宮懸，依梁三十六架。朝會則皇帝出入，奏《皇夏》。皇太子出入，奏《肆夏》。王公出入，奏《驁夏》。五等諸侯正日獻玉帛，奏《納夏》。宴族人，奏《族夏》。大會至尊執爵，奏登歌十八曲。食舉，奏《深夏》，舞六代《大廈》、《大護》、《大武》、《正德》、《武德》、《山雲之舞》。於是正定雅音，為郊廟樂。創造鐘律，頗得其宜。



 宣帝嗣位，郊廟皆循用之，無所改作。今採其辭云。



 員丘歌辭：降神，奏《昭夏》：
 重陽禋祀大報天，丙午封壇肅且圜。孤竹之管雲和弦，神光未下風肅然。王城七里通天臺，紫微斜照影徘徊。連珠合璧重光來，天策暫轉鉤陳開。



 皇帝將入門，奏《皇夏》：旌回外壝，蹕靜郊門。千乘按轡，萬騎雲屯。藉茅無咎，掃地惟尊。揖讓展禮，衡璜節步。星漢就列，風雲相顧。取法於天，降其永祚。



 俎入，奏《昭夏》：日至大禮，豐犧上辰。牲牢修牧，繭慄毛純。
 俎豆斯立，陶匏以陳。大報反命，居陽兆日。六變鼓鐘，三和琴瑟。俎奇豆偶，惟誠惟質。



 奠玉帛，奏《昭夏》：員玉已奠，蒼幣斯陳。瑞形成象，璧氣含春。禮從天數，智總員神。為祈為祀，至敬咸遵。



 皇帝升壇，奏《皇夏》：七星是仰，八陛有憑。就陽之位，如日之升。思虔肅肅，施敬繩繩。祝史陳信，玄象斯格。惟類之典，惟靈之澤。幽顯對揚，人神咫尺。



 皇帝初獻，作《雲門》之舞：
 獻以誠，鬱以清。山罍舉，沈齊傾。惟尚饗，洽皇情。降景福，通神明。



 皇帝初獻配帝，作《雲門》之舞：長丘遠歷，大電遙源。弓藏高隴，鼎沒寒門。人生於祖，物本於天。尊神配德，迄用康年。



 皇帝初獻及獻配帝畢，奏登歌：歲之祥，國之陽。蒼靈敬，翠雲長。象為飾，龍為章。乘長日，坯蟄戶。列雲漢，迎風雨，大呂歌，雲門舞。省滌濯，奠牲牷。鬱金酒，鳳凰樽。回天眷，顧中原。



 皇帝飲福酒，奏《皇夏》：國命在禮，君命在天。陳誠惟肅，欽福惟虔。洽斯百禮，福以千年。鉤陳掩映，天駟徘徊。雕禾飾斝，翠羽承罍。受斯茂祉，從天之來。



 撤奠奏《雍樂》：禮將畢，樂將闌。回日轡，動天關。翠鳳搖，和鑾響。五雲飛，三步上。風為馭，雷為車。無轍跡，有煙霞。暢皇情，休靈命。雨留甘，雲餘慶。



 帝就望燎位，奏《皇夏》：
 六曲聯事，九司咸則。率由舊章，於焉允塞。掌禮移次，燔柴在焉。煙升玉帛，氣斂牲牛全。休氣馨香，膋芳昭晰。翼翼虔心，明明上徹。



 帝還便座，奏《皇夏》：玉帛禮畢，人神事分。嚴承乃眷，瞻仰回雲。輦路千門，王城九軌。式道移候，司方回指。得一惟清，於萬斯寧。受茲景命，於天告成。



 方澤歌辭：降神，奏《昭夏》：報功陰澤，展禮玄郊。平琮鎮瑞，方鼎升庖。
 調歌絲竹，縮酒江茅，聲舒鐘鼓，器質陶匏。列耀秀華，凝芳都荔。川澤茂祉，丘陵容衛。雲飾山罍，蘭浮泛齊。日至之禮，歆茲大祭。



 奠玉，奏《昭夏》：曰若厚載，欽明方澤。敢以敬恭，陳之玉帛。德包含養，功藏靈跡。斯箱既千，子孫則百。



 初獻，奏登歌辭：舞詞同員丘。



 質明孝敬，求陰順陽。壇有四陛，琮為八方。牲牷蕩滌，蕭合馨香。和鑾戾止，振鷺來翔。威儀簡簡，鐘鼓喤娶。聲和孤竹，韻入空桑。
 封中雲氣，坎上神光。下元之主，功深蓋藏。



 望坎位，奏《皇夏》：司筵撤席，掌禮移次，回顧封壇，恭臨坎位。瘞玉埋俎，藏芬斂氣。是曰就幽，成斯地意。



 祀五帝歌辭：奠玉帛，奏《皇夏》辭：嘉玉惟芳，嘉幣惟量。成形依禮，稟色隨方。神班有次，歲禮惟常。威儀抑抑，率由舊章。



 初獻，奏《皇夏》：惟令之月，惟嘉之辰。司壇宿設，掌史誠陳。
 敢用明禮，言功上神。鉤陳旦闢，閶闔朝分。旒垂象冕，樂奏《山云》。將回霆策，暫轉天文。五運周環，四時代序。



 鱗次玉帛，循回樽俎。神其降之，介福斯許。



 皇帝初獻青帝，奏《雲門舞》：甲在日，鳥中星。禮東後，奠蒼靈。樹春旗，命青史。候雁還，東風起。歌木德，舞震宮。泗濱石，龍門桐。孟之月，陽之天。億斯慶，兆斯年。



 皇帝初獻配帝，奏舞：
 帝出於震，蒼德於神。其明在日，其位居春。勞以定國，功以施人。言從配祀，近取諸身。



 皇帝初獻赤帝，奏《雲門舞》：招搖指午對南宮，日月相會實沈中。離光布政動溫風，純陽之月樂炎精。赤雀丹書飛送迎，硃弦絳鼓罄虔誠，萬物含養各長生。



 皇帝獻配帝，奏舞：以炎為政，以火為官，位司南陸，享配離壇。三和實俎，百味浮蘭。神其茂豫，天步艱難。



 皇帝初獻黃帝，奏《雲門舞》：三光儀表正，四氣風雲同。戊己行初歷，黃鐘始變宮。平琮禮內鎮，陰管奏司中。齋壇芝曄曄，清野桂馮馮。夕牢芬六鼎，安歌韻八風。神光乃超忽，佳氣恆蔥蔥。



 皇帝初獻配帝，奏舞：四時咸一德，五氣或同論。猶吹鳳凰管，尚對梧桐園。器圜居土厚，位總配神尊。始知今奏樂，還用我《雲門》。



 皇帝初獻白帝，奏《雲門舞》：
 肅靈兌景，承配秋壇。雲高火落，露白蟬寒。帝律登年，金精行令。瑞獸霜輝，祥禽雪映。司藏肅殺，萬保咸宜。厥田上上，收功在斯。



 皇帝初獻配帝，奏舞：金行秋令，白帝硃宣。司正五雉，歌庸九川。執文之德，對越彼天。介以福祉，君子萬年。



 皇帝初獻黑帝，奏《雲門舞》：北辰為政玄壇，北陸之祀員官。宿設玄圭浴蘭，坎德陰風禦寒。次律將回窮紀，微陽欲動細泉。管猶調於陰竹，聲未入於春弦。待歸餘於送歷，
 方履慶於斯年。



 皇帝初獻配帝，奏舞：地始坼，虹始藏。服玄玉，居玄堂。沐蕙氣，浴蘭湯。匏器潔，水泉香。陟配彼，福無疆。君欣欣，此樂康。



 宗廟歌辭：皇帝入廟門，奏《皇夏》：肅肅清廟，嚴嚴寢門。欹器防滿，金人戒言。應懸鼓，崇牙樹羽。階變升歌，庭紛象舞。閑安象設，緝熙清奠。春鮪初登，新萍先薦。
 人愛然入室，儼乎其位。



 淒愴履之，非寒之謂。



 降神奏《昭夏》：永惟祖武，潛慶靈長。龍圖革命，鳳歷歸昌。功移上墋，德耀中陽。清廟肅肅，猛虡煌煌。曲高大夏，聲和盛唐。牲牷蕩滌，蕭合聲香。和鑾戾止，振鷺來翔。永敷萬國，是則四方。



 俎入，皇帝升階，奏《皇夏》：年祥辯日，上協龜言。奉酎承列，來庭駿奔。雕禾飾斝，翠羽承樽。敬殫如此，恭惟執燔。



 皇帝獻皇高祖，奏《皇夏》：
 慶緒千重秀，鴻源萬里長。無時猶戢翼，有道故韜光。盛德必有後，仁義終克昌。明星初肇慶，大電久呈祥。



 皇帝獻皇曾祖德皇帝，奏《皇夏》：克昌光上烈，基聖穆西籓。崇仁高涉渭，積德被居原。帝圖張往跡，王業茂前尊。重芬德陽廟，疊慶壽陵園。百靈光祖武，千年福孝孫。



 皇帝獻皇祖太祖文皇帝，奏《皇夏》：雄圖屬天造，宏略遇群飛。風雲猶聽命，
 龍躍遂乘機。百二當天險，三分拒樂推。函谷風塵散，河陽氛霧晞。濟弱淪風起，扶危頹運歸。地紐崩還正，天樞落更追。原祠乍超忽，畢隴或綿微。終封三尺劍，長卷一戎衣。



 皇帝獻文宣皇太后，奏《皇夏》：月靈興慶，沙祥發源。功參禹跡，德贊堯門。言容典禮，示俞狄徽章。儀形溫德，令問昭陽。日月不居，歲時宛晚。瑞雲纏心，閟宮惟遠。



 皇帝獻閔皇帝，奏《皇夏》：
 龍圖基代德，天步屬艱難。謳歌還受瑞，揖讓乃登壇。升與芒刺重，入位據關寒。卷舒雲泛濫，游揚日浸微。出鄭終無反，居桐竟不歸。祀夏今惟舊，尊靈謚更追。



 皇帝獻明皇帝，奏《皇夏》：若水逢降君，窮桑屬惟政。丕哉馭帝籙，鬱矣當天命。方定五雲官，先齊八風令。文昌氣似珠，太史河如鏡。南宮學已開，東觀書還聚。文辭金石韻，毫翰風飆豎。清室桂馮馮，齋房芝詡詡。寧思玉管笛，
 空見靈衣舞。



 皇帝獻高祖武皇帝，奏《皇夏》：南河吐雲氣，北斗降星神。百靈咸仰德，千年一聖人。書成紫微動，律定鳳凰馴。六軍命西土，甲子陳東鄰。戎衣此一定，萬里更無塵。煙雲同五色，日月並重輪。流沙既西靜，盤木又東臣。凱樂聞硃雁，鐃歌見白麟。今為六代祀，還得九疑賓。



 皇帝還東壁，飲福酒，奏《皇夏》：禮殫裸獻，樂極休成。長離前掞，宗祀文明。
 縮酌浮蘭，澄罍合鬯。磬折禮容，旋回靈貺。受厘徹俎，飲福移樽。惟光惟烈，文子文孫。



 皇帝還便坐，奏《皇夏》：庭闋四始，筵終三薦。顧步階墀，徘徊餘奠。六龍矯首，七萃警途。鼓移行漏，風轉相烏。翼翼從事，綿綿四時。惟神降嘏，永言保之。



 太祖輔魏之時，高昌款附，乃得其伎，教習以備饗宴之禮。及天和六年，武帝罷掖庭四夷樂。其後帝娉皇后於北狄，得其所獲康國、龜茲等樂，更雜以高昌之舊，並於大司樂習焉。採用其聲，被於鐘石，取《周官》制以陳之。



 明帝武成二年，正月朔旦，會群臣於紫極殿，始用百戲。武帝保定元年，詔罷之。及宣帝即位，而廣召雜伎，增修百戲。魚龍漫衍之伎，常陳殿前，累日繼夜，不知休息。好令城市少年有容貌者，婦人服而歌舞相隨，引入後庭，與宮人觀聽。



 戲樂過度，游幸無節焉。



 武帝以梁鼓吹熊羆十二案，每元正大會，列於懸間，與正樂合奏。宣帝時，革前代鼓吹，制為十五曲。第一，改漢《硃鷺》為《玄精季》，言魏道陵遲，太祖肇開王業也。第二，改漢《思悲翁》為《征隴西》，言太祖起兵，誅侯莫陳悅，掃清隴右也。第三，改漢《艾如張》為《迎魏帝》，言武帝西幸，太祖奉迎，宅關中也。



 第四，
 改漢《上之回》為《平竇泰》，言太祖擁兵討泰，悉擒斬也。第五，改漢《擁離》為《復恆農》，言太祖攻復陜城，關東震肅也。第六，改漢《戰城南》為《克沙苑》，言太祖俘斬齊十萬眾於沙苑，神武脫身至河，單舟走免也。第七，改漢《巫山高》為《戰河陰》，言太祖破神武於河上，斬其將高敖曹、莫多婁貸文也。



 第八，改漢《上陵》為《平漢東》，言太祖命將平隨郡安陸，俘馘萬計也。第九，改漢《將進酒》為《取巴蜀》，言太祖遣軍平定蜀地也。第十，改漢《有所思》為《拔江陵》，言太祖命將擒蕭繹，平南土也。第十一，改漢《芳樹》為《受魏禪》，言閔帝受終於魏，君臨萬國也。第十二，改漢《上邪》為《宣重
 光》，言明帝入承大統，載隆皇道也。第十三，改漢《君馬黃》為哲皇出，言高祖以聖德繼天，天下向風也。第十四，改漢《稚子班》為《平東夏》，言高祖親率六師破齊，擒齊主於青州，一舉而定山東也。第十五，改古《聖人出》為《擒明徹》，言陳將吳明徹侵軼徐部，高祖遣將盡俘其眾也。宣帝晨出夜還，恆陳鼓吹。嘗幸同州，自應門至赤岸，數十里間，鼓樂俱作。祈雨仲山還，令京城士女於衢巷奏樂以迎之。公私頓敝，以至於亡。



 高祖既受命，定令，宮懸四面各二虡，通十二鎛鐘，為二十虡。虡各一人。建鼓四人，祝敔各一人。歌、琴、瑟、簫、築、箏、
 掐箏、臥箜篌、小琵琶，四面各十人，在編磬下。笙、竽、長笛、橫笛、簫、篳篥、篪、熏，四面各八人，在編鐘下，舞各八佾。宮懸簨虡，金五博山，飾以旒蘇樹羽。其樂器應漆者，天地之神皆硃，宗廟加五色漆畫。天神懸內加雷鼓，地祇加靈鼓，宗廟加路鼓，登歌，鐘一虡，磬一虡，各一人；歌四人，兼琴瑟；簫、笙、竽、橫笛、篪、熏各一人。其漆畫及博山旒蘇樹羽，與宮懸同。登歌人介幘、硃連裳、烏皮履。宮懸及下管人，平巾幘，硃連裳。凱樂人，武弁，硃褠衣，履襪。文舞，進賢冠，絳紗連裳，帛內單，皁領袖褠，烏皮，左執籥，右執翟。二人執纛，引前，在舞人數外，衣冠同舞人。武弁，硃褠
 衣，烏皮履。三十二人，執戈，龍楯。三十二人執戚，龜。二人執旍，居前。二人執鞀，二人執鐸，二人執鐃，二人執金享。四人執弓矢，四人執殳，四人執戟，四人執矛。自旍已下夾引，並在舞人數外，衣冠同舞人。



 皇帝宮懸及登歌，與前同。應漆者皆五色漆畫。懸內不設鼓。



 皇太子軒懸，去南面，設三鎛鐘於辰丑申。三建鼓亦如之。其登歌，去兼歌者，減二人。其簨虡金三博山。樂器漆者，皆硃漆之。其餘與宮懸同。



 大鼓、小鼓、大駕鼓吹，並硃漆畫。大鼓加金鐲，凱樂及節
 鼓，飾以羽葆。其長鳴、中鳴、橫吹，皆五採衣幡，緋掌，畫交龍，五採腳。大角幡亦如之。大鼓、長鳴工人，皁地苣文；金鉦、㭎鼓、小鼓、中鳴、吳橫吹工人，青地苣文；凱樂工人，武弁，硃褠衣，橫吹，緋地苣文。並為帽、褲褶。大角工人，平巾幘、緋衫，白布大口褲。內宮鼓樂服色，皆準此。



 皇太子鐃及節鼓，硃漆畫，飾以羽葆。餘鼓吹並硃漆。大鼓、小鼓無金鐲。長鳴、中鳴、橫吹，五採衣幡，緋掌，畫蹲獸，五採腳。大角幡亦如之。大鼓、長鳴、橫吹工人，紫帽，緋褲褶。金鉦、㭎鼓、小鼓、中鳴工人，青帽，青褲褶。鐃吹工人，武弁，硃褠衣。大角工人，平巾幘，緋衫，白布大口褲。



 正一品，鐃及節鼓，硃漆畫，飾以羽葆。餘鼓吹並硃漆。長鳴、中鳴、橫吹，五採衣幡，緋掌，畫蹲獸，五採腳。大角幡亦如之。大鼓、長鳴、橫吹工人，紫帽，赤布褲褶。金鉦、㭎鼓、小鼓、中鳴工人，青帽，青布褲褶。饒吹工人，武弁，硃褠衣。大角工人，平巾幘，緋衫，白布大口褲。三品以上，硃漆饒，飾以五採。騶、哄工人，武弁，硃褠衣。餘同正一品。四品，鐃及工人衣服同三品。餘鼓皆綠沈。



 金鉦、㭎鼓、大鼓工人，青帽，青布褲褶。



 開皇二年，齊黃門侍郎顏之推上言：「禮崩樂壞，其來自久。今太常雅樂，並用胡聲，請馮梁國舊事，考尋古典。」高
 祖不從，曰：「梁樂亡國之音，奈何遣我用邪？」是時尚因周樂，命工人齊樹提檢校樂府，改換聲律，益不能通。俄而柱國、沛公鄭譯奏上，請更修正。於是詔太常卿牛弘、國子祭酒辛彥之、國子博士何妥等議正樂。然淪謬既久，音律多乖，積年議不定。高祖大怒曰：「我受天命七年，樂府猶歌前代功德邪？」命治書侍御史李諤引弘等下，將罪之。諤奏：「武王克殷，至周公相成王，始制禮樂。斯事體大，不可速成。」高祖意稍解。又詔求知音之士，集尚書，參定音樂。譯云：「考尋樂府鐘石律呂，皆有宮、商、角、徵、羽、變宮、變徵之名。七聲之內，三聲乖應，每恆求訪，終莫能通。
 先是周武帝時，有龜茲人曰蘇祗婆，從突厥皇后入國，善胡琵琶。聽其所奏，一均之中間有七聲。因而問之，答云：『父在西域，稱為知音。代相傳習，調有七種。』以其七調，勘校七聲，冥若合符。一曰『娑陀力』，華言平聲，即宮聲也。二曰『雞識』，華言長聲，即商聲也。三曰『沙識』，華言質直聲，即角聲也。四曰『沙侯加濫』，華言應聲，即變徵聲也。五曰『沙臘』，華言應和聲，即徵聲也。六曰『般贍』，華言五聲，即羽聲也。七曰『俟利』，華言斛牛聲，即變宮聲也。」譯因習而彈之，始得七聲之正。然其就此七調，又有五旦之名，旦作七調。以華言譯之，旦者則謂均也。其聲亦應黃鐘、
 太簇、林鐘、南呂、姑洗五均，已外七律，更無調聲。譯遂因其所捻琵琶弦柱相飲為均，推演其聲，更立七均。合成十二，以應十二律。律有七音，音立一調，故成七調十二律，合八十四調，旋轉相交，盡皆和合。仍以其聲考校太樂所奏，林鐘之宮，應用林鐘為宮，乃用黃鐘為宮；應用南呂為商，乃用太簇為商；應用應鐘為角，乃取姑洗為角。故林鐘一宮七聲，三聲並戾。其十一宮七十七音，例皆乖越，莫有通者，又以編懸有八，因作八音之樂。七音之外，更立一聲，謂之應聲。譯因作書二十餘篇，以明其指。至是譯以其書宣示朝廷，並立議正之。時邳國公世
 子蘇夔，亦稱明樂，駁譯曰：「《韓詩外傳》所載樂聲感人，及《月令》所載五音所中，並皆有五，不言變宮、變徵。又《春秋左氏》所云：『七音六律，以奉五聲。』準此而言，每宮應立五調，不聞更加變宮、變徵二調為七調。七調之作，所出未詳。」譯答之曰：「周有七音之律，《漢書·律歷志》，天地人及四時，謂之七始。黃鐘為天始，林鐘為地始，太簇為人始，是為三始。姑洗為春，蕤賓為夏，南呂為秋，應鐘為冬，是為四時。四時三始，是以為七。今若不以二變為調曲，則是冬夏聲闕，四時不備。是故每宮須立七調。」眾從譯議。譯又與夔俱云：「案今樂府黃鐘，乃以林鐘為調首，失君臣
 之義，清樂黃鐘宮，以小呂為變徵，乖相生之道。今請雅樂黃鐘宮以黃鐘為調首，清樂去小呂，還用蕤賓為變徵。」眾皆從之。



 夔又與譯議，欲累黍立分，正定律呂。時以音律久不通，譯、夔等一朝能為之，以為樂聲可定。而何妥舊以學聞，雅為高祖所信。高祖素不悅學，不知樂，妥又恥己宿儒，不逮譯等，欲沮壞其事。乃立議非十二律旋相為宮，曰：「經文雖道旋相為宮，恐是直言其理，亦不通隨月用調，是以古來不取。若依鄭玄及司馬彪，須用六十律方得和韻。今譯唯取黃鐘之正宮，兼得七始之妙義。非止金石諧韻，亦乃簨虡不繁，可以享百神，可以
 合萬舞矣。」而又非其七調之義，曰：「近代書記所載，縵樂鼓琴吹笛之人，多云三調。三調之聲，其來久矣。請存三調而已。」時牛弘總知樂事，弘不能精知音律。又有識音人萬寶常，修洛陽舊曲，言幼學音律，師於祖孝徵，知其上代修調古樂。周之璧翣，殷之崇牙，懸八用七，盡依《周禮》備矣。



 所謂正聲，又近前漢之樂，不可廢也。是時競為異議，各立朋黨，是非之理，紛然淆亂。或欲令各修造，待成，擇其善者而從之。妥恐樂成，善惡易見，乃請高祖張樂試之。遂先說曰：「黃鐘者，以象人君之德。」及奏黃鐘之調，高祖曰：「滔滔和雅，甚與我心會。」妥因陳用黃鐘一宮，
 不假餘律，高祖大悅，班賜妥等修樂者。



 自是譯等議寢。



\end{pinyinscope}