\article{卷十三志第八　音樂上}

\begin{pinyinscope}

 夫音，本乎太始而生於人心，隨物感動，播於形氣。形氣既著，協於律呂，宮商克諧，名之為樂。樂者，樂也。聖人因百姓樂己之德，正之以六律，文之以五聲，詠之以九歌，舞之以八佾。實升平之冠帶，王化之源本。《記》曰：「感於物而動，故形於聲。」夫人者，兩儀之播氣，而性情之所起也，恣其流湎，往而不歸，是以五帝作樂，三王制禮，標舉人
 倫，削平淫放。其用之也，動天地，感鬼神，格祖考，諧邦國。樹風成化，象德昭功，啟萬物之情，通天下之志。若夫升降有則，宮商垂範。禮逾其制則尊卑乖，樂失其序則親疏亂。禮定其象，樂平其心，外敬內和，合情飾貌，猶陰陽以成化，若日月以為明也。



 《記》曰：「大夫無故不撤懸，士無故不撤琴瑟。」聖人造樂，導迎和氣，惡情屏退，善心興起。伊耆有葦籥之音，伏犧有網罟之詠，葛天八闋，神農五弦，事與功偕，其來已尚。黃帝樂曰《咸池》，帝嚳曰《六英》，帝顓頊曰《五莖》，帝堯曰《大章》，帝舜曰《簫韶》，禹曰《大夏》，殷湯曰《護》，武王曰《武》，周公曰《勺》。教之以風賦，弘之以孝友，大
 禮與天地同節，大樂與天地同和，禮意風猷，樂情膏潤。《傳》曰：「如有王者，必世而後仁。」成、康化致升平，刑厝而不用也。古者天子聽政，公卿獻詩。秦人有作，罕聞斯道。漢高祖時，叔孫通爰定篇章，用祀宗廟。唐山夫人能楚聲，又造房中之樂。武帝裁音律之響，定郊丘之祭，頗雜謳謠，非全雅什。漢明帝時，樂有四品：一曰《大予樂》，郊廟上陵之所用焉。則《易》所謂「先王作樂崇德，殷薦之上帝，以配祖考」者也。二曰雅頌樂，闢雍饗射之所用焉。則《孝經》所謂「移風易俗，莫善於樂」者也。三曰黃門鼓吹樂，天子宴群臣之所用焉。則《詩》所謂「坎坎鼓我，蹲蹲儛我」者也。
 其四曰短簫鐃歌樂，軍中之所用焉。黃帝時，岐伯所造，以建武揚德，風敵勵兵，則《周官》所謂「王師大捷，則令凱歌」者也。又採百官詩頌，以為登歌，十月吉辰，始用烝祭。董卓之亂，正聲咸蕩。漢雅樂郎杜夔，能曉樂事，八音七始，靡不兼該。



 魏武平荊州，得夔，使其刊定雅律。魏有先代古樂，自夔始也。自此迄晉，用相因循，永嘉之寇，盡淪胡羯。於是樂人南奔，穆皇羅鐘磬，苻堅北敗，孝武獲登歌。



 晉氏不綱，魏圖將霸，道武克中山，太武平統萬，或得其宮懸，或收其古樂，於時經營是迫，雅器斯寢。孝文頗為詩歌，以勖在位，謠俗流傳，布諸音律。大臣馳騁漢、魏，
 旁羅宋、齊，功成奮豫，代有制作。莫不各揚廟舞，自造郊歌，宣暢功德，輝光當世，而移風易俗，浸以陵夷。



 梁武帝本自諸生，博通前載，未及下車，意先風雅，爰詔凡百，各陳所聞。帝又自糾擿前違，裁成一代。周太祖發跡關隴，躬安戎狄，群臣請功成之樂，式遵周舊，依三材而命管，承六典而揮文。而《下武》之聲，豈姬人之唱，登歌之奏，協鮮卑之音，情動於中，亦人心不能已也。昔仲尼返魯，風雅斯正，所謂有其藝而無其時。高祖受命惟新，八州同貫，制氏全出於胡人，迎神猶帶於邊曲。及顏、何驟請，頗涉雅音，而繼想聞《韶》，去之彌遠。若夫二南斯理，八風揚
 節，順序旁通，妖淫屏棄，宮徵流唱，翱翔率舞，弘仁義之道，安性命之真，君子益厚，小人無悔，非大樂之懿，其孰能與於此者哉！是以舜詠《南風》而虞帝昌，紂歌北鄙而殷王滅。



 大樂不紊，則王政在焉。故錄其不相因襲，以備於志。《周官》大司樂一千三百三十九人。漢郊廟及武樂，三百八十人。煬帝矜奢，頗玩淫曲，御史大夫裴蘊，揣知帝情，奏括周、齊、梁、陳樂工子弟，及人間善聲調者，凡三百餘人，並付太樂。



 倡優〕雜，咸來萃止。其哀管新聲，淫弦巧奏，皆出鄴城之下，高齊之舊曲云。



 梁氏之初，樂緣齊舊。武帝思弘古樂，天監元年，遂下詔
 訪百僚曰：「夫聲音之道，與政通矣，所以移風易俗，明貴辨賤。而《韶》、《護》之稱空傳，《咸》、《英》之實靡托，魏晉以來，陵替滋甚。遂使雅鄭混淆，鐘石斯謬，天人缺九變之節，朝宴失四懸之儀。朕昧旦坐朝，思求厥旨，而舊事匪存，未獲厘正，寤寐有懷，所為嘆息。卿等學術通明，可陳其所見。」於是散騎常侍、尚書僕射沈約奏答曰：「竊以秦代滅學，《樂經》殘亡。至於漢武帝時，河間獻王與毛生等，共採《周官》及諸子言樂事者，以作《樂記》。其內史丞王定，傳授常山王禹。劉向校書，得《樂記》二十三篇，與禹不同。向《別錄》，有《樂歌詩》四篇、《趙氏雅琴》七篇、《師氏雅琴》八篇、《龍氏雅
 琴》百六篇。唯此而已。《晉中經簿》無復樂書，《別錄》所載，已復亡逸。案漢初典章滅絕，諸儒捃拾溝渠墻壁之間，得片簡遺文，與禮事相關者，即編次以為禮，皆非聖人之言。《月令》取《呂氏春秋》，《中庸》、《表記》、《防記》、《緇衣》皆取《子思子》，《樂記》取《公孫尼子》，《檀弓》殘雜，又非方幅典誥之書也。禮既是行己經邦之切，故前儒不得不補綴以備事用。樂書事大而用緩，自非逢欽明之主，制作之君，不見詳議。漢氏以來，主非欽明，樂既非人臣急事，故言者寡。陛下以至聖之德，應樂推之符，實宜作樂崇德，殷薦上帝。而樂書淪亡，尋案無所。宜選諸生，分令尋討經史百家，凡
 樂事無小大，皆別纂錄。乃委一舊學，撰為樂書，以起千載絕文，以定大梁之樂。使《五英》懷慚，《六莖》興愧。」



 是時對樂者七十八家，咸多引流略，浩蕩其詞，皆言樂之宜改，不言改樂之法。



 帝既素善鐘律，詳悉舊事，遂自制定禮樂。又立為四器，名之為通。通受聲廣九寸，宣聲長九尺，臨岳高一寸二分。每通皆施三弦。一曰玄英通：應鐘弦，用一百四十二絲，長四尺七寸四分差強；黃鐘弦，用二百七十絲，長九尺；大呂弦，用二百五十二絲，長八尺四寸三分差弱。二曰青陽通：太簇弦，用二百四十絲，長八尺；夾鐘弦，用二百二十四絲，長七尺五寸弱；姑洗弦，用
 二百一十四絲，長七尺一寸一分強。三曰硃明通：中呂弦，用一百九十九絲，長六尺六寸六分弱；蕤賓弦，用一百八十九絲，長六尺三寸二分強；林鐘弦，用一百八十絲，長六尺。四曰白藏通：夷則弦，用一百六十八絲，長五尺六寸二分弱；南呂弦，用一百六十絲，長五尺三寸二分大強；無射弦，用一百四十九絲，長四尺九寸九分強。因以通聲，轉推月氣，悉無差違，而還相得中。又制為十二笛：黃鐘笛，長三尺八寸，大呂笛，長三尺六寸，太簇笛，長三尺四寸，夾鐘笛，長三尺二寸，姑洗笛，長三尺一寸，中呂笛，長二尺九寸，蕤賓笛，長二尺八寸，林鐘笛，
 長二尺七寸，夷則笛，長二尺六寸，南呂笛，長二尺五寸，無射笛，長二尺四寸，應鐘笛，長二尺三寸。用笛以寫通聲，飲古鐘玉律並周代古鐘，並皆不差。於是被以八音，施以七聲，莫不和韻。



 是時北中郎司馬何佟之上言：「案《周禮》『王出入則奏《王夏》，尸出入則奏《肆夏》，牲出入則奏《昭夏》。今樂府之《夏》，唯變《王夏》為《皇夏》，蓋緣秦、漢以來稱皇故也。而齊氏仍宋儀注，迎神奏《昭夏》，皇帝出入奏《永至》，牲出入更奏引牲之樂。其為舛謬，莫斯之甚。請下禮局改正。」周舍議，以為「《禮》『王入奏《王夏》』，大祭祀與朝會，其用樂一也。而漢制，皇帝在廟，奏《永至》樂，朝會之日，別有《
 皇夏》。二樂有異，於禮為乖，宜除《永至》，還用《皇夏》。又《禮》『尸出入奏《肆夏》，賓入大門奏《肆夏》』，則所設唯在人神，其與迎牲之樂，不可濫也。宋季失禮，頓虧舊則，神入廟門，遂奏《昭夏》，乃以牲牢之樂，用接祖考之靈。斯皆前代之深疵，當今所宜改也。」時議又以為《周禮》云：「若樂六變，天神皆降。」神居上玄，去還怳忽，降則自至，迎則無所。可改迎為降，而送依前式。又《周禮》云「若樂八變，則地祇皆出，可得而禮」，地宜依舊為迎神。並從之。又以明堂設樂，大略與南郊不殊，惟壇堂異名，而無就燎之位。明堂則遍歌五帝，其餘同於郊式焉。



 初宋、齊代，祀天地，祭宗廟，準漢
 祠太一后土，盡用宮懸。又太常任昉亦據王肅議云：「《周官》『以六律、五聲、八音、六舞大合樂，以致鬼神，以和邦國，以諧兆庶，以安賓客，以悅遠人。』是謂六同，一時皆作。今六代舞獨分用之，不厭人心。」遂依肅議，祀祭郊廟，備六代樂。至是帝曰：「《周官》分樂饗祀，《虞書》止鳴兩懸，求之於古，無宮懸之議。何？事人禮縟，事神禮簡也。天子襲袞，而至敬不文，觀天下之物，無可以稱其德者，則以少為貴矣。大合樂者，是使六律與五聲克諧，八音與萬舞合節耳。豈謂致鬼神只用六代樂也？其後即言『分樂序之，以祭以享。』此乃曉然可明，肅則失其旨矣。推檢載籍，初無
 郊禋宗廟遍舞六代之文。唯《明堂位》曰：『禘祀周公於太廟，硃干玉戚，冕而舞《大武》，皮弁素積，裼而舞《大夏》。納夷蠻之樂於太廟，言廣魯於天下也。』夫祭尚於敬，無使樂繁禮黷。是以季氏逮暗而祭，繼之以燭，有司跛倚。其為不敬大矣。他日祭，子路與焉，質明而始，晏朝而退。孔子聞之，曰：「誰謂由也不知禮乎？』若依肅議，郊既有迎送之樂，又有登歌，各頌功德；遍以六代，繼之出入，方待樂終。此則乖於仲尼韙晏朝之意矣。」於是不備宮懸，不遍舞六代，逐所應須。即設懸，則非宮非軒，非判非特，宜以至敬所應施用耳。宗廟省迎送之樂，以其閟宮靈宅也。



 齊
 永明中，舞人冠幘並簪筆，帝曰：「筆笏蓋以記事受言，舞不受言，何事簪筆？



 豈有身服朝衣，而足綦宴履？」於是去筆。



 又晉及宋、齊，懸鐘磬大準相似，皆十六架。黃鐘之宮：北方，北面，編磬起西，其東編鐘，其東衡大於鎛，不知何代所作，其東鎛鐘。太簇之宮：東方，西面，起北。蕤賓之宮：南方，北面，起東。姑洗之宮：西方，東面，起南。所次皆如北面。設建鼓於四隅，懸內四面，各有柷爆。帝曰：「著晉、宋史者，皆言太元、元嘉四年，四廂金石大備。今檢樂府，止有黃鐘、姑洗、蕤賓、太簇四格而已。六律不具，何謂四廂？備樂之文，其義焉在？」於是除去衡鐘，設十二鎛鐘，各依辰
 位，而應其律。每一鎛鐘，則設編鐘磬各一虡，合三十六架。植建鼓於四隅。元正大會備用之。



 乃定郊禋宗廟及三朝之樂，以武舞為《大壯舞》，取《易》云「大者壯也」，正大而天地之情可見也。以文舞為《大觀舞》，取《易》云「大觀在上」，觀天之神道而四時不忒也。國樂以「雅」為稱，取《詩序》云：「言天下之事，形四方之風，謂之雅。雅者，正也。」止乎十二，則天數也。乃去階步之樂，增撤食之雅焉。



 眾官出入，宋元徽三年《儀注》奏《肅咸樂》，齊及梁初亦同。至是改為《俊雅》，取《禮記》：「司徒論選士之秀者而升之學，曰俊士也。」二郊、太廟、明堂，三朝同用焉。皇帝出入，宋孝建二年秋《起
 居注》奏《永至》，齊及梁初亦同。至是改為《皇雅》，取《詩》「皇矣上帝，臨下有赫」也。二郊、太廟同用。皇太子出入，奏《胤雅》，取《詩》「君子萬年，永錫爾胤」也。王公出入，奏《寅雅》，取《尚書》、《周官》「貳公弘化，寅亮天地」也。上壽酒，奏《介雅》，取《詩》「君子萬年，介爾景福」也。食舉，奏《需雅》，取《易》「雲上於天，需，君子以飲食宴樂」也。撤饌，奏《雍雅》，取《禮記》「大饗客出以《雍》撤也。」並三朝用之。牲出入，宋元徽二年《儀注》奏《引牲》，齊及梁初亦同。至是改為《滌雅》，取《禮記》「帝牛必在滌三月」也。薦毛血，宋元徽三年《儀注》奏《嘉薦》，齊及梁初亦同。至是改為《牷雅》，取《春秋左氏傳》「牲牷肥腯」也。



 北郊明堂、太廟
 並同用。降神及迎送，宋元徽三年《儀注》奏《昭夏》，齊及梁初亦同。至是改為《誠雅》，取《尚書》「至誠感神」也。皇帝飲福酒，宋元徽三年《儀注》奏《嘉祚》，至齊不改，梁初，改為《永祚》。至是改為《獻雅》，取《禮記·祭統》「尸飲五，君洗玉爵獻卿」。今之福酒，亦古獻之義也。北郊、明堂、太廟同用。就燎位，宋元徽三年《儀注》奏《昭遠》，齊及梁不改。就埋位，齊永明六年《儀注》奏《隸幽》。至是燎埋俱奏《禋雅》，取《周禮·大宗伯》「以禋祀祀昊天上帝」也。其辭並沈約所制。今列其歌詩三十曲云。



 《俊雅》，歌詩三曲，四言：
 設官分職，髦俊攸俟。髦俊伊何？貴德尚齒。唐乂咸事，周寧多士。區區衛國，猶賴君子。漢之得人，帝猷乃理。



 開我八襲，闢我九重。珩佩流響，纓紱有容。袞衣前邁，列闢雲從。義兼東序，事美西雍。分階等肅，異列齊恭。



 重列北上，分庭異陛。百司揚職，九賓相禮。齊宋舅甥，魯衛兄弟。思皇藹藹，群龍濟濟。我有嘉賓，實惟愷悌。



 《皇雅》，三曲，五言：
 帝德實廣運，車書靡不賓。執瑁朝群後，垂旒御百神。八荒重譯至，萬國婉來親。



 華蓋拂紫微，勾陳繞太一。容裔被緹組，參差羅蒨畢。星回照以爛，天行徐且謐。



 清蹕朝萬宇，端冕臨正陽。青絇黃金繶，袞衣文繡裳。既散華蟲採，復流日月光。



 《胤雅》，一曲，四言：自昔殷代，哲王迭有。降及周成，惟器是守。上天乃眷，大梁既受。灼灼重明，仰承元首。體乾作貳，命服斯九。置保置師，居前居後。
 前星北耀，克隆萬壽。



 《寅雅》，一曲，三言：禮莫違，樂具舉。延籓闢，朝帝所。執桓蒲，列齊莒。垂袞毳，紛容與。升有儀，降有序。齊簪紱，忘笑語。始矜嚴，終酣醑。



 《介雅》，三曲，五言：百福四象初，萬壽三元始。拜獻惟袞職，同心協卿士。北極永無窮，南山何足擬。



 壽隨百禮洽，慶與三朝升。惟皇集繁祉，景福互相仍。申錫永無遺，穰簡必來應。



 百味既含馨，六飲莫能尚。玉罍信湛湛，金卮頗搖漾。敬舉發天和，祥祉流嘉貺。



 《需雅》，八曲，七言：實體平心待和味，庶羞百品多為貴。或鼎或鼒宣九沸，楚桂胡鹽芼芳卉。加籩列俎雕且蔚。



 五味九變兼六和，令芳甘旨庶且多。三危之露九期禾，圓案方丈粲星羅。皇舉斯樂同山河。



 九州上腴非一族，玄芝碧樹壽華木。
 終朝採之不盈掬，用拂腥膻和九穀。既甘且飫致遐福。



 人欲所大味為先，興和盡敬咸在旃。碧鱗硃尾獻嘉鮮，紅毛綠翼墜輕翾。臣拜稽首萬斯年。



 擊鐘以俟惟大國，況乃御天流至德。侑食斯舉揚盛則，其禮不愆儀不忒。風猷所被深且塞。



 膳夫奉職獻芳滋，不麝不夭咸以時。調甘適苦別澠淄，其德不爽受福厘。
 於焉逸豫永無期。



 備味斯饗惟至聖，咸降人神禮為盛。或風或雅流歌詠，負鼎言歸啟殷命。悠悠四海同茲慶。



 道我六穗羅八珍，洪鼎自爨匪勞薪。荊包海物必來陳，滑甘滌水隨味和神。以斯至德被無垠。



 《雍雅》，三曲，四言：明明在上，其儀有序。終事靡愆，收鉶撤俎。乃升乃降，和樂備舉。天德莫違，人謀是與。
 敬行禮達，茲焉宴語。



 我餕惟阜，我肴孔庶。嘉味既充，食旨斯飫。屬厭無爽，沖和在御。擊壤齊歡，懷生等豫。蒸庶乃粒，實由仁恕。



 百司警列，皇在在陛。既飫且醑，卒食成禮。其容穆穆，其儀濟濟。凡百庶僚，莫不愷悌。奄有萬國，抑由天啟。



 《滌雅》，一曲，四言：將修盛禮，其儀孔熾。有腯斯牲，國門是置。不黎不翽，靡愆靡忌。呈肌獻體，永言昭事。
 俯休皇德，仰綏靈志。百福具膺，嘉祥允洎。駿奔伊在，慶覃遐嗣。



 《牷雅》，一曲，四言：反本興敬，復古昭誠。禮容宿設，祀事孔明。華俎待獻，崇碑麗牲。充哉繭握，肅矣簪纓。其膋既啟，我豆既盈。庖丁游刃，葛盧驗聲。多祉攸集，景福來並。



 《誠雅》，一曲，三言：南郊降神用懷忽慌，瞻浩蕩。盡誠潔，致虔想。出杳冥，降無象。皇情肅，具僚仰。人禮盛，神途敞。
 人愛明靈，申敬饗。感蒼極，洞玄壤。



 《誠雅》，一曲，三言：北郊迎神用地德溥，昆丘峻。揚羽翟，鼓應。出尊祗，展誠信。招海瀆，羅岳鎮。惟福祉，咸昭晉。



 《誠雅》，一曲，四言：南北郊、明堂、太廟送神同用我有明德，馨非稷黍。牲玉孔備，嘉薦惟旅。金懸宿設，和樂具舉。禮達幽明，敬行樽俎。鼓鐘雲送，遐福是與。



 《獻雅》，一曲，四言：神宮肅肅，天儀穆穆。禮獻既同，膺此釐福。
 我有馨明，無愧史祝。



 《禋雅》，一曲，四言：就燎紫宮昭煥，太一微玄。降臨下土，尊高上天。載陳珪壁，式備牲牷。雲孤清引，栒虞高懸。俯昭象物，仰致高煙。肅彼靈祉，咸達皇虔。



 《禋雅》，一曲，四言：就理盛樂斯舉，協徵調宮。靈饗慶洽，祉積化融。八變有序，三獻已終。坎牲瘞玉，酬德報功。振垂成呂，投壤生風。道無虛致，事由感通。於皇盛烈，此祚華嵩。



 普通中，薦蔬之後，改諸雅歌，敕蕭子云制詞。既無牲牢，遂省《滌雅》、《牷雅》云。



 南郊，舞奏黃鐘，取陽始化也。北郊，舞奏林鐘，取陰始化也。明堂宗廟，所尚者敬，蕤賓是為敬之名，復有陰主之義，故同奏焉。其南北郊、明堂、宗廟之禮，加有登歌。今又列其歌詩一十八曲云。



 南郊皇帝初獻，奏登歌，二曲，三言：暾既明，禮告成。惟聖祖，主上靈。爵已獻，罍又盈。息羽籥，展歌聲。人愛如在，結皇情。



 禮容盛，樽俎列。玄酒陳，陶匏設。獻清旨，
 致虔潔。王既升，樂已闋。降蒼昊，垂芳烈。



 北郊皇帝初獻，奏登歌，二曲，四言：方壇既坎，地祇已出。盛典弗愆，群望咸秩。乃升乃獻，敬成禮卒。靈降無兆，神饗載謐。允矣嘉祚，其升如日。



 至哉坤元，實惟厚載。躬茲奠饗，誠交顯晦。或升或降，搖珠動佩。德表成物，慶流皇代。純嘏不愆。祺福是賚。



 宗廟皇帝初獻，奏登歌，七曲，四言：功高禮洽，道尊樂備。三獻具舉，百司在位。
 誠敬罔愆，幽明同致。茫茫億兆，無思不遂。蓋之如天，容之如地。



 殷兆玉筐，周始邠王。於赫文祖，基我大梁。肇土七十，奄有四方。帝軒百祀，人思未忘，永言聖烈，祚我無疆。



 有夏多罪，殷人塗炭。四海倒懸，十室思亂。自天命我，殲兇殄難。既躍乃飛，言登天漢。爰饗爰祀，福祿攸贊。



 犧象既飾，罍俎斯具。我鬱載馨，黃流乃注。峨峨卿士，駿奔是務。佩上鳴階，纓還拂樹。
 悠悠億兆，天臨日煦。



 猗與至德，光被黔首。鑄熔蒼昊，甄陶區有。肅恭三獻，對揚萬壽。比屋可封，含生無咎。匪徒七百，天長地久。



 有命自天，於皇后帝。悠悠四海，莫不來祭。繁祉具膺，八神聳衛，福至有兆，慶來無際。播此餘休，於彼荒裔。



 祀典昭潔，我禮莫違。八簋充室，六龍解驂。神宮肅肅，靈寢微微。嘉薦既饗，景福攸歸。至德光被，洪祚載輝。



 明堂遍歌五帝登歌，五曲，四言：歌青帝辭：帝居在震，龍德司春。開元布澤，含和尚仁。群居既散，歲雲陽止。飭農分地，人粒惟始。雕梁繡栱，丹楹玉墀。靈威以降，百福來綏。



 歌赤帝辭：炎光在離，火為威德。執禮昭訓，持衡受則。靡草既凋，溫風以至。嘉薦惟旅，時羞孔備。齊醍在堂，笙鏞在下。匪惟七百，無絕終始。



 歌黃帝辭：
 鬱彼中壇，含靈闡化。回環氣象，輪無輟駕。布德焉在，四序將收。音宮數五，飯稷驂鳷。宅屏居中，旁臨外宇。升為帝尊，降為神主。



 歌白帝辭：神在秋方，帝居四皓。允茲金德，裁成萬寶。鴻來雀化，參見火邪。幕無玄鳥，菊有黃華。載列笙磬，式陳彞俎。靈罔常懷，惟德是與。



 歌黑帝辭：德盛乎水，玄冥紀節。陰降陽騰，氣凝象閉。司智蒞坎，駕鐵衣玄。祁寒坼地，晷度回天。
 悠悠四海，駿奔奉職。祚我無疆，永隆人極。



 太祖太夫人廟舞歌：閟宮肅肅，清廟濟濟。於穆夫人，固天攸啟。祚我梁德，膺斯盛禮。文泬達向，重簷丹陛。飾我俎彞，潔我粢盛。躬事奠饗，推尊盡敬。悠悠萬國，具承茲慶。大孝追遠，兆庶攸詠。



 太祖太夫人廟登歌：光流者遠，禮貴彌申。嘉饗云備，盛典必陳。追養自本，立愛惟親。皇情乃慕，帝服來尊。駕齊六轡，旂耀三辰。感茲霜露，事彼冬春。
 以斯孝德，永被蒸民。



 《大壯舞》奏夷則，《大觀舞》奏姑洗，取其月王也。二郊、明堂、太廟，三朝並同用。今亦列其歌詩二曲云。



 《大壯舞》歌，一曲，四言：高高在上，實愛斯人。眷求聖德，大拯彞倫。率土方燎，如火在薪。心棄心棄黔首，暮不及晨。硃光啟耀，兆發穹旻。我皇鬱起，龍躍漢津。言屆牧野，電激雷震。闕鞏之甲，彭濮之人。或貔或武，漂杵浮輪。我邦雖舊，其命惟新。六伐乃止，七德必陳。君臨萬國，遂撫八夤。



 《
 大觀舞》歌，一曲，四言：皇矣帝烈，大哉興聖。奄有四方，受天明命。居上不怠，臨下唯敬。舉無愆則，動無失正。物從其本，人遂其性。昭播九功，肅齊八柄。寬以惠下，德以為政。三趾晨儀，重輪夕映。棧壑忘阻，梯山匪夐。如日有恆，與天無竟。載陳金石，式流舞詠。《咸》、《英》、《韶》、《夏》，於茲比盛。



 相和五引：角引：萌生觸發歲在春，《咸池》始奏德尚仁，
 惉滯以息和且均。



 徵引：執衡司事宅離方，滔滔夏日火德昌，八音備舉樂無疆。



 宮引：八音資始君五聲，興此和樂感百精，優游律呂被《咸》《英》。



 商引：司秋紀兌奏西音，激揚鐘石和瑟琴，風流福被樂愔愔。



 羽引：玄英紀運冬冰折，物為音本和且悅，窮高測深長無絕。



 普通中，薦蔬以後，敕蕭子云改諸歌辭為相和引，則依五音宮商角徵羽為第次，非隨月次也。



 舊三朝設樂有登歌，以其頌祖宗之功烈，非君臣之所獻也，於是去之。三朝，第一，奏《相和五引》：第二，眾官入，奏《俊雅》；第三，皇帝入閤，奏《皇雅》；第四，皇太子發西中華門，奏《胤雅》；第五，皇帝進，王公發足；第六，王公降殿，同奏《寅雅》；第七，皇帝入儲變服；第八，皇帝變服出儲，同奏《皇雅》；
 第九，公卿上壽酒，奏《介雅》；第十，太子入預會，奏《胤雅》；十一，皇帝食舉，奏《需雅》；十二，撤食，奏《雍雅》；十三，設《大壯》武舞；十四，設《大觀》文舞；十五，設《雅歌》五曲，十六，設俳伎；十七，設《鼙舞》；十八，設《鐸舞》；十九，設《拂舞》；二十，設《巾舞》並《白紵》；二十一，設舞盤伎；二十二，設舞輪伎；二十三，設刺長追花幢伎；二十四，設受猾伎；二十五，設車輪折脰伎；二十六，設長蹻伎；二十七，設須彌山、黃山、三峽等伎；二十八，設跳鈴伎；二十九，設跳劍伎；三十，設擲倒伎；三十一，設擲倒案伎；三十二，設青絲幢伎；三十三，設一傘花幢伎；三十四，設雷幢伎；三十五，設金輪幢伎；三十六，設白
 獸幢伎；三十七，設擲蹻伎；三十八，設獮猴幢伎；三十九，設啄木幢伎；四十，設五案幢咒願伎；四十一，設闢邪伎；四十二，設青紫鹿伎；四十三，設白武伎，作訖，將白鹿來迎下；四十四，設寺子導安息孔雀、鳳凰、文鹿胡舞登連《上雲樂》歌舞伎；四十五，設緣高糸亙伎；四十六，設變黃龍弄龜伎；四十七，皇太子起，奏《胤雅》；四十八，眾官出，奏《俊雅》；四十九，皇帝興，奏《皇雅》。



 自宋、齊已來，三朝有鳳凰銜書伎。至是乃下詔曰：「朕君臨南面，道風蓋闕，嘉祥時至，為愧已多。假令巢侔軒閣，集同昌戶，猶當顧循寡德，推而不居。況於名實頓爽，自欺耳目。一日元會，太樂奏鳳
 凰銜書伎，至乃舍人受書，升殿跪奏。



 誠復興乎前代，率由自遠，內省懷慚，彌與事篤。可罷之。」



 天監四年，掌賓禮賀瑒，請議皇太子元會出入所奏。帝命別制養德之樂。瑒謂宜名《元雅》，迎送二傅亦同用之。取《禮》「一有元良，萬國以貞」之義。明山賓、嚴植之及徐勉等，以為周有九《夏》，梁有十二《雅》。此並則天數，為一代之曲。今加一雅，便成十三。瑒又疑東宮所奏舞，帝下其議。瑒以為，天子為樂，以賞諸侯之有德者。觀其舞，知其德。況皇儲養德春宮，式瞻攸屬，謂宜備《大壯》、《大觀》二舞，以宣文武之德。帝從之。於是改皇太子樂為《元貞》，奏二舞。是時禮樂制度，粲
 然有序。其後臺城淪沒，簡文帝受制於侯景。景以簡文女溧陽公主為妃，請帝及主母範淑妃宴於西州，奏梁所常用樂。景儀同索超世亦在宴筵。帝潸然屑涕。景興曰：「陛下何不樂也？」帝強笑曰：「丞相言索超世聞此以為何聲？」



 景曰：「臣且不知，何獨超世？」自此樂府不修，風雅咸盡矣。及王僧辯破侯景，諸樂並送荊州。經亂，工器頗闕，元帝詔有司補綴才備。荊州陷沒，周人不知採用，工人有知音者，並入關中，隨例沒為奴婢。



 鼓吹，宋、齊並用漢曲，又充庭用十六曲。高祖乃去四曲，留其十二，合四時也。更制新歌，以述功德。其第一，漢曲《
 硃鷺》改為《木紀謝》，言齊謝梁升也。



 第二，漢曲《思悲翁》改為《賢首山》，言武帝破魏軍於司部，肇王跡也。第三，漢曲《艾如張》改為《桐柏山》，言武帝牧司，王業彌章也。第四，漢曲《上之回》改為《道亡》，言東昏喪道，義師起樊鄧也。第五，漢曲《擁離》改為《忱威》，言破加湖元勛也。第六，漢曲《戰城南》改為《漢東流》，言義師克魯山城也。第七，漢曲《巫山高》改為《鶴樓峻》，言平郢城，兵威無敵也。第八，漢曲《上陵》改為《昏主恣淫慝》，言東昏政亂，武帝起義，平九江、姑熟，大破硃雀，伐罪吊人也。第九，漢曲《將進酒》改為《石首局》，言義師平京城，仍廢昏，定大事也。



 第十，漢曲《有所思》改為《
 期運集》，言武帝應籙受禪，德盛化遠也。十一，漢曲《芳樹》改為《於穆》，言大梁闡運，君臣和樂，休祚方遠也。十二，漢曲《上邪》改為《惟大梁》，言梁德廣運，仁化洽也。



 天監七年，將有事太廟。詔曰「《禮》云『齋日不樂』，今親奉始出宮，振作鼓吹。外可詳議。」八座丞郎參議，請與駕始出，鼓吹從而不作，還宮如常儀。帝從之，遂以定制。



 初武帝之在雍鎮，有童謠云：「襄陽白銅蹄，反縛揚州兒。」識者言，白銅蹄謂馬也；白，金色也。及義師之興，實以鐵騎，揚州之士，皆面縛，果如謠言。故即位之後，更造新聲，帝自為之詞三曲，又令沈約為三曲，以被弦管。帝既篤敬佛法，又制《善哉》、《
 大樂》、《大歡》、《天道》、《仙道》、《神王》、《龍王》、《滅過惡》、《除愛水》、《斷苦輪》等十篇，名為正樂，皆述佛法。又有法樂童子伎、童子倚歌梵唄，設無遮大會則為之。



 陳初，武帝詔求宋、齊故事。太常卿周弘讓奏曰：「齊氏承宋，咸用元徽舊式，宗祀朝饗，奏樂俱同，唯北郊之禮，頗有增益。皇帝入壝門。奏《永至》；飲福酒，奏《嘉胙》；太尉亞獻，奏《凱容》；埋牲，奏《隸幽》；帝還便殿，奏《休成》；眾官並出，奏《肅成》。此乃元徽所闕，永明六年之所加也。唯送神之樂，宋孝建二年秋《起居注》云『奏《肆夏》』，永明中，改奏《昭夏》。」帝遂依之。是時並用梁樂，唯改七室舞辭，今列之云。



 皇祖步兵府君神室奏《凱容舞》辭：於赫皇祖，宮墻高嶷。邁彼厥初，成茲峻極。縵樂簡簡，閟寢翼翼。裸饗若存，惟靈靡測。



 皇祖正員府君神室奏《凱容舞》辭：昭哉上德，浚彼洪源。道光前訓，慶流後昆。神猷緬邈，清廟斯存。以享以祀，惟祖惟尊。



 皇祖懷安府君神室奏《凱容舞》辭：選辰崇饗，飾禮嚴敬。靡愛牲牢，兼馨粢盛。明明列祖，龍光遠映。肇我王風，形斯舞詠。



 皇高祖安成府君神室奏《凱容舞》辭：
 道遙積慶，德遠昌基。永言祖武，致享從思。九章停列，八舞回墀。靈其降止，百福來綏。



 皇曾祖太常府君神室奏《凱容舞》辭：肇跡帝基，義標鴻篆。恭惟載德，瓊源方闡。享薦三清，筵陳四璉。增我堂構，式敷帝典。



 皇祖景皇帝神室奏《景德凱容舞》辭：皇祖執德，長發其祥。顯仁藏用，懷道韜光。寧斯閟寢，合此蕭薌。永昭貽厥，還符翦商。



 皇考高祖武皇帝神室奏《武德舞》辭：烝哉聖祖，撫運升離。道周經緯，功格玄祗。
 方軒邁扈，比舜陵媯。緝熙是詠，欽明在斯。



 雲雷遘屯，圖南共舉。大定揚越，震威衡楚。四奧宅心，九疇還敘。景星出翼，非雲入呂。



 德暢容辭，慶昭羽綴。於穆清廟，載揚徽烈。嘉玉既陳，豐盛斯潔。是將是享，鴻猷無絕。



 天嘉元年，文帝始定圓丘、明堂及宗廟樂。都官尚書到仲舉權奏：「眾官入出，皆奏《肅成》。牲入出，奏《引犧》。上毛血，奏《嘉薦》。迎送神，奏《昭夏》。



 皇帝入壇，奏《永至》。皇帝升陛，奏登歌。皇帝初獻及太尉亞獻、光祿勛終獻，並奏《宣烈》。皇帝飲福酒，奏《嘉胙》；就燎位，奏《昭遠》；還便殿，奏《休成》。至太
 建元年，定三朝之樂，採梁故事：第一，奏《相和》五引，各隨王月，則先奏其鐘。唯眾官入，奏《俊雅》，林鐘作，太簇參應之，取其臣道也。鼓吹作。



 皇帝出閣，奏《皇雅》，黃鐘作，太簇、夾鐘、姑洗、大呂皆應之。鼓吹作。皇太子入至十字陛，奏《胤雅》，太簇作，南呂參應之，取其二月少陽也。皇帝延王公登，奏《寅雅》，夷則作，夾鐘應之，取其月法也。皇帝入寧變服，奏《皇雅》，黃鐘作，林鐘參應之。鼓吹作。皇帝出寧及升座，皆奏《皇雅》，並如變服之作。



 上壽酒，奏《介雅》，太簇作，南呂參應之，取其陽氣盛長，萬物輻湊也。食舉，奏《需雅》，蕤賓作，大呂參應之，取火主於禮，所謂「食我以禮」也。撤
 饌，奏《雍雅》，無射作，中呂參應之，取其津潤已竭也。武舞奏《大壯》，夷則作，夾鐘參應之，七月金始王，取其堅斷也。鼓吹引而去來。文舞奏《大觀》，姑洗作，應鐘參應之，三月萬物必榮，取其布惠者也。鼓吹引而去來。眾官出，奏《俊雅》，蕤賓作，林鐘、夷則、南呂、無射、應鐘、太簇參應之。鼓吹作。皇帝起，奏《皇雅》，黃鐘作，林鐘、夷則、南呂、無射參應之。鼓吹作。祠用宋曲，宴準梁樂，蓋取人神不雜也。制曰：「可。」



 五年，詔尚書左丞劉平、儀曹郎張崖定南北郊及明堂儀注。改天嘉中所用齊樂，盡以韶為名。工就位定，協律校尉舉麾，太樂令跪贊云：「奏《懋韶》之樂。」降神，奏《通韶》；牲
 入出，奏《潔韶》；帝入壇及還便殿，奏《穆韶》。帝初再拜，舞《七德》，工執干楯，曲終復綴。出就懸東，繼舞《九序》，工執羽籥。獻爵於天神及太祖之座，奏登歌。帝飲福酒，奏《嘉韶》；就望燎，奏《報韶》。



 至六年十一月，侍中尚書左僕射、建昌侯徐陵，儀曹郎中沈罕奏來年元會儀注，稱舍人蔡景歷奉敕，先會一日，太樂展宮懸、高糸亙、五案於殿庭。客入，奏《相和》五引。帝出，黃門侍郎舉麾於殿上，掌故應之，舉於階下，奏《康韶》之樂。



 詔延王公登，奏《變韶》。奉珪璧訖，初引下殿，奏亦如之。帝興，入便殿，奏《穆韶》。更衣又出，奏亦如之。帝舉酒，奏《綏韶》。進膳，奏《侑韶》。帝御茶果，太常丞跪請
 進舞《七德》，繼之《九序》。其鼓吹雜伎，取晉、宋之舊，微更附益。舊元會有黃龍變、文鹿、師子之類，太建初定制，皆除之。至是蔡景歷奏，悉復設焉。其制，鼓吹一部十六人，則簫十三人，笳二人，鼓一人。東宮一部，降三人，簫減二人，笳減一人。諸王一部，又降一人，減簫一。庶姓一部，又降一人，復減簫一。



 及後主嗣位，耽荒於酒，視朝之外，多在宴筵。尤重聲樂，遣宮女習北方簫鼓，謂之《代北》，酒酣則奏之。又於清樂中造《黃鸝留》及《玉樹後庭花》、《金釵兩臂垂》等曲，與幸臣等制其歌詞，綺艷相高，極於輕薄。男女唱和，其音甚哀。



\end{pinyinscope}