\article{卷四十六列傳第十一　趙煚}

\begin{pinyinscope}

 趙煚，字賢通，天水西人也。祖超宗，魏河東太守。父仲懿，尚書左丞。煚少孤，養母至孝。年十四，有人盜伐其父墓中樹者，煚對之號慟，因執送官。見魏右僕射周惠達，長揖不拜，自述孤苦，涕泗交集，惠達為之隕涕，嘆息者久之。及長，深沉有器局，略涉書史。周太祖引為相府參軍事。尋從破洛陽。及太祖班師，煚請留撫納亡叛，太祖從之。
 煚於是帥所領與齊人前後五戰，斬郡守、鎮將、縣令五人，虜獲甚眾，以功封平定縣男，邑三百戶。累轉中書侍郎。



 閔帝受禪，遷陜州刺史。蠻酋向天王聚眾作亂，以兵攻信陵、秭歸。煚勒所部五百人，出其不意，襲擊破之，二郡獲全。時周人於江南岸置安蜀城以御陳，屬霖雨數旬，城頹者百餘步。蠻酋鄭南鄉叛，引陳將吳明徹欲掩安蜀。議者皆觀煚益修守御，煚曰：「不然，吾自有以安之。」乃遣使說誘江外生蠻向武陽，令乘虛掩襲所居，獲其南鄉父母妻子。南鄉聞之，其黨各散，陳兵遂退。明年，吳明徹屢為寇患，煚勒兵御之，前後十六戰，每挫其鋒。獲
 陳裨將覃冏、王足子、吳朗等三人，斬首百六十級。以功授開府儀同三司，遷荊州總管長史。入為民部中大夫。



 武帝出兵鞏、洛，欲收齊河南之地。煚諫曰：「河南洛陽，四面受敵，縱得之，不可以守。請從河北，直指太原，傾其巢穴，可一舉以定。」帝不納，師竟無功。



 尋從上柱國於翼率眾數萬，自三鴉道以伐陳，克陳十九城而還。以讒毀，功不見錄，除益州總管長史。未幾，入為天官司會，累遷御正上大夫。煚與宗伯斛斯徵素不協，徵後出為齊州刺史，坐事下獄，自知罪重，遂逾獄而走。帝大怒，購之甚急。煚上密奏曰：「徵自以負罪深重，懼死遁逃，若不北竄匈
 奴，則南投吳越。徵雖愚陋，久歷清顯，奔彼敵國，無益聖朝。今者炎旱為災，可因茲大赦。」帝從之。徵賴而獲免，煚卒不言。



 高祖為丞相，加上開府，復拜天官都司會。俄遷大宗伯。及踐阼，煚授璽紱，進位大將軍，賜爵金城郡公，邑二千五百戶，拜相州刺史。朝廷以煚曉習故事，徵拜尚書右僕射。視事未幾，以忤旨，尋出為陜州刺史，俄轉冀州刺史，甚有威德。



 煚嘗有疾，百姓奔馳，爭為祈禱，其得民情如此。冀州谷薄，市井多奸詐，煚為銅斗鐵尺，置之於肆，百姓便之。上聞而嘉焉，頒告天下，以為常法。嘗有人盜煚田中蒿者，為吏所執。煚曰：「此乃刺史不能宣
 風化，彼何罪也。」慰諭而遣之，令人載蒿一車以賜盜者。盜者愧恧，過於重刑。其以德化民，皆此類也。上幸洛陽，煚來朝，上勞之曰：「冀州大籓，民用殷實，卿之為政，深副朕懷。」開皇十九年卒，時年六十八。子義臣嗣，官至太子洗馬。後同楊諒反，誅。



 趙芬趙芬，字士茂，天水西人也。父演，周秦州刺史。芬少有辯智，頗涉經史。周太祖引為相府鎧曹參軍，歷記室，累遷熊州刺史。撫納降附，得二千戶，加開府儀同三司。大塚宰宇文護召為中外府掾，俄遷吏部下大夫。芬性強濟，
 所居之職，皆有聲績。武帝親總萬機，拜內史下大夫，轉少御正。芬明習故事，每朝廷有所疑議，眾不能決者，芬輒為評斷，莫不稱善。後為司會，申國公李穆之討齊也，引為行軍長史，封淮安縣男，邑五百戶。復出為淅州刺史，轉東京小宗伯，鎮洛陽。



 高祖為丞相，尉迥與司馬消難陰謀往來，芬察知之，密白高祖。由是深見親委，遷東京左僕射，進爵郡公。開皇初，罷東京官，拜尚書左僕射，與郢國公王誼修律令。俄兼內史令，上甚信任之。未幾，以老病出拜蒲州刺史，加金紫光祿大夫，仍領關東運漕，賜錢百萬、粟五千石而遣之。後數年，上表乞骸骨，徵
 還京師，賜以二馬軺車，幾杖被褥，歸於家，皇太子又致巾帔。後數年，卒。上遣使致祭，鴻臚監護喪事。



 子元恪嗣，官至揚州總管司馬，左遷候衛長史。少子元楷，與元恪皆明幹世事。



 元楷大業中為歷陽郡丞，與廬江郡丞徐仲宗皆竭百姓之產以貢於帝。仲宗遷南郡丞，元楷超拜江都郡丞，兼領江都宮使。



 楊尚希楊尚希，弘農人也。祖真，魏天水太守。父承賓，商、直、淅三州刺史。尚希齠齔而孤。年十一，辭母請受業長安。涿郡盧辯見而異之，令入太學，專精不倦，同輩皆共推伏。周
 太祖嘗親臨釋奠，尚希時年十八，令講《孝經》，詞旨可觀。太祖奇之，賜姓普六茹氏，擢為國子博士。累轉舍人。仕明、武世，歷太學博士、太子宮尹、計部中大夫，賜爵高都縣侯，東京司憲中大夫。宣帝時，令尚希撫慰山東、河北，至相州而帝崩，與相州總管尉迥發喪於館。尚希出謂左右曰：「蜀公哭不哀而視不安，將有他計。吾不去，將及於難。」遂夜中從捷徑而遁。遲明，迥方覺，分數十騎自驛路追之，不及，遂歸京師。高祖以尚希宗室之望，又背迥而至，待之甚厚。及迥屯兵武陟，遣尚希督宗室兵三千人鎮潼關。尋授司會中大夫。



 高祖受禪，拜度支尚書，進
 爵為公。歲餘，出為河南道行臺兵部尚書，加銀青光祿大夫。尚希時見天下州郡過多，上表曰：「自秦並天下，罷侯置守，漢、魏及晉，邦邑屢改。竊見當今郡縣，倍多於古，或地無百里，數縣並置，或戶不滿千，二郡分領。具僚以眾，資費日多；吏卒人倍，租調歲減。清幹良才，百分無一，動須數萬，如何可覓？所謂民少官多，十羊九牧。琴有更張之義，瑟無膠柱之理。今存要去閑，並小為大，國家則不虧粟帛，選舉則易得賢才，敢陳管見，伏聽裁處。」



 帝覽而嘉之，於是遂罷天下諸郡。尋拜瀛州刺史，未之官，奉詔巡省淮南。還除兵部尚書。俄轉禮部尚書，授上儀同。



 尚希性弘厚，兼以學業自通，甚有雅望，為朝廷所重。上時每旦臨朝，日側不倦，尚希諫曰：「周文王以憂勤損壽，武王以安樂延年。願陛下舉大綱，責成宰輔，繁碎之務，非人主所宜親也。」上歡然曰：「公愛我者。」尚希素有足疾，上謂之曰：「蒲州出美酒，足堪養病，屈公臥治之。」於是出拜蒲州刺史，仍領本州宗團驃騎。尚希在州，甚有惠政，復引瀵水，立堤防，開稻田數千頃，民賴其利。開皇十年卒官，時年五十七。謚曰平。子旻嗣，後改封丹水縣公，官至安定郡丞。



 長孫平
 長孫平，字處均，河南洛陽人也。父儉，周柱國。平美容儀，有器幹，頗覽書記。仕周，釋褐衛王侍讀。時武帝逼於宇文護，謀與衛王誅之，王前後常使平往來通意於帝。及護伏誅，拜開府、樂部大夫。宣帝即位，置東京官屬，以平為小司寇，與小宗伯趙芬分掌六府。高祖龍潛時，與平情好款洽，及為丞相，恩禮彌厚。尉迥、王謙、司馬消難並稱兵內侮，高祖深以淮南為意。時賀若弼鎮壽陽，恐其懷二心，遣平馳驛往代之。弼果不從，平麾壯士執弼，送於京師。



 開皇三年，徵拜度支尚書。平見天下州縣多罹水旱，百姓不給，奏令民間每秋家出粟麥一石已下，貧
 富差等，儲之閭巷，以備兇年，各曰義倉。因上書曰：「臣聞國以民為本，民以食為命，勸農重谷，先王令軌。古者三年耕而餘一年之積，九年作而有三年之儲，雖水旱為災，而民無菜色，皆由勸導有方，蓄積先備者也。去年亢陽，關右饑餒，陛下運山東之粟，置常平之官，開發倉廩，普加賑賜，大德鴻恩，可謂至矣。然經國之道，義資遠算，請勒諸州刺史、縣令，以勸農積穀為務。



 「上深嘉納。自是州里豐衍，民多賴焉。



 後數載，轉工部尚書，名為稱職。時有人告大都督邴紹非毀朝廷為憒憒者，上怒，將斬之。平進諫曰：「川澤納污，所以成其深；山嶽藏疾，所以就其
 大。臣不勝至願，願陛下弘山海之量，茂寬裕之德。鄙諺曰：『不癡不聾，未堪作大家翁。』此言雖小，可以喻大。邴紹之言，不應聞奏，陛下又復誅之，臣恐百代之後，有虧聖德。」上於是赦紹。因敕群臣，誹謗之罪，勿復以聞。



 其後突厥達頭可汗與都藍可汗相攻，各遣使請授。上使平持節宣諭，令其和解，賜縑三百匹，良馬一匹而遣之。平至突厥所，為陳利害，遂各解兵。可汗贈平馬二百匹。及還，平進所得馬，上盡以賜之。未幾，遇譴，以尚書檢校汴州事。歲餘，除汴州刺史。其後歷許、貝二州，俱有善政。鄴都俗薄，舊號難治，前後刺史多不稱職。朝廷以平所在善
 稱，轉相州刺史。甚有能名。在州數年，會正月十五日，百姓大戲，畫衣裳為鍪甲之象，上怒而免之。俄而念平鎮淮南時事，進位大將軍，拜太常卿，判吏部尚書事。仁壽中卒官。謚曰康。



 子師孝，性輕狡好利，數犯法。上以其不克負荷，遣使吊平國官。師孝後為渤海郡主簿，屬大業之季，政教陵遲，師孝恣行貪濁，一郡苦之。後為王世充所害。



 元軍元暉，字叔平，河南洛陽人也。祖琛，魏恆、朔二州刺史。父翌，尚書左僕射。



 暉須眉如畫，進止可觀，頗好學，涉獵書
 記。少得美名於京下，周太祖見而禮之，命與諸子游處，每同席共硯，情契甚厚。弱冠，召補相府中兵參軍，尋遷武伯下大夫。於時突厥屢為寇患，朝廷將結和親，令暉齎錦彩十萬，使於突厥。暉說以利害，申國厚禮，可汗大悅，遣其名王隨獻方物。俄拜儀同三司、賓部下大夫。保定初，大塚宰宇文護引為長史，會齊人來結盟好，以暉多才辯，與千乘公崔睦俱使於齊。



 遷振威中大夫。武帝之娉突厥後也，令暉致禮焉。加開府，轉司憲大夫。及平關東，使暉安集河北，封義寧子，邑四百戶。



 高祖總百揆，加上開府，進爵為公。開皇初，拜都官尚書，兼領太僕。奏
 請決杜陽水灌三畤原，溉舄鹵之地數千頃，民賴其利。明年，轉左武候將軍，太僕卿如故。尋轉兵部尚書，監漕渠之役。未幾，坐事免。頃之，拜魏州刺史，頗有惠政。



 在任數年，以疾去職。歲餘，卒於京師，時年六十。上嗟悼久之，敕鴻臚監護喪事。



 謚曰元。子肅嗣，官至光祿少卿。肅弟仁器，性明敏，官至日南郡丞。



 韋師韋師，字公穎，京兆杜陵人也。父瑱，周驃騎大將軍。師少沉謹，有至性。初就學，始讀《孝經》，舍書而嘆曰：「名教之極，其在茲乎！」少丁父母憂，居喪盡禮，州里稱其孝行。及長，
 略涉經史，尤工騎射。周大塚宰宇文護引為中外府記室，轉賓曹參軍。師雅知諸蕃風俗及山川險易，其有夷狄朝貢，師必接對，論其國俗，如視諸掌。夷人驚服，無敢隱情。齊王憲為雍州牧，引為主簿，本官如故。及武帝親總萬機，轉少府大夫。及平高氏，詔師安撫山東，徙為賓部大夫。



 高祖受禪，拜使部侍郎，賜爵井陘侯，邑五百戶。數年，遷河北道行臺兵部尚書，詔為山東河南十八州安撫大使。奏事稱旨，賜錢三百萬，兼領晉王廣司馬。其族人世康，為吏部尚書，與師素懷勝負。於時晉王為雍州牧，盛存望第，以司空楊雄、尚書左僕射高熲並為州
 都督，引師為主簿。而世康弟世約為法曹從事。世康恚恨不能食，又恥世約在師之下，召世約數之曰：「汝何故為從事？」遂杖之。



 後從上幸醴泉宮，上召師與左僕射高熲、上柱國韓擒等，於臥內賜宴，令各敘舊事，以為笑樂。平陳之役，以本官領元帥掾，陳國府藏，悉委於師，秋毫無所犯，稱為清白。後上為長寧王儼納其女為妃。除汴州刺史，甚有治名，卒官。謚曰定。



 子德政嗣，大業中，仕至給事郎。



 楊異楊異，字文殊，弘農華陰人也。祖鈞，魏司空。父儉，侍中。異
 美風儀，沉深有器局。髫齔就學，日誦千言，見者奇之。九歲丁父憂，哀毀過禮，殆將滅性。及免喪之後，絕慶吊，閉戶讀書。數年之間，博涉書記。周閔帝時，為寧都太守，甚有能名。賜爵昌樂縣子。後數以軍功，進為侯。高祖作相，行濟州事。及踐阼，拜宗正少卿，加上開府。蜀王秀之鎮益州也，朝廷盛選綱紀，以異方直，拜益州總管長史，賜錢二十萬、縑三百匹、馬五十匹而遣之。尋遷西南道行臺兵部尚書。數載，復為宗正少卿。未幾，擢拜刑部尚書。歲餘，出除吳州總管，甚有能名。時晉王廣鎮揚州，詔令異每歲一與王相見，評論得失，規諷疑闕。數載，卒官，時
 年六十二。



 子虔遜。



 蘇孝慈兄子沙羅蘇孝慈，扶風人也。父武周，周兗州刺史。孝慈少沉謹，有器幹，美容儀。周初為中侍上士。後拜都督，聘於齊，以奉使稱旨，遷大都督。其年又聘於齊，還授宣納上士。後從武帝伐齊，以功進位開府，賜爵文安縣公，邑千五百戶。尋改封臨水縣公，增邑千二百戶，累遷工部上大夫。



 高祖受禪，進爵安平郡公，拜太府卿。於時王業初基，百度伊始，徵天下工匠，纖微之巧，無不畢集。孝慈總其事，世以為能。俄遷大司農，歲餘，拜兵部尚書，待遇逾密。時皇
 太子勇頗知時政，上欲重宮官之望，多令大臣領其職。於是拜孝慈為太子右衛率，尚書如故。明年，上於陜州置常平倉，轉輸京下。以渭水多沙，流乍深乍淺，漕運者苦之，於是決謂水為渠以屬河，令孝慈督其役。渠成，上善之。



 又領太子右庶子，轉授左衛率，仍判工部、民部二尚書，稱為幹理。數載，進位大將軍，轉工部尚書，率如故。先是，以百僚供費不足，臺省府寺咸置廨錢，收息取給。孝慈以為官民爭利，非興化之道，上表請罷之，請公卿以下給職田各有差，上並嘉納焉。開皇十八年，將廢太子，憚其在東宮，出為淅州刺史。太子以孝慈去，甚不平，
 形於言色。其見重如此。仁壽初，遷洪州總管，俱有惠政。共後桂林山越相聚為亂，詔孝慈為行軍總管，擊平之。其年卒官。有子會昌。



 孝慈兄子沙羅，字子粹。父順，周眉州刺史。沙羅仕周，釋褐都督。後從韋孝寬破尉迥，以功授開府儀同三司，封通秦縣公。開皇初，蜀王秀鎮益州，沙羅以本官從，拜資州刺史。八年，冉尨羌作亂，攻汶山、金川二鎮，沙羅率兵擊破之，授邛州刺史。後數載，檢校利州總管事。從史萬歲擊西爨，累戰有功，進位大將軍，賜物千段。尋檢校益州總管長史。會越歸人王奉舉兵作亂，沙羅從段文振討平之，賜奴婢百口。會蜀王秀廢，
 吏案奏沙羅云：「王奉為奴所殺，秀乃詐稱左右斬之。



 又調熟獠，令出奴婢，沙羅隱而不奏。」由是除名，卒於家。有子康。



 李雄李雄，字毗盧，趙郡高邑人也。祖榼，魏太中大夫。父徽伯，齊陜州刺史，陷於周，雄因隨軍入長安。雄少慷慨，有大志。家世並以學業自通，雄獨習騎射。其兄子旦讓之曰：「棄文尚武，非士大夫之素業。」雄答曰：「竊覽自古誠臣貴仕，文武不備而能濟其功業者鮮矣。雄雖不敏，頗觀前志，但不守章句耳。既文且武，兄何病焉！」子旦無以應之。



 周太祖時，釋褐輔國將軍。從達奚武平漢中，定興州，又討汾州叛胡，錄前後功，拜驃騎大將軍、儀同三司。閔帝受禪，進爵為公，遷小賓部。其後復從達奚武與齊人戰於芒山，諸軍大敗，雄所領獨全。武帝時，從陳王純迎後於突厥，進爵奚伯，拜硤州刺史。數歲，徵為本府中大夫。尋出為涼州總管長史。從滕王逌破吐谷渾於青海，以功加上儀同。宣帝嗣位，從行軍總管韋孝寬略定淮南。雄以輕騎數百至硤石，說下十餘城，拜豪州刺史。



 高祖總百揆，徵為司會中大夫。以淮南之功，加位上開府。及受禪，拜鴻臚卿，進爵高都郡公，食邑二千戶。後數年，晉王
 廣出鎮並州，以雄為河北行臺兵部尚書。



 上謂雄曰：「吾兒既少，更事未多，以卿兼文武才，今推誠相委，吾無北顧之憂矣。」



 雄頓首而言曰：「陛下不以臣之不肖，寄臣以重任。臣雖愚固，心非木石，謹當竭誠效命，以答鴻恩。」歔欷流涕，上慰諭而遣之。雄當官正直，侃然有不可犯之色，王甚敬憚，吏民稱焉。歲餘，卒官。子公挺嗣。



 張煚劉仁恩郭均馮世基厙狄颭張煚，字士鴻，河間鄚人也。父羨，少好學，多所通涉，仕魏為蕩難將軍。從武帝入關，累遷銀青光祿大夫。周太祖引為從事中郎，賜姓叱羅氏。歷司職大夫，雍州治中、雍
 州刺史、儀同三司，賜爵虞鄉縣公。復入為司成中大夫，典國史。周代公卿，類多武將，唯羨以素業自通，甚為當時所重。後以年老，致仕於家。及高祖受禪，欽其德望，以書征之曰：「朕初臨四海，思存政術，舊齒名賢，實懷勤佇。



 儀同昔在周室，德業有聞，雖云致仕，猶克壯年。即宜入朝，用副虛想。」及謁見，敕令勿拜，扶升殿，上降榻執手，與之同坐，宴語久之，賜以幾杖。會遷都龍首，羨上表勸以儉約，上優詔答之。俄而卒，時年八十四。贈滄州刺史，謚曰定。撰《老子》、《莊子》義，名曰《道言》，五十二篇。



 煚好學，有父風。在魏釋褐奉朝請，遷員外侍郎。周太祖引為外兵曹。
 閔帝受禪，加前將軍。明、武世，歷膳部大夫、塚宰司錄，賜爵北平縣子，邑四百戶。宣帝時，加儀同，進爵為伯。高祖為丞相，煚深自推結，高祖以其有乾用，甚親遇之。



 及受禪，拜尚書右丞，進爵為侯。俄遷太府少卿，領營新都監丞。丁父憂去職，柴毀骨立。未期，起令視事，固讓不許，授儀同三司，襲爵虞鄉縣公，增邑通前千五百戶。尋遷太府卿，拜民部尚書。晉王廣為揚州總管，授煚司馬，加銀青光祿大夫。



 煚性和厚，有識度，甚有當時之譽。後拜冀州刺史，晉王廣頻表請之，復為晉王長史，檢校蔣州事。及晉王為皇太子，復為冀州刺史，進位上開府，吏民悅
 服，稱為良二千石。仁壽四年卒官，時年七十四。子慧寶，官至絳郡丞。



 開皇時有劉仁恩者，不知何許人也，倜儻有文武干用。初為毛州刺史，治績號天下第一，擢拜刑部尚書。又以行軍總管從楊素伐陳，與素破陳將呂仲肅於荊門，仁恩之計居多，授上大將軍，甚有當時之譽。馮翊郭均、上黨馮世基，並明悟有幹略，相繼為兵部尚書。代人厙狄嶔，性弘厚，有局度，官至民部尚書。此四人俱顯名於當世，然事行闕落，史莫能詳。



 史臣曰：二趙明習故事，當世所推，及居端右，無聞殊績。固知人之才器，各有分限，大小異宜，不可逾量。長孫平
 諫赦誹謗之罪，可謂仁人之言，高祖悅而從之，其利亦已博矣。元暉以明敏顯達，韋師以清白成名，楊尚希、楊異，宗室之英，譽望隆重，蘇孝慈、李雄、張煚，內外所履，咸稱貞幹，並任開皇之初，蓋當時之選也。



\end{pinyinscope}