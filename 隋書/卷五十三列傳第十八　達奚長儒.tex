\article{卷五十三列傳第十八　達奚長儒}

\begin{pinyinscope}

 達奚長儒，字富仁，代人也。祖俟，魏定州刺史。父慶，驃騎大將軍、儀同三司。長儒少懷節操，膽烈過人。十五襲爵樂安公。魏大統中，起家奉車都尉。周太祖引為親信，以質直恭勤，授大都督。數有戰功，假輔國將軍，累遷使持節、撫軍將軍、通直散騎常侍。平蜀之役，恆為先鋒，攻城野戰，所當必破之。除車騎大將軍、儀同三司，增邑三百
 戶。天和中，除渭南郡守，遷驃騎大將軍、開府儀同三司。



 從武帝平齊，遷上開府，進爵成安郡公，邑千二百戶，別封一子縣公。宣政元年，除左前軍勇猛中大夫。後與烏丸軌圍陳將吳明徹於呂梁，陳遣驍將劉景率勁勇七千來為聲援，軌令長儒逆拒之。長儒於是取車輪數百，系以大石，沉之清水，連轂相次，以待景軍。景至，船艦礙輪不得進，長儒乃縱奇兵，水陸俱發，大破之，俘數千人。及獲吳明徹，以功進位大將軍。尋授行軍總管，北巡沙塞，卒與虜遇，接戰，大破之。高祖作相，王謙舉兵於蜀，沙氐上柱國楊永安扇動利、興、武、文、沙、龍等六州以應謙，詔
 長儒擊破之。謙二子自京師亡歸其父，長儒並捕斬之。高祖受禪，進位上大將軍，封蘄春郡公，邑二千五百戶。



 開皇二年，突厥沙缽略可汗並弟葉護及潘那可汗眾十餘萬，寇掠而南，詔以長儒為行軍總管，率眾二千擊之。遇於周，眾寡不敵，軍中大懼，長儒慷慨，神色愈烈。為虜所沖突，散而復聚，且戰且行，轉鬥三日，五兵咸盡，士卒以拳毆之，手皆見骨，殺傷萬計，虜氣稍奪，於是解去。長儒身被五創，通中者二；其戰士死傷者十八九。突厥本欲大掠秦、隴，既逢長儒，兵皆力戰，虜意大沮，明日，於戰處焚尸慟哭而去。高祖下詔曰：「突厥猖狂，輒犯邊
 塞，犬羊之眾，彌亙山原。而長儒受任北鄙，式遏寇賊，所部之內，少將百倍，以晝通宵，四面抗敵，凡十有四戰，所向必摧。兇徒就戮，過半不反，鋒刃之餘，亡魂竄跡。自非英威奮發，奉國情深，撫御有方，士卒用命，豈能以少破眾，若斯之偉？言念勛庸，宜隆名器，可上柱國，餘勛回授一子。其戰亡將士，皆贈官三轉，子孫襲之。」



 其年，授寧州刺史，尋轉鄜州刺史，母憂去職。長儒性至孝，水漿不入口五日，毀悴過禮，殆將滅性，天子嘉嘆。起為夏州總管三州六鎮都將事，匈奴憚之，不敢窺塞。以病免。又除襄州總管，在職二年，轉蘭州總管。高祖遣涼州總管獨孤
 羅、原州總管元褒、靈州總管賀若誼等發卒備胡，皆受長儒節度。長儒率眾出祁連山北，西至蒲類海，無虜而還。復轉荊州總管三十六州諸軍事，高祖謂之曰：「江陵要害，國之南門，今以委公，聯無慮也。」歲餘，卒官。謚曰威。子暠，大業時，官至太僕少卿。



 賀婁子乾賀婁子干，字萬壽，本代人也。隨魏氏南遷，世居關右。祖道成，魏侍中、太子太傅。父景賢，右衛大將軍。子乾少以驍武知名。周武帝時，釋褐司水上士，稱為強濟。累遷小司水，以勤勞，封思安縣子，俄授使持節、儀同大將軍。大
 象初，領軍器監，尋除秦州刺史，進爵為伯。



 及尉迥作亂，子干與宇文司錄從韋孝寬討之。遇賊圍懷州，子干與宇文述等擊破之。高祖大悅，手書曰：「逆賊尉迥，敢遣蟻眾，作寇懷州。公受命誅討，應機蕩滌，聞以嗟贊，不易可言。丈夫富貴之秋，正在今日，善建功名，以副朝望也。」



 其後每戰先登，及破鄴城，與崔弘度逐迥至樓上。進位上開府，封武川縣公，邑三千戶，以思安縣伯別封子皎。



 開皇元年，進爵巨鹿郡公。其年，吐谷渾寇涼州，子乾以行軍總管從上柱國元諧擊之，功最優，詔褒美。高祖慮邊塞未安，即令子乾鎮涼川。明年，突厥寇蘭川，子幹率眾
 拒之，至可洛峐山，與賊相遇。賊眾甚盛，子幹阻川為營，賊軍不得水數日，人馬甚敝，縱擊，大破之。於是冊授子乾為上大將軍曰：「於戲！敬聽朕命。



 唯爾器量閑明，志情強果，任經武將，勤績有聞。往歲兇醜未寧，屢驚疆埸，拓土靜亂，殊有厥勞。是用崇茲賞典，加此車服，往欽哉！祗承榮冊，可不慎歟！」徵授營新都副監，尋拜工部尚書。其年，突厥復犯塞，以行軍總管從竇榮定擊之。子干別路破賊，斬首千餘級，高祖嘉之，遣通事舍人曹威齎優詔勞勉之。子干請入朝，詔令馳驛奉見。吐谷渾復寇邊，西方多被其害，命子幹討之。馳驛至河西，發五州兵，入掠
 其國，殺男女萬餘口，二旬而還。高祖以隴西頻被寇掠，甚患之。彼俗不設村塢，敕子干勒民為堡，營田積穀，以備不虞。子干上書曰：「比者兇寇侵擾，蕩滅之期，匪朝伊夕。伏願聖慮，勿以為懷。今臣在此，觀機而作，不得準詔行事。



 且隴西、河右，土曠民稀，邊境未寧，不可廣為田種。比見屯田之所，獲少費多，虛役人功，卒逢踐暴。屯田疏遠者，請皆廢省。但隴右之民以畜牧為事，若更屯聚，彌不獲安。只可嚴謹斥候，豈容集人聚畜。請要路之所，加其防守。但使鎮戍連接，烽候相望，民雖散居，必謂無慮。」高祖從之。俄而虜寇岷、洮二州，子干勒兵赴之，賊聞而
 遁去。



 高祖以子乾曉習邊事，授榆關總管十鎮諸軍事。歲餘，拜雲州刺史，甚為虜所憚。後數年，突厥雍虞閭遣使請降，並獻羊馬。詔以子乾為行軍總管，出西北道應接之。還拜雲州總管，以突厥所獻馬百匹、羊千口以賜之，乃下書曰：「自公守北門，風塵不警。突厥所獻，還以賜公。」母憂去職。朝廷以榆關重鎮，非子乾不可，尋起視事。十四年，以病卒官，時年六十。高祖傷惜者久之，賻縑千匹，米麥千斛，贈懷、魏等四州刺史，謚曰懷。子善柱嗣，官至黔安太守。



 子乾兄詮，亦有才器，位至銀青光祿大夫、鄯純深三州刺史、北地太守、東安郡公。



 史萬歲史萬歲，京兆杜陵人也。父靜，周滄州刺史。萬歲少英武，善騎射，驍捷若飛。



 好讀兵書，兼精占候。年十五，值周、齊戰於芒山，萬歲時從父入軍，旗鼓正相望，萬歲令左右趣治裝急去。俄而周師大敗，其父由是奇之。武帝時，釋褐侍伯上士。



 及平齊之役，其父戰沒，萬歲以忠臣子拜開府儀同三司，襲爵太平縣公。



 尉迥之亂也，萬歲從梁士彥擊之。軍次馮翊，見群雁飛來，萬歲謂士彥曰：「請射行中第三者。」既射之，應弦而落，三軍莫不悅服。及與迥軍相遇，每戰先登。鄴城之陣，官軍稍卻，萬歲謂左右曰：「
 事急矣，吾當破之。」於是馳馬奮擊，殺數十人，眾亦齊力，官軍乃振。及迥平，以功拜上大將軍。



 爾硃勛以謀反伏誅，萬歲頗相關涉，坐除名，配敦煌為戍卒。其戍主甚驍武，每單騎深入突厥中，掠取羊馬，輒大克獲。突厥無眾寡莫之敢當。其人深自矜負，數罵辱萬歲。萬歲患之，自言亦有武用。戍主試令馳射而工，戍主笑曰：「小人定可。」萬歲請弓馬，復掠突厥中，大得六畜而歸。戍主始善之，每與同行，輒入突厥數百里，名讋北夷。竇榮定之擊突厥也，萬歲詣轅門請自效。榮定數聞其名，見而大悅。因遣人謂突厥曰：「士卒何罪過，令殺之，但當各遣一壯士決
 勝負耳。」



 突厥許諾，因遣一騎挑戰。榮定遣萬歲出應之，萬歲馳斬其首而還。突厥大驚，不敢復戰，遂引軍而去。由是拜上儀同，領車騎將軍。平陳之役，又以功加上開府。



 及高智慧等作亂江南，以行軍總管從楊素擊之。萬歲率眾二千，自東陽別道而進，逾嶺越海，攻陷溪洞不可勝數。前後七百餘戰，轉鬥千餘里，寂無聲問者十旬，遠近皆以萬歲為沒。萬歲以水陸阻絕，信使不通，乃置書竹筒中，浮之於水。汲者得之，以言於素。素大悅，上其事。高祖嗟嘆，賜其家錢十萬，還拜左領軍將軍。



 先是，南寧夷爨來降，拜昆州刺史，既而復叛。遂以萬歲為
 行軍總管，率眾擊之。



 入自蜻蛉川，經弄凍，次小勃弄、大勃弄，至於南中。賊前後屯據要害，萬歲皆擊破之。行數百里，見諸葛亮紀功碑，銘其背曰：「萬歲之後，勝我者過此。」萬歲令左右倒其碑而進。渡西二河，入渠濫川，行千餘里，破其三十餘部，虜獲男女二萬餘口。諸夷大懼，遣使請降，獻明珠徑寸。於是勒石頌美隋德。萬歲遣使馳奏，請將入朝，詔許之。爨玩陰有二心，不欲詣闕，因賂萬歲以金寶，萬歲於是舍玩而還。蜀王時在益州，知其受賂，遣使將索之。萬歲聞而悉以所得金寶沉之於江，索無所獲。以功進位柱國。晉王廣虛衿敬之，待以交友
 之禮。上知為所善，令萬歲督晉府軍事。明年，爨玩復反，蜀王秀奏萬歲受賂縱賊，致生邊患，無大臣節。上令窮治其事，事皆驗，罪當死。上數之曰：「受金放賊，重勞士馬。朕念將士暴露，寢不安席，食不甘味，卿豈社稷臣也？」萬歲曰：「臣留爨玩者，恐其州有變，留以鎮撫。臣還至瀘水，詔書方到，由是不將入朝，實不受賂。」上以萬歲心有欺隱，大怒曰：「朕以卿為好人，何乃官高祿重，翻為國賊也？」顧有司曰：「明日將斬之。」萬歲懼而服罪，頓首請命。左僕射高熲、左衛大將軍元旻等進曰：「史萬歲雄略過人，每行兵用師之處，未嘗不身先士卒，尤善撫御，將士樂為
 致力，雖古名將未能過也。」上意少解，於是除名為民。歲餘，復官爵。尋拜河州刺史，復領行軍總管以備胡。



 開皇末，突厥達頭可汗犯塞，上令晉王廣及楊素出靈武道，漢王諒與萬歲出馬邑道。萬歲率柱國張定和、大將軍李藥王、楊義臣等出塞，至大斤山，與虜相遇。



 達頭遣使問曰：「隋將為誰？」候騎報：「史萬歲也。」突厥復問曰：「得非敦煌戍卒乎？」候騎曰：「是也。」達頭聞之，懼而引去。萬歲馳追百餘里乃及，擊大破之，斬數千級，逐北入磧數百里，虜遁逃而還。楊素害其功，因譖萬歲云：「突厥本降，初不為寇，來於塞上畜牧耳。」遂寢其功。萬歲數抗表陳狀，上未
 之悟。



 會上從仁壽宮初還京師，廢皇太子，窮東宮黨與。上問萬歲所在，萬歲實在朝堂，楊素見上方怒，因曰：「萬歲謁東宮矣。」以激怒上。上謂為信然，令召萬歲，時所將士卒在朝稱冤者數百人，萬歲謂之曰：「吾今日為汝極言於上，事當決矣。」



 既見上，言將士有功，為朝廷所抑，詞氣憤厲，忤於上。上大怒，令左右暴殺之。



 既而悔，追之不及，因下詔罪萬歲曰：「柱國、太平公萬歲，拔擢委任，每總戎機。



 往以南寧逆亂，令其出討。而昆州刺史爨玩包藏逆心，為民興患。朕備有成敕，令將入朝。萬歲乃多受金銀，違敕令住，致爨玩尋為反逆，更勞師旅，方始平定。所
 司檢校，罪合極刑，舍過念功，恕其性命，年月未久，即復本官。近復總戎，進討蕃裔。突厥達頭可汗領其兇眾，欲相拒抗，既見軍威，便即奔退，兵不血刃，賊徒瓦解。如此稱捷，國家盛事，朕欲成其勛庸，復加褒賞。而萬歲、定和通簿之日，乃懷奸詐，妄稱逆面交兵，不以實陳，懷反覆之方，弄國家之法。若竭誠立節，心無虛罔者，乃為良將，至如萬歲，懷詐要功，便是國賊，朝憲難虧，不可再舍。」



 死之日，天下士庶聞者，識與不識，莫不冤惜。



 萬歲為將，不治營伍，令士卒各隨所安，無警夜之備，虜亦不敢犯。臨陣對敵，應變無方，號為良將。有子懷義。



 劉方馮昱王璟李充楊武通陳永貴房兆劉方，京兆長安人也。性剛決，有膽氣。仕周承御上士，尋以戰功拜上儀同。



 高祖為丞相，方從韋孝寬破尉迥於相州，以功加開府，賜爵河陰縣侯，邑八百戶。



 高祖受禪，進爵為公。開皇三年，從衛王爽破突厥於白道，進位大將軍。其後歷甘、瓜二州刺史，尚未知名。仁壽中，會交州俚人李佛子作亂，據越王故城，遣其兄子大權據龍編城，其別帥李普鼎據烏延城。左僕射楊素言方有將帥之略，上於是詔方為交州道行軍總管，以度支侍郎敬德亮為長史，統二十七營而進。方法令嚴肅，軍容齊整，
 有犯禁者，造次斬之。然仁而愛士，有疾病者，親自撫養。長史敬德亮從軍至尹州，疾甚，不能進，留之州館。分別之際，方哀其危篤，流涕嗚咽，感動行路。其有威惠如此，論者稱為良將。至都隆嶺，遇賊二千餘人來犯官軍，方遣營主宋纂、何貴、嚴願等擊破之。進兵臨佛子，先令人諭以禍福，佛子懼而降，送於京師。其有桀黠者，恐於後為亂，皆斬之。



 尋授歡州道行軍總管，以尚書右丞李綱為司馬，經略林邑。方遣欽州刺史寧長真、歡州刺史李暈、上開府秦雄以步騎出越常，方親率大將軍張愻、司馬李綱舟師趣比景。高祖崩，煬帝即位，大業元年正月，
 軍至海口。林邑王梵志遣兵守險，方擊走之。師次闍黎江，賊據南岸立柵，方盛陳旗幟，擊金鼓，賊懼而潰。既渡江，行三十里，賊乘巨象，四面而至。方以弩射象，象中創，卻蹂其陣，王師力戰，賊奔於柵，因攻破之，俘馘萬計。於是濟區粟，度六里，前後逢賊，每戰必擒。進至大緣江，賊據險為柵，又擊破之。逕馬援銅柱，南行八日，至其國都。林邑王梵志棄城奔海，獲其廟主金人，污其宮室，刻石紀功而還。士卒腳腫，死者十四五。方在道遇患而卒，帝甚傷惜之，乃下詔曰：「方肅承廟略，恭行天討，飲冰湍邁，視險若夷。摧鋒直指，出其不意，鯨鯢盡殪，巢穴咸傾，役
 不再勞，肅清海外。致身王事，誠績可嘉，可贈上柱國、盧國公。」子通仁嗣。



 開皇時，有馮昱、王厓、李充、楊武通、陳永貴、房兆，俱為邊將，名顯當時。



 昱、厓，並不知何許人也。昱多權略，有武藝。高祖初為丞相，以行軍總管與王誼、李威等討叛蠻，平之，拜柱國。開皇初，又以行軍總管屯乙弗泊以備胡。突厥數萬騎來掩之，昱力戰累日，眾寡不敵，竟為虜所敗，亡失數千人，殺虜亦過當。其後備邊數年，每戰常大克捷。勇善射，高祖以其有將帥才，每以行軍總管屯兵江北，御陳寇。數有戰功，為陳人所憚。伐陳之役，及高智慧反，攻討皆有殊績。官至柱國、白水
 郡公。充，隴西成紀人也。少慷慨，有英略。開皇中，頻以行軍總管擊突厥有功，官至上柱國、武陽郡公、拜朔州總管，甚有威名，為虜所憚。後有人譖其謀反，徵還京師，上譴怒之。充性素剛，遂憂憤而卒。武通，弘農華陰人，性果烈，善馳射。數以行軍總管討西南夷，每有功，封白水郡公，拜左武衛大將軍。時黨項羌屢為邊患，朝廷以其有威名，歷岷、蘭二州總管以鎮之。後與周法尚討嘉州叛獠，法尚軍初不利，武通率數千人，為賊斷其歸路。武通於是束馬懸車，出賊不意，頻戰破之。賊知其孤軍無援，傾部落而至。武通轉鬥數百里，為賊所拒，四面路絕。



 武
 通輕騎接戰，墜馬，為賊所執，殺而啖之。永貴，隴右胡人也，本姓白氏，以勇烈知名。高祖甚親愛之，數以行軍總管鎮邊，每戰必單騎陷陣。官至柱國、蘭利二州總管，封北陳郡公。兆，代人也，本姓屋引氏，剛毅有武略。頻為行軍總管擊胡，以功官至柱國、徐州總管。並史失其事。



 史臣曰：長儒等結發從戎，俱有驍雄之略；總統師旅，各擅禦侮之功。長儒以步卒二千抗十萬之虜，師殲矢盡，勇氣彌歷，壯哉！子乾西涉青海，北臨玄塞，胡夷懾憚，烽候無警，亦有可稱。萬歲實懷智勇，善撫士卒，人皆樂死，師不疲勞。



 北卻匈奴，南平夷、獠，兵鋒所指，威驚絕域。論
 功杖氣，犯忤貴臣，偏聽生奸，死非其罪，人皆痛惜，有李廣之風焉。劉方號令無私，治軍嚴肅，克剪林邑，遂清南海，徼外百蠻，無思不服。凡此諸將，志烈過人，出當推轂之重，入受爪牙之寄，雖馬伏波之威行南裔，趙充國之聲動西羌，語事論功，各一時也。



\end{pinyinscope}