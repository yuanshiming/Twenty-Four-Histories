\article{卷三十七列傳第二　李穆子渾　穆兄子詢　詢弟崇　崇子敏}

\begin{pinyinscope}

 李穆，字顯慶，自雲隴西成紀人，漢騎都尉陵之後也。陵沒匈奴，子孫代居北狄，其後隨魏南遷，復歸汧、隴。祖斌，以都督鎮高平，因家焉。父文保，早卒，及穆貴，贈司空。穆風神警俊，倜儻有奇節。周太祖首建義旗，穆便委質，釋褐統軍。永熙末，奉迎魏武帝，授都督，封永平縣子，邑三百戶。又領鄉兵，累以軍功進爵為伯。從太祖擊齊師於
 芒山，太祖臨陣墮馬，穆突圍而進，以馬策擊太祖而詈之，授以從騎，潰圍俱出。賊見其輕侮，謂太祖非貴人，遂緩之，以故得免。既而與穆相對泣，顧謂左右曰：「成我事者，其此人乎！」即令撫慰關中，所至克定，擢授武衛將軍、儀同三司，進封安武郡公，增邑一千七百戶，賜以鐵券，恕其十死。



 尋加開府，領侍中。初，芒山之敗，穆以驄馬授太祖。太祖於是廄內驄馬盡以賜之，封穆姊妹皆為郡縣君，宗從舅氏，頒賜各有差。轉太僕。從於謹破江陵，增邑千戶，進位大將軍。擊曲沔蠻，破之，授原州刺史，拜嫡子惇為儀同三司。穆以二兄賢、遠並為佐命功臣，而子
 弟布列清顯，穆深懼盈滿，辭不受拜。太祖不許。俄遷雍州刺史，兼小塚宰。周元年，增邑三千戶，通前三千七百戶。又別封一子為升遷伯。



 穆讓兄子孝軌，許之。



 宇文護執政，穆兄遠及其子植俱被誅，穆當從坐。先是，穆知植非保家之主，每勸遠除之，遠不能用。及遠臨刑，泣謂穆曰：「顯慶，吾不用汝言，以至於此，將復奈何！」穆以此獲免，除名為民，及其子弟亦免官。植弟淅州刺史基，當坐戮，穆請以二子代基之命，護義而兩釋焉。未幾，拜開府儀同三司、直州刺史，復爵安武郡公。武成中，子弟免官爵者悉復之。尋除少保，進位大將軍。歲餘，拜小司徒，進位
 柱國，轉大司空。奉詔築通洛城。天和中，進爵申國公，持節綏集東境，築武申、旦郛、慈澗、崇德、安民、交城、鹿盧等諸鎮。建德初，拜太保。歲餘，出為原州總管。數年，進位上柱國，轉並州總管。大象初，加邑至九千戶，拜大左輔，總管如故。



 高祖作相，尉迥之作亂也，遣使招穆。穆鎖其使，上其書。穆子士榮，以穆所居天下精兵處，陰勸穆反。穆深拒之，乃奉十三環金帶於高祖，蓋天子之服也。穆尋以天命有在，密表勸進。高祖既受禪，下詔曰：「公既舊德，且又父黨，敬惠來旨，義無有違。便以今月十三日恭膺天命。」俄而穆來朝，高祖降坐禮之，拜太師，贊拜不名，真
 食成安縣三千戶。於是穆子孫雖在襁褓，悉拜儀同，其一門執象笏者百餘人。穆之貴盛，當時無比。穆上表乞骸骨，詔曰：「朕初臨宇內，方藉嘉猷，養老乞言，實懷虛想。七十致仕，本為常人。至若呂尚以期頤佐周，張蒼以華皓相漢，高才命世，不拘恆禮，遲得此心，留情規訓。公年既耆舊，筋力難煩，今勒所司，敬蠲朝集。如有大事，須共謀謨，別遣侍臣，就第詢訪。」



 時太史奏云，當有移都之事。上以初受命，甚難之。穆上表曰：帝王所居，隨時興廢，天道人事，理有存焉。始自三皇，暨夫兩漢，有一世而屢徙，無革命而不遷。曹、馬同洛水之陽，魏、周共長安之內，此
 之四代，蓋聞之矣。曹則三家鼎立，馬則四海尋分，有魏及周，甫得平定，事乃不暇，非曰師古。



 往者周運將窮，禍生華裔，廟堂冠帶，屢睹奸回，士有苞藏，人稀柱石。四海萬國，皆縱豺狼，不叛不侵，百城罕一。伏惟陛下膺期誕聖，秉籙受圖，始晦君人之德，俯從將相之重。內翦群兇，崇朝大定，外誅巨猾，不日肅清。變大亂之民，成太平之俗，百靈符命，兆庶謳歌。幽顯樂推，日月填積，方屈箕、潁之志，始順內外之請。自受命神宗，弘道設教，陶冶與陰陽合德，覆育共天地齊旨。萬物開闢之初，八表光華之旦，視聽以革，風俗且移。至若帝室天居，未議經創，非所
 謂發明大造，光贊惟新。自漢已來，為喪亂之地，爰從近代，累葉所都。未嘗謀龜問筮，瞻星定鼎，何以副聖主之規，表大隨之德？竊以神州之廣，福地之多，將為皇家興廟建寢，上玄之意，當別有之。伏願遠順天人，取決卜筮，時改都邑，光宅區夏。任子來之民，垂無窮之業，應神宮於辰極，順和氣於天壤，理康物阜，永隆長世。臣日薄桑榆，位高軒冕，經邦論道，自顧缺然。丹赤所懷，無容噤默。



 上素嫌臺城制度迮小，又宮內多鬼妖，蘇威嘗勸遷，上不納。遇太史奏狀，意乃惑之。至是，省穆表，上曰：「天道聰明，已有徵應，太師民望，復抗此請，則可矣。」遂從之。歲餘，
 下詔曰：「禮制凡品，不拘上智，法備小人，不防君子。



 太師、上柱國、申國公，器宇弘深，風猷遐曠，社稷佐命，公為稱首，位極帥臣，才為人傑，萬頃不測，百煉彌精。乃無伯玉之非，豈有顏回之貳，故以自居寥廓，弗關憲網。然王者作教，惟旌善人，去法弘道，示崇年德。自今已後，雖有愆罪，但非謀逆，縱有百死，終不推問。」



 開皇六年薨於第，年七十七。遺令曰：「吾荷國恩，年宦已極，啟足歸泉，無所復恨。竟不得陪玉鑾於岱宗，預金泥於梁甫，眷眷光景，其在斯乎！」詔遣黃門侍郎監護喪事，賵馬四匹，粟麥二千斛，布絹一千匹。贈使持節、冀定趙相瀛毛魏衛洛懷十
 州諸軍事、冀州刺史。謚曰明。賜以石槨、前後部羽葆鼓吹、轀輬車。百僚送之郭外。詔遣太常卿牛弘齎哀冊，祭以太牢。孫筠嗣。



 筠父惇，字士獻，穆長子也。仕周，官至安樂郡公、鳳州刺史，先穆卒。筠幼以穆功，拜儀同。開皇八年，以嫡孫襲爵。仁壽初，叔父渾忿其吝嗇，陰遣兄子善衡賊殺之。求盜不獲，高祖大怒，盡禁其親族。初，筠與從父弟瞿曇有隙，時渾有力，遂證瞿曇殺之。瞿曇竟坐斬，而善衡獲免。四年，議立嗣。邳公蘇威奏筠不義，骨血相殺，請絕其封。上不許。惇弟怡，官至儀同，早卒，贈渭州刺史。



 怡弟雅，少有識量。周保定中，屢以軍功封西安縣男，
 拜大都督。天和中，從元定征江西，時諸軍失利，遂沒於陳。後得歸國，拜開府儀同三司，領左右軍。其年，從太子西征吐谷渾，雅率步騎二千，督軍糧於洮河，為賊所躡，相持數日。雅患之，遂與偽和，虜備稍解，縱奇兵擊破之。賜奴婢百口，封一子為侯。後拜齊州刺史，俄征還京。數載，授瀛州刺史。高祖作相，鎮靈州以備胡。還授大將軍，遷荊州總管，加邑八百戶。開皇初，進爵為公。



 雅弟恆，官至鹽州刺史，封陽曲侯。恆弟榮，官至合州刺史、長城縣公。榮弟直，官至車騎將軍、歸政縣侯。直弟雄，官至柱國、密國公、驃騎將軍。雄弟渾，最知名。



 渾字金才，穆第十子也。姿貌瑰偉，美須髯。起家周左侍上士。尉迥反於鄴，時穆在並州，高祖慮其為迥所誘，遣渾乘驛往布腹心。穆遽令渾入京，奉熨斗於高祖，曰：「願執威柄以熨安天下也。」高祖大悅。又遣渾詣韋孝寬所而述穆意焉。



 適遇平鄴，以功授上儀同三司，封安武郡公。開皇初，進授象城府驃騎將軍。晉王廣出籓，渾以驃騎領親信，從往揚州。仁壽元年，從左僕射楊素為行軍總管，出夏州北三百里，破突厥阿勿俟斤於納遠川，斬首五百級。進位大將軍，拜左武衛將軍，領太子宗衛率。



 初，穆孫筠卒，高祖議立嗣，渾規欲紹之，謂其妻兄太子
 左衛率宇文述曰：「若得襲封，當以國賦之半每歲奉公。」述利之，因入白皇太子曰：「立嗣以長，不則以賢。今申明公嗣絕，遍觀其子孫，皆無賴，不足以當榮寵。唯金才有勛於國，謂非此人無可以襲封者。」太子許之，竟奏高祖，封渾為申國公，以奉穆嗣。大業初，轉右驍衛將軍。六年，有詔追改穆封為郕國公，渾仍襲焉。累加光祿大夫。九年，遷右驍衛大將軍。



 渾既紹父業，日增豪侈，後房曳羅綺者以百數。二歲之後，不以俸物與述。述大恚之，因醉，乃謂其友人於象賢曰：「我竟為金才所賣，死且不忘！」渾亦知其言，由是結隙。後帝討遼東，有方士安伽陀，自言
 曉圖讖，謂帝曰：「當有李氏應為天子。」勸盡誅海內凡姓李者。述知之，因誣構渾於帝曰：「伽陀之言信有徵矣。



 臣與金才夙親，聞其情趣大異。常日數共李敏、善衡等，日夜屏語，或終夕不寐。



 渾大臣也，家代隆盛，身捉禁兵，不宜如此。願陛下察之。」帝曰：「公言是矣，可覓其事。」述乃遣武賁郎將裴仁基表告渾反，即日發宿衛千餘人付述，掩渾等家，遣左丞元文都、御史大夫裴蘊雜治之。案問數曰，不得其反狀，以實奏聞。帝不納，更遣述窮治之。述入獄中，召出敏妻宇文氏謂之曰：「夫人，帝甥也，何患無賢夫！



 李敏、金才，名當妖讖，國家殺之，無可救也。夫人當
 自求全，若相用語，身當不坐。」敏妻曰：「不知所出，惟尊長教之。」述曰：「可言李家謀反，金才嘗告敏云：『汝應圖籙，當為天子。今主上好兵，勞擾百姓，此亦天亡隋時也，正當共汝取之。若復渡遼，吾與汝必為大將，每軍二萬餘兵，固以五萬人矣。又發諸房子侄，內外親婭，並募從征。吾家子弟，決為主帥，分領兵馬，散在諸軍，伺候間隙，首尾相應。吾與汝前發，襲取御營，子弟響起，各殺軍將。一日之間，天下足定矣。」



 述口自傳授，令敏妻寫表，封雲上密。述持入奏之，曰：「已得金才反狀，並有敏妻密表。」帝覽之泣曰：「吾宗社幾傾，賴親家公而獲全耳。」於是誅渾、敏等
 宗族三十二人，自餘無少長，皆徙嶺外。



 渾從父兄威，開皇初，以平蠻功，官至上柱國、黎國公。



 詢字孝詢。父賢，周大將軍。詢沉深有大略，頗涉書記。仕周納言上士，俄轉內史上士，兼掌吏部，以幹濟聞。建德三年，武帝幸雲陽宮，拜司衛上士，委以留府事。周衛王直作亂，焚肅章門，詢於內益火，故賊不得入。帝聞而善之，拜儀同三司，遷長安令。累遷英果中大夫。屢以軍功，加位大將軍，賜爵平高郡公。



 高祖為丞相，尉迥作亂，遣韋孝寬擊之，以詢為元帥長史，委以心膂。軍至永橋，諸將不一，詢密啟高祖，請重臣監護。高祖遂令高熲監軍，
 與熲同心協力，唯詢而已。及平尉迥，進位上柱國，改封隴西郡公，賜帛千匹，加以口馬。



 開皇元年，引杜陽水灌三趾原，詢督其役，民賴其利。尋檢校襄州總管事。歲餘，拜顯州總管。數年，以疾徵還京師，中使顧問不絕。卒於家，時年四十九，上悼惜者久之。謚曰襄。有子元方嗣。



 崇字永隆，英果有籌算，膽力過人。周元年，以父賢勛，封乃樂縣侯。時年尚小，拜爵之日，親族相賀，崇獨泣下。賢怪而問之，對曰：「無勛於國，而幼少封侯，當報主恩，不得終於孝養，是以悲耳。」賢由此大奇之。起家州主簿，非其所好，辭不就官，求為將兵都督。隨宇文護伐齊，以功最，
 擢授儀同三司。尋除小司金大夫，治軍器監。建德初，遷少侍伯大夫，轉少承御大夫，攝太子宮正。周武帝平齊，引參謀議，以幼加授開府，封襄陽縣公，邑一千戶。尋改封廣宗縣公，轉太府中大夫，歷工部中大夫，遷右司馭。高祖為丞相，遷左司武上大夫，加授上開府儀同大將軍。尋為懷州刺史，進爵郡公，加邑至二千戶。尉迥反，遣使招之。崇初欲相應，後知叔父穆以並州附高祖，慨然太息曰：「合家富貴者數十人，值國有難，竟不能扶傾繼絕，復何面目處天地間乎！」韋孝寬亦疑之，與俱臥起。其兄詢時為元帥長史，每諷諭之，崇由是亦歸心焉。及破
 尉惇，拜大將軍。既平尉迥，授徐州總管，尋進位上柱國。



 開皇三年，除幽州總管。突闕犯塞，崇輒破之。奚、霫、契丹等懾其威略，爭來內附。其後突厥大為寇掠，崇率步騎三千拒之，轉戰十餘日，師人多死，遂保於砂城。突厥圍之。城本荒廢，不可守御，曉夕力戰，又無所食，每夜出掠賊營，復得六畜，以繼軍糧。突厥畏之，厚為其備，每夜中結陣以待之。崇軍苦饑，出輒遇敵，死亡略盡，遲明奔還城者，尚且百許人，然多傷重，不堪更戰。突厥意欲降之，遣使謂崇曰：「若來降者，封為特勤。」崇知必不免，令其士卒曰：「崇喪師徒，罪當死，今日效命以謝國家。待看吾死，
 且可降賊，方便散走，努力還鄉。若見至尊，道崇此意。」乃挺刃突賊，復殺二人。賊亂射之，卒於陣，年四十八。贈豫鄎申永澮亳六州諸軍事、豫州刺史，謚曰壯。子敏嗣。



 敏字樹生。高祖以其父死王事，養宮中者久之。及長，襲爵廣宗公，起家左千牛。美姿儀，善騎射，歌舞管弦，無不通解。開皇初，周宣帝後封樂平公主，有女娥英，妙擇婚對，敕貴公子弟集弘聖宮者，日以百數。公主親在帷中，並令自序，並試技藝。選不中者，輒引出之。至敏而合意，竟為姻媾。敏假一品羽儀，禮如尚帝之女。後將侍宴，公主謂敏曰：「我以四海與至尊，唯一女夫，當為汝求柱
 國。



 若授餘官，汝慎無謝。」及進見上，上親御琵琶，遣敏歌舞。既而大悅，謂公主曰：「李敏何官？」對曰：「一白丁耳。」上因謂敏曰：「今授汝儀同。」敏不答。上曰：「不滿爾意邪？今授汝開府。」敏又不謝。上曰：「公主有大功於我，我何得向其女婿而惜官乎！今授卿柱國。」敏乃拜而蹈舞。遂於坐發詔授柱國，以本官宿衛。後避諱，改封經城縣公，邑一千戶。歷蒲、豳、金、華、敷州刺史，多不蒞職，常留京師，往來宮內，侍從游宴，賞賜超於功臣。後幸仁壽宮，以為岐州刺史。



 大業初，轉衛尉卿。樂平公主之將薨也，遺言於煬帝曰：「妾無子息，唯有一女。不自憂死，但深憐之。今湯沐邑，乞
 回與敏。」帝從之。竟食五千戶，攝屯衛將軍。楊玄感反後城大興，敏之策也。轉將作監，從征高麗，領新城道軍將，加光祿大夫。十年，帝復征遼東，遣敏於黎陽督運。時或言敏一名洪兒，帝疑「洪」字當讖，嘗面告之，冀其引決。敏由是大懼，數與金才、善衡等屏人私語。宇文述知而奏之，竟與渾同誅，年三十九。其妻宇文氏，後數月亦賜鴆而終。



 梁睿梁睿，字恃德，安定烏氏人也。父御，西魏太尉。睿少沉敏，有行檢。周太祖時，以功臣子養宮中者數年。其後命諸
 子與睿游處，同師共業，情契甚歡。七歲，襲爵廣平郡公，累加儀同三司，邑五百戶。尋為本州大中正。魏恭帝時加開府，改封為五龍郡公，拜渭州刺史。周閔帝受禪，徵為御伯。未幾，出為中州刺史，鎮新安，以備齊。齊人來寇，睿輒挫之，帝甚嘉嘆。拜大將軍，進爵蔣國公，入為司會。



 後從齊王憲拒齊將斛律明月於洛陽，每戰有功，遷小塚宰。武帝時，歷敷州刺史、涼安二州總管，俱有惠政，進位柱國。



 高祖總百揆，代王謙為益州總管。行至漢川而謙反，遣兵攻始州，睿不得進。



 高祖命睿為行軍元帥，率行軍總管於義、張威、達奚長儒、梁升、石孝義步騎二十
 萬討之。時謙遣開府李三王等守通谷，睿使張威擊破之，擒數千人，進至龍門。謙將趙儼、秦會擁眾十萬，據嶮為營，周亙三十里。睿令將士銜枚出自間道，四面奮擊，力戰破之。蜀人大駭，睿鼓行而進。謙將敬豪守劍閣，梁巖拒平林，並懼而來降。謙又令高阿那肱、達奚惎等以盛兵攻利州。聞睿將至，惎分兵據開遠。睿顧謂將士曰：「此虜據要，欲遏吾兵勢，吾當出其不意，破之必矣。」遣上開府拓拔宗趣劍閣，大將軍宇文夐詣巴西，大將軍趙達水軍入嘉陵。睿遣張威、王倫、賀若震、於義、韓相貴、阿那惠等分道攻惎，自午及申，破之。惎奔歸於謙。睿進逼
 成都，謙令達奚惎、乙弗虔城守，親率精兵五萬，背城結陣。睿擊之，謙不利，將入城，惎、虔以城降，拒謙不內。謙將麾下三十騎遁走，新都令王寶執之。睿斬謙於市，劍南悉平。進位上柱國，總管如故。賜物五千段，奴婢一千口，金二千兩，銀三千兩，食邑千戶。



 睿時威振西川，夷、獠歸附，唯南寧酋帥爨震恃遠不賓。睿上疏曰：「竊以遠撫長駕，王者令圖，易俗移風，有國恆典。南寧州，漢世䍧柯之地，近代已來，分置興古、雲南、建寧、硃提四郡。戶口殷眾，金寶富饒，二河有駿馬、明珠，益寧出鹽井、犀角。晉太始七年，以益州曠遠，分置寧州。至偽梁南寧州刺史徐文
 盛，被湘東征赴荊州，屬東夏尚阻，未遑遠略。土民爨瓚遂竊據一方，國家遙授刺史。



 其子震，相承至今。而震臣禮多虧，貢賦不入，每年奉獻，不過數十匹馬。其處去益，路止一千，硃提北境，即興戎州接界。如聞彼人苦其苛政，思被皇風。伏惟大丞相匡贊聖朝，寧濟區宇，絕後光前，方垂萬代，闢土服遠，今正其時。幸因平蜀士眾，不煩重興師旅，押獠既訖，即請略定南寧。自盧、戎已來，軍糧須給，過此即於蠻夷徵稅，以供兵馬。其寧州、硃提、雲南、西爨，並置總管州鎮。計彼熟蠻租調，足供城防食儲。一則以肅蠻夷，二則裨益軍國。今謹件南寧州郡縣及事
 意如別。有大都督杜神敬，昔曾使彼，具所諳練，今並送往。」書未答，又請曰：「竊以柔遠能邇，著自前經，拓土開疆，王者所務。南寧州，漢代䍧柯之郡，其地沃壤，多是漢人，既饒寶物，又出名馬。今若往取，仍置州郡，一則遠振威名，二則有益軍國。其處與交、廣相接，路乃非遙。漢代開此，本為討越之計。伐陳之日，復是一機，以此商量，決謂須取。」高祖深納之，然以天下初定，恐民心不安，故未之許。後竟遣史萬歲討平之，並因睿之策也。



 睿威惠兼著，民夷悅服，聲望逾重，高祖陰憚之。薛道衡從軍在蜀，因入接宴，說睿曰：「天下之望，已歸於隋。」密令勸進，高祖大
 悅。及受禪，顧待彌隆。睿復上平陳之策，上善之，下詔曰：「公英風震動，妙算縱橫，清蕩江南，宛然可見。



 循環三復，但以欣然。公既上才，若管戎律，一舉大定，固在不疑。但朕初臨天下，政道未洽，恐先窮武事，未為盡善。昔公孫述、隗囂，漢之賊也，光武與其通和，稱為皇帝。尉佗之於高祖，初猶不臣。孫晧之答晉文，書尚雲白。或尋款服，或即滅亡。王者體大，義存遵養，雖陳國來朝，未盡籓節，如公大略，誠須責罪，尚欲且緩其誅，宜知此意。淮海未滅，必興師旅，若命永襲，終當相屈。想以身許國，無足致辭也。」睿乃止焉。



 睿時見突厥方強，恐為邊患，復陳鎮守之
 策十餘事，上書奏之曰：「竊以戎狄作患，其來久矣。防遏之道，自古為難。所以周無上算，漢收下策，以其倏來忽往，雲屯霧散，強則騁其犯塞，弱又不可盡除故也。今皇祚肇興，宇內寧一，唯有突厥種類，尚為邊梗。此臣所以廢寢與食，寤寐思之。昔匈奴未平，去病辭宅，先零尚在，充國自劾。臣才非古烈，而志追昔士。謹件安置北邊城鎮烽候，及人馬糧貯戰守事意如別，謹並圖上呈，伏惟裁覽。」上嘉嘆久之，答以厚意。



 睿時自以周代舊臣，久居重鎮，內不自安，屢請入朝，於是徵還京師。及引見，上為之興，命睿上殿，握手極歡。睿退謂所親曰：「功遂身退，今
 其時也。」遂謝病於家，闔門自守，不交當代。上賜以版輿，每有朝覲，必令三衛輿上殿。睿初平王謙之始，自以威名太盛，恐為時所忌，遂大受金賄以自穢。由是勛簿多不以實，詣朝堂稱屈者，前後百數。上令有司案驗其事，主者多獲罪。睿惶懼，上表陳謝，請歸大理。上慰諭遣之。



 十五年，從上至洛陽而卒，時年六十五。謚曰襄。子洋嗣，官歷嵩、徐二州刺史、武賁郎將。大業六年，詔追改封睿為戴公，命以洋襲焉。



 史臣曰：李穆、梁睿，皆周室功臣，高祖王業初基，俱受腹心之寄。故穆首登師傅，睿終膺殊寵，觀其見機而動，抑
 亦民之先覺。然方魏朝之貞烈，有愧王陵，比晉室之忠臣，終慚徐廣。穆之子孫，特為隆盛，硃輪華轂，凡數十人，見忌當時，禍難遄及，得之非道，可不戒歟！



\end{pinyinscope}