\article{卷三十志第二十五　地理中}

\begin{pinyinscope}

 河南郡舊置洛州。大業元年移都，改曰豫州。東面三門，北曰上春，中曰建陽，南曰永通。南面二門，東曰長夏，正南曰建國。里一百三，市三。三年改為郡，置尹。統縣十八，戶二十萬二千二百三十。



 河南帶郡。有關官。有郟山。有瀍水。洛陽有漢已來舊都。後魏置司州，東魏改曰洛州。後周置東京六府、洛州總管。開皇元年改六府，置東京尚書省。其年廢東京尚書省。二年廢總管，置河南道行臺省。三年廢行臺，以洛州刺史領總監。十四年於金墉城別置總監。煬帝即位，廢省。置河南縣，東魏遷鄴，改為宜遷縣。後周復曰河南。大業元年徙入新都。又東魏置洛陽郡、河陰縣。開皇初郡並廢，又析置伊川縣。
 大業初河陰、伊川二縣並入焉。閿鄉舊曰湖城，開皇十六年改焉。有王澗、全鳩澗、秦山。桃林開皇十六年置。有上陽宮。有淄水。陜後魏置，及置陜州、恆農郡。後周又置崤郡。開皇初郡並廢。大業初州廢，置弘農宮。有常平倉、溫湯。



 有砥柱。熊耳後周置，有同軌郡。開皇初郡廢。又有後魏崤縣，大業初廢入。有二崤。有天柱山、大頭山、硤石山、穀水。澠池後周置河南郡，大象中廢。新安後周置中州及東垣縣，州尋廢。開皇十六年置穀州，仁壽四年州廢，又廢新安入東垣。



 大業初改名新安。有冶官。有騩山、強山、缺門山、孝水、澗水、金谷水。偃師舊廢，開皇十六年置。有關官。有河陽倉。有都尉府。有首陽山、酈山、乾脯山。鞏後齊廢，開皇十六年復。有興洛倉。有九山，有天陵山、緱山、東首陽山。宜陽後魏置宜陽郡，東魏置陽州，後周改曰熊州。又復後魏置南澠池縣。後周改曰昌洛。



 開皇初郡廢。十八年改昌洛曰洛水。大業初廢熊州，省洛水入宜陽。又東魏置金門郡，後周廢。有福昌宮、金門山、女幾山、太陰山、嶕嶢山。壽安後魏置縣曰甘棠，仁壽四年改焉。有顯仁宮。有慈澗。陸渾東魏置伊川郡，領南陸渾縣。開皇初廢郡，改縣曰伏流。大業初改曰陸渾。又有
 東魏北荊州，後周改曰和州。開皇初又改曰伊州。大業初州廢。又有東魏東亭縣，尋廢。有方山、三塗山、孤山、陽山、王母澗。



 伊闕舊曰新城，東魏置新城郡。開皇初郡廢。十八年縣改名焉。有伊闕山。興泰大業初置。有鹿歸山、石墨山、鐘山。緱氏舊廢，東魏置。開皇十六年廢，大業初又置。有緱氏山、轘轅山、景山。崇陽後魏置，曰潁陽。東魏分置堙陽，後周廢潁陽入。開皇六年改曰武林。十八年改曰輪氏，大業元年改曰嵩陽。又有東魏中川郡，後周廢。有嵩高山、少室山、潁水。陽城後魏置陽城郡，開皇初廢。十六年置嵩州，仁壽四年廢。又後魏置康城縣，仁壽四年廢入焉。有箕山、偃月山、荊山、禹山、崤山。



 滎陽郡舊鄭州。開皇十六年置管州。大業初復曰鄭州。統縣十一，戶十六萬九百六十四。



 管城舊曰中牟，東魏置廣武郡。開皇初郡廢，改中牟曰內牟。十六年析置管城。



 十八年改內牟曰圃田入焉。後魏置曲梁縣，後齊廢，有鄭水。汜水舊曰成皋，即武牢也。後魏置東中府，東魏置北豫州，後周置滎州。開皇初曰鄭州，十八年改成皋曰汜水。大業初置武牢都尉府。有周山、天陵山。
 滎澤開皇四年置，曰廣武。仁壽元年改名焉。原武開皇十六年置。陽武圃田開皇十六年置，曰郟城。大業初改焉。



 浚儀東魏置梁州、陳留郡，後齊廢開封郡入，後周改曰汴州。開皇初郡廢，大業初州廢。有關官。有通濟渠、蔡水。酸棗後齊廢，開皇六年復。有關官。新鄭後魏廢，開皇十六年復，大業初並宛陵縣入焉。有關官。有大騩山。滎陽舊置滎陽郡。後齊省卷、京二縣入，改曰成皋郡。開皇初郡廢。有京索水、梧桐澗。開封東魏置郡，後齊廢。



 梁郡開皇十六年置宋州。統縣十三，戶十五萬五千四百七十七。



 宋城舊曰睢陽，置梁郡。開皇初郡廢，十八年縣改名焉。大業初又置郡。又梁置北新安郡，尋廢。雍丘後魏置陽夏郡。開皇初郡廢，十六年置杞州。大業初州廢。



 襄邑後齊廢，開皇十六年復。寧陵後齊廢，開皇六年復。虞城後魏曰蕭，後齊廢。



 開皇十六年置，改名焉。又後魏置沛郡，後齊廢。穀熟後魏廢，開皇十六年復。陳留後魏廢，開皇六年復。十六年析置新里縣，大業初廢入焉。又有小黃縣，後
 齊廢入。有睢水、渙水。下邑後齊廢巳吾縣入焉。考城後魏曰考陽，置北梁郡。後齊郡縣並廢，為城安縣。開皇十八年以重名，改曰考城。楚丘後魏曰巳氏，置北譙郡。



 後齊郡縣並廢。開皇四年又置巳氏，六年改曰楚丘。碭山後魏置，曰安陽。開皇十八年改名焉。有碭山、魚山。圉城舊曰圉，後齊廢，開皇六年復置，曰圉城。有谷水。柘城舊曰柘，久廢。開皇十六年置，曰柘城。



 譙郡後魏置南充州。後周置總管府，後改曰亳州。開皇元年府廢。統縣六，戶七萬四千八百一十七。



 譙舊曰小黃，置陳留郡。開皇初郡廢，十六年分置梅城縣。大業三年，改小黃為譙縣，並梅城入焉。酂舊廢，開皇十六年復。舊有馬頭郡，後魏又置下邑縣，後齊並廢。城父宋置，曰浚儀。開皇十八年改焉。穀陽後齊省，開皇六年復。山桑後魏置渦州、渦陽縣，又置譙郡。梁改渦州曰西徐州。東魏改曰譙州。開皇初郡廢，十六年改渦陽為肥水。大業初州廢，改縣曰山桑。又梁置北新安郡，東魏改置蒙郡。



 後齊廢郡，置蒙縣，後又置郡。開皇初郡廢。又梁置陽夏郡，東魏廢。臨渙後魏置臨渙郡，又別
 置丹城縣。東魏析置白椫縣，後齊郡廢。開皇元年丹城省，大業初白椫又省，並入焉。有嵇山、龍岡。



 濟陰郡後魏置西兗州，後周改曰曹州。統縣九，戶十四萬九百四十八。



 濟陰後魏置沛郡，後齊廢。又開皇六年分置黃縣，十八年改為蒙澤，大業初廢入焉。外黃後齊廢成安縣入。又開皇十八年置首城縣，大業初廢入焉。濟陽成武後齊置永昌郡。開皇初郡廢，十六年置戴州。大業初州廢。冤句乘氏定陶單父後魏曰離狐，置北濟陰郡。後齊郡縣並廢。開皇六年更置，名單父。金鄉開皇十六年分置昌邑縣，大業初並入。



 襄城郡東魏置北荊州，後周改曰和州。開皇初改為伊州，大業初改曰汝州。統縣八，戶十萬五千九百一十七。



 承休舊曰汝原，置汝北郡，後改曰汝陰郡。後周郡廢。大業初改縣曰承休，置襄城郡。有黃水。梁舊置汝北郡，後齊廢。有濫泉。郟城舊曰龍山。東魏置順陽郡及南陽郡、南陽縣。開皇初改龍山曰汝南，三年二郡並廢。十八年改汝南曰輔城，南陽曰期城。大業初改輔城
 曰郟城，廢期城入焉。有關官，有大留山。陽翟東魏置陽翟郡，開皇初郡廢。有釣臺。有九山祠。汝源汝南有後魏汝南郡及符壘縣，並後齊廢。魯後魏置荊州，尋廢，立魯陽郡，後置魯州。開皇初郡廢，大業初州廢。



 有關官。有和山、大義山。犨城舊曰雉陽。開皇十八年改曰湛水，大業初改名焉。



 又有後周置武山郡，開皇初廢。後魏置南陽縣、河山縣，大業初並廢入焉。有應山。



 潁川郡舊置潁州，東魏改曰鄭州，後周改曰許州。統縣十四，戶十九萬五千六百四十。



 潁川舊曰長社，置穎川郡，後齊廢潁陰縣入，開皇初廢郡改縣焉。又東魏置黃臺縣，大業初廢入焉，置郡。襄城舊置襄城郡，後周置汝州。開皇初郡廢，大業初州廢。有溵水。汝墳後齊置漢廣郡，尋廢，有首山。葉後齊置襄州。後周廢襄州，置南襄城郡。開皇初郡廢。又東魏置定南郡，後周廢為定南縣。大業初省入。北舞舊置定陵郡，開皇初廢。有百尺溝。郾城開皇初置，十六年置道州，大業初州廢。



 又後魏置潁川郡，後齊改為臨潁郡，開皇初郡廢。又有邵陵縣，大業初廢。有溵水。



 繁昌
 臨潁尉氏後齊廢，開皇六年復。長葛開皇六年置。許昌水隱強開皇十六年置，曰陶城，大業初改焉。扶溝鄢陵東魏置許昌郡，後齊廢縣。開皇初郡廢，七年復鄢陵縣。十六年置洧州，大業初州廢。又開皇十六年置蔡陂縣，至是省入焉。



 汝南郡後魏置豫州，東魏置行臺。後周置總管府，後改曰舒州，尋復曰豫州，及改洛州為豫州，此為溱州，又改曰蔡州。統縣十一，戶十五萬二千七百八十五。



 汝陽舊曰上蔡，置汝南郡。開皇初郡廢。大業初置郡，改縣曰汝陽，並廢保城縣入焉。有鴻卻陂。城陽舊廢，梁置，又有義興縣。後魏置城陽郡，梁置楚州，東魏置西楚州，後齊曰永州。開皇九年，廢入純州。十八年改義興為純義。大業初州縣並廢入焉。又梁置伍城郡，後齊廢。有十丈山、大木山。真陽舊置郢州。東魏廢州，置義陽郡。後齊廢郡入保城縣。開皇十一年廢縣。十六年置縣，曰真丘。大業初改曰真陽。又有白狗縣，梁置淮州。後齊廢州，以置齊興郡，郡尋廢。開皇初，改縣曰淮川，至是亦省入焉。又有後魏安陽縣，後廢。有汶水。新息後
 魏置東豫州。



 梁改曰西豫州。又改曰淮州。東魏復曰東豫州，後周改曰息州，大業初州廢。又後魏置汝南郡，開皇初郡廢。又梁置滇州，尋廢。又梁置北光城郡，東魏廢，又有北新息縣，後齊廢。褒信宋改曰包信。大業初改復舊焉。又梁置梁安郡，開皇初廢。



 又有長陵郡，後齊廢為縣。大業初又省縣焉。上蔡後魏置，曰臨汝。後齊廢。開皇中置，曰武津。大業初改名焉。平輿舊廢，大業初改新蔡置焉。有葛陂。新蔡齊置北新蔡郡，魏曰新蔡郡，東魏置蔡州。後齊廢州置廣寧郡。開皇初郡廢。十六年置舒州及舒縣、廣寧縣。仁壽元年改廣寧曰汝北。大業初州廢，改汝北曰新蔡。又後齊置永康縣，後改名曰澺水，至是及舒縣並廢入焉。朗山舊曰安昌，置初安郡。廢，十八年縣改名焉。又梁置除州，後魏廢，又齊置荊州，尋廢。後周又置威州，後又廢。吳房故曰遂寧，後齊省綏義縣入焉。大業初改曰吳房。西平後魏置襄城郡，後齊改郡曰文城，開皇初郡廢。又有故武陽縣，十八年改曰吳房，大業初省。又有故洧州、灊州，並後齊置，開皇初皆廢。



 淮陽郡開皇十六年置陳州。統縣十，戶十二萬七千一百四。



 宛丘後魏曰項，置陳郡。開皇初縣改名宛
 丘，尋廢郡，後析置臨蔡縣。大業初置淮陽郡，並臨蔡縣入焉。又後魏置南陽郡，東魏廢。西華舊曰長平，開皇十八年改曰鴻溝。大業初改焉。有舊長平縣，後齊廢。溵水開皇十六年置，又有後魏汝陽郡及縣，後齊郡廢，大業初縣廢。撫樂開皇十六年置。有渦水。太康舊曰陽夏，並置淮陽郡。開皇初郡廢，七年更名太康。有窪水。鹿邑舊曰武平，開皇十八年改名焉。項城東魏置揚州及丹陽郡、秣陵縣，梁改曰殷州，東魏又改曰北揚州，後齊改曰信州，後周改曰陳州。開皇初改秣陵為項縣。十六年分置沈州，大業初州廢，又有項城郡，開皇初分立陳郡，三年並廢。南頓舊置南頓郡。後齊廢郡及平鄉縣入，改曰和城。大業初又改為南頓。開皇六年置。鮦陽後齊廢，開皇十一年復。又東魏置財州，後齊廢，以置包信縣。開皇初廢。



 汝陰郡舊置潁州。統縣五，戶六萬五千九百二十六。



 汝陰舊置汝陰郡，開皇初郡廢。大業初復置。潁陽梁曰陳留，並置陳留郡及陳州。東魏廢州。開皇初廢郡，十
 八年縣改名焉。有鄭縣，後齊廢。清丘梁曰許昌，及置潁川郡。開皇初廢郡，十八年縣改名焉。潁上梁置下蔡郡，後齊廢郡。大業初縣改名焉。下蔡梁置汴郡，後齊郡廢。大業初縣改名焉。又梁置淮陽郡，後齊改曰潁川郡。開皇初郡廢。



 上洛郡。舊置洛州，後周改為商州。統縣五，戶一萬五百一十六。



 上洛舊置上洛郡，開皇初郡廢，大業初復置。有秦嶺山、熊耳山、洛水、丹水。



 商洛有關官。洛南舊曰拒陽，置拒陽郡。開皇初郡廢，縣改名焉。有玄扈山、陽虛山。豐陽後周置，開皇初並南陽縣入。有洵水、甲水。上津舊置北上洛郡，梁改為南洛州，西魏又改為上州，後周並漫川、開化二縣入，大業初廢州。有天柱山、詔及山、女思山。



 弘農郡大業三年置。統縣四，戶二萬七千四百六十六。



 弘農舊置西恆農郡，後周廢。大業初置弘農郡。又有石城郡、玉城縣，西魏並廢。有石堤山。盧氏後
 魏置漢安郡，西魏置義川郡。開皇初郡廢，州改為虢州。大業初州廢。有關官。有石扇山。長泉後魏曰南陜，西魏改焉。有松楊山、檀山。硃陽舊置硃陽郡，後周郡廢。有邑陽縣，開皇末改為邑川，大業初並入。有肺山，有湖水。



 淅陽郡西魏置淅州。統縣七，戶三萬七千二百五十。



 南鄉舊置南鄉郡，後周並龍泉、湖里、白亭三縣入。又有左南鄉縣，並置左鄉郡。西魏改郡為秀山，改縣為安山。後周秀山郡廢。開皇初南鄉郡廢。大業初置淅陽郡，並安山縣入焉。有石墨山。內鄉舊曰西淅陽郡，西魏改為內鄉。後周廢，並淅川、石人二縣入焉。有淅水。丹水舊置丹川郡。後周郡廢，並茅城、倉陵、許昌三縣入。有胡保山。武當舊置武當郡。又僑置始平郡，後改為齊興郡。梁置興州，後周改為豐州。開皇初二郡並廢，改為均州。大業初州廢。有石階山、武當山。均陽梁置。安福梁置，曰廣福，並為郡。開皇初郡廢，仁壽初改焉。鄖鄉有防
 山。



 南陽郡舊置荊州。開皇初，改為鄧州。統縣八，戶七萬七千五百二十。



 穰帶郡。有白水。新野舊曰棘陽，置新野郡。又有漢廣郡，西魏改為黃岡郡。



 又有南棘陽縣，改為百寧縣。後周二郡並廢，並南棘縣入焉。開皇初更名新野。南陽舊曰上陌，置南陽郡。後周並宛縣入，更名上宛。開皇初郡廢，又改為南陽。課陽舊曰涅陽，開皇初改焉。有課水、涅水。順陽舊置順陽郡。西魏析置鄭縣，尋改為清鄉。後周又並順陽入清鄉。開皇初又改為順陽。冠軍菊潭舊曰酈，開皇初改焉。有東弘農郡，西魏改為武關，至是廢入。有梅溪、湍水。新城西魏改為臨湍，開皇初復名焉。有朝水。



 淯陽郡西魏置蒙州。仁壽中，改曰淯州。統縣三，戶一萬七千九百。



 武川帶郡。有雉衡山。有淯水、紵水、灃水。向城西魏置，又立雉陽郡。開皇初郡廢。方城西魏置，及置襄邑郡。開皇初廢。東魏又置建城郡及建城縣，後齊郡縣並廢。又有業縣，開皇末改為灃水，大業並入。有西唐
 山。



 淮安郡後魏置東荊州，西魏改為淮州。開皇五年又改為顯州。統縣七，戶四萬六千八百四十。



 比陽帶郡。後魏曰陽平，開皇七年改為饒良，大業初又改焉。又有後魏城陽縣，置殷州、城陽郡。開皇初郡並廢，其縣尋省。又有昭越縣，大業初改為同光，尋廢。



 又有東南陽郡，西魏改為南郭郡，後周廢。又有比陽故縣，置西郢州。西魏改為鴻州，後周廢為真昌郡。開皇初郡廢，大業初縣廢。平氏舊置漢廣郡，開皇初郡廢。



 有淮水。真昌舊曰北平，開皇九年改焉。顯岡舊置舞陰郡，開皇初郡廢。臨舞東魏置，及置期城郡。開皇初郡廢。又有東舞陽縣，開皇十八年改為昆水，大業初廢。



 慈丘後魏曰江夏，並置江夏郡。開皇初郡廢，更置慈丘於其北境。後魏有鄭州、潘州、溱州及襄城、周康二郡，上蔡、青山、震山三縣，並開皇初廢。有比水。桐柏梁置，曰淮安，並立華州，又立上川郡。西魏改州為淮州，後改為純州，尋廢。開皇初郡廢，更名縣曰桐柏。又梁置西義陽郡，西魏置淮陽郡及輔州，後周州郡並廢，又置淮南縣。開皇末改為油水，大業初廢。又有大義郡，後周置，開皇初廢。有桐柏山。



 豫州於《禹貢》為荊州之地。其在天官，自氐五度至尾九度，為大火，於辰在卯，宋之分野，屬豫州。自柳九度至張十六度，為鶉火，於辰在午，周之分野，屬三河，則河南。準之星次，亦豫州之域。豫之言舒也，言稟平和之氣，性理安舒也。



 洛陽得土之中，賦貢所均，故周公作洛，此焉攸在。其俗尚商賈，機巧成俗。故《漢志》云「周人之失，巧偽趨利，賤義貴財」，此亦自古然矣。滎陽古之鄭地，梁郡梁孝故都，邪僻傲蕩，舊傳其俗。今則好尚稼穡，重於禮文，其風皆變於古。



 譙郡、濟陰、襄城、潁川、汝南、淮陽、汝陰，其風頗同。南陽古帝鄉，搢紳所出，自三方鼎立，地處邊疆，戎
 馬所萃，失其舊俗。上洛、弘農，本與三輔同俗。自漢高發巴蜀之人，定三秦，遷巴之渠率七姓，居於商洛之地，由是風俗不改其壤。其人自巴來者，風俗猶同巴郡。淅陽、淯陽、亦頗同其俗云。



 東郡開皇九年置杞州，十六年改為滑州，大業二年為兗州。統縣九，戶十二萬一千九百五。



 白馬舊置東郡，後齊並涼城縣入焉。大業初復置郡。靈昌開皇十六年置。衛南開皇十六年置，大業初廢西濮陽入焉。又有後魏平昌、長樂二縣，後齊並廢。濮陽開皇十六年分置昆吾縣，大業初入焉。封丘後齊廢，開皇十六年復。匡城後齊曰長垣，開皇十六年改焉。胙城舊曰東燕，開皇十八年改焉。韋城開皇六年置，十六年分置長垣縣，大業初省入焉。離狐。



 東平郡後周置魯州，尋廢。開皇十年置鄆州。統縣六，戶八萬六千九十。



 鄆城後周置，曰清澤，又置高平郡。開皇初郡廢，改縣曰萬安。十八年改曰鄆城。大業初置郡，並廩丘入焉。鄄城舊置濮陽郡，開皇初郡廢，十六年置濮州，大業初州廢。有關官。須昌開皇十六年置。有梁山。宿城後齊曰須昌，開皇十六年改焉。舊置東平郡，後齊並廢。雷澤舊曰城陽，後齊廢。開皇十六年置，曰雷澤，又分置臨濮縣。大業初並入焉。有歷山、雷澤。鉅野舊廢，開皇十六年復，又置乘丘縣，大業初廢入焉。



 濟北郡舊置濟州。統縣九，戶十萬五千六百六十。



 盧舊置郡，開皇初廢。六年分置濟北縣，大業初省入焉，尋置郡。有關官。有成回倉，有魚山、游仙山。範後齊廢，開皇十六年置。陽穀開皇十六年置。東阿有浮山、監山、狼水。平陰開皇十四年置，曰榆山，大業初改焉。長清開皇十四年置。又有東太原郡，後齊廢。濟北開皇十四年置，曰時平，大業初改焉。壽張
 肥城宋置濟北郡，後齊廢。後周置肥城郡，尋廢，又復。開皇初又廢。



 武陽郡後周魏置魏州。統縣十四，戶二十一萬三千三十五。



 貴鄉東魏置。又有平邑縣，後齊廢，開皇十六年又置。大業初置武陽郡，並省平邑縣入焉。有愜山。元城後齊廢。開皇六年復，又置馬陵縣，大業初廢入焉。有沙麓山。繁水舊曰昌樂，置昌樂郡。東魏郡廢，後周又置。舊有魏城縣，後齊廢。



 開皇初廢郡，六年置縣，曰繁水。大業初廢昌樂縣入焉。魏後齊廢，開皇六年復。



 十六年析置漳陰縣，大業初省入焉。莘舊曰陽平，後齊改曰樂平。開皇六年復曰陽平，八年改曰清邑，十六年置莘州。大業初州廢，改縣名莘，又廢莘亭縣入焉。後周置武陽郡焉，開皇初廢。頓丘後齊省，開皇六年置。又有舊陰安縣，後齊廢。觀城舊曰衛國，開皇六年改。臨黃後魏置，後齊省，開皇六年復，十六年分置河上縣，大業初省入焉。武陽後齊省，後周置。武水開皇十六年置。館陶舊置毛州，大業初州廢。又有舊陽平郡，開皇初廢。堂邑開皇六年置。冠氏開皇六年置。聊城
 舊置南冀州及平原郡，未幾，州廢。開皇初郡廢。十六年置博州，大業初州廢。



 渤海郡開皇六年置棣州，大業二年為滄州。統縣十，戶十二萬二千九百九。



 陽信帶郡。樂陵舊置樂陵郡，開皇初郡廢。十六年分置鬲津縣，大業初廢入焉。



 滳河開皇十六置。又有後魏濕沃縣，後齊廢。有關官。厭次後齊廢，開皇十六年復。



 蒲臺開皇十六年置。饒安舊置滄州、浮陽郡，開皇初郡廢，大業初州廢。無棣開皇六年置。鹽山舊曰高成。開皇十六年又置浮水縣。十八年改高成曰鹽山。大業初省浮水入焉。有鹽山、峽山。南皮清池舊曰浮陽，開皇十八年改。



 平原郡開皇九年置德州。統縣九，戶十三萬五千八百二十二。



 安樂舊置平原郡，開皇初郡廢，大業初復，又開官皇十六年置繹幕縣，至是廢入焉。又有後魏鬲縣，後齊廢，有關官。平原後齊並鄃縣入焉。有關官。又後魏置東青州，置未久而為。將陵開皇十六年置。
 平昌後魏置東安郡，後齊廢，並以重平縣入焉。般後齊省，開皇十六年復。長河舊曰廣川。後齊省，開皇六年復置，仁壽初改名焉。弓高舊廢，開皇十六年置。東光舊置渤海郡，開皇初郡廢。九年置觀州，大業初州廢，又並安陵入焉。有天胎山。胡蘇舊廢，開皇十六年置。



 兗州於《禹貢》為濟、河之地。其於天官，自軫十二度至氐四度，為壽星，於辰在辰，鄭之分野。兗州蓋取沇水為名，亦曰兗，兗之為言端也，言陽精端端，故其氣纖殺也。東郡、東平、濟北、武陽、平原等郡，得其地焉。兼得鄒、魯、齊、衛之交。舊傳太公唐叔之教，亦有周孔遺風。今此數郡，其人尚多好儒學，性質直懷義，有古之風烈矣。



 信都郡舊置冀州。統縣十二，戶十六萬八千七百一十八。



 長樂舊曰信都，帶長樂郡，後齊廢扶柳縣入焉。開皇初郡廢，分信都置長樂縣。



 十六年又分長樂置澤城縣。大業初廢信都及澤城入焉，置信都郡。堂陽舊縣，後齊廢，開皇十六年復。衡水開皇十六年置。棗強舊縣，後齊廢索蘆、廣川二縣入焉。



 武邑舊縣，後齊廢。開皇六年置，並得後齊觀津縣地。十六年分武強置昌亭縣，大業初廢入焉。武強舊置武邑郡，後齊郡廢，又廢武遂縣入焉。南宮舊縣，後齊廢，開皇六年復。斌強鹿城舊曰梟阜，後齊改曰安國。開皇六年改為安定，十八年改。



 開皇十六年又置晏城，大業初廢入。下博，蓚舊曰脩，開皇五年改。十六年分置觀津縣，大業初廢。阜城清河郡後周置貝州。統縣十四，戶三十萬千六五百四十四。



 清河舊曰武城，置清河郡。開皇初郡廢，改名焉，仍別置武城縣。十六年置夏津縣，大業初廢入，置清河郡。清陽舊曰清河縣，後齊省貝丘入焉，改為貝丘，開皇六年改為清陽。又有後魏候城縣，後齊省以入武城，亦入焉。武城舊曰上城。開皇初改武城為清河縣，於此置武城。歷亭開皇十六年分武城
 置焉。漳南開皇六年置，曰東陽，十八年改為漳南。有後魏故索盧城，後齊以入棗強，至是入。鄃舊廢，開皇十六年置。臨清後齊廢，開皇六年年復。又十六年置沙丘縣，大業初廢入焉。清泉後齊廢千童縣入。開皇十六年置貝丘縣，大業二年廢入。清平開皇六年置，曰貝丘，十六年改曰清平。高唐後魏置南清河郡，後齊郡廢。經城後齊廢，開皇六年置，十六年分置府城縣，大業初省入焉。宗城舊曰廣宗，仁壽元年改。博平開皇六年置靈縣，大業初省入。茌平後齊廢，開皇初復。



 魏郡後魏置相州，東魏改曰司州牧。後周又改曰相州，置六府。宣政初府移洛，以置總管府，未幾，府廢。統縣十一，戶十二萬二百二十七。



 安陽周大象初，置相州及魏郡，因改名鄴，開皇初郡廢，十年復，名安陽，分置相縣，鄴還復舊。大業初廢相入焉，置魏郡有韓陵山。鄴東魏都。後周平齊，置相州。大象初縣隨州徙安陽，此改為靈芝縣。開皇十年又改焉。臨漳東魏置。成安後齊置。靈泉後周置。有龍山。堯城開皇十年置，名長樂，十八年改焉。洹水後周置。
 滏陽後周置。開皇十年置慈州，大業初州廢。臨水有慈石山、鼓山、滏山。林慮後魏置林慮郡，後齊郡廢，後又置。開皇初郡廢，又分置淇陽縣。十六年置巖州。



 大業初州廢，又廢淇陽入焉。有林慮谼、仙人臺、洹水。臨淇東魏置，尋廢，開皇十六年復。有淇水。



 汲郡東魏置義州，後周為衛州。統縣八，戶十一萬一千七百二十一。



 衛舊曰朝歌，置汲郡。後周又分置修武郡。開皇初郡並廢，十六年又置清淇縣。



 大業初置汲郡，改朝歌縣曰衛，廢清淇入焉。有朝陽山、同山。有紂朝歌城、比干墓。汲東魏僑置七郡十八縣。後齊省，以置伍城郡，後周廢為伍城縣，開皇六年改焉。隋興開皇六年置。後析置陽源縣，大業初並入焉。有倉巖山。黎陽後魏置黎陽郡，後置黎州。開皇初州郡並廢。十六年又置黎州，大業初，罷。有倉。有關官。



 有大伾山、枉人山。內黃舊廢，開皇六年置。十六年分置繁陽縣，大業初廢入。湯陰舊廢，開皇六年又置。有博望岡。臨河開皇六年置。澶水開皇十六年置。



 河內郡舊置懷州。統縣十，戶十三萬三千六百六。



 河內舊曰野王，置河內郡。開皇初郡廢，十六年縣改焉。有軹縣，大業初廢入，尋置郡。有大行，有丹水。有絺城。溫舊廢，開皇十六年置。古溫城。濟源開皇十六年置。舊有沁水縣，後齊廢入。有孔山、母山。有濟水、濝水、古原城。河陽，舊廢，開皇十六年置。有盟津。有古河陽城治。安昌舊曰州縣，置武德郡。開皇初郡廢，十八年縣改為邢丘。大業初改名安昌，又廢懷縣入焉。舊有平高縣，後齊廢。



 王屋舊曰長平，後周改焉，後又置懷州。及平齊，廢州置王屋郡。開皇初郡廢。有王屋山、齊子嶺。有軹關。獲嘉後周置修武郡，開皇初郡廢。十六年置殷州，大業初州廢。新鄉開皇初年置。有關官。舊有獲嘉縣，後齊廢。修武後魏置修武，後齊並入焉。開皇十六年析置武陟，大業初並入焉。又有東魏廣寧郡，後周廢。共城舊曰共，後齊廢。開皇六年復署，曰共城。有共山、白鹿山。



 長平郡舊曰建州。開皇初改為澤州。統縣六，戶五萬四千九百一十
 三。



 丹川舊曰高都。後齊置長平、高都二郡，後周並為高平郡。開皇初郡廢，十八年改為丹川，大業初置長平郡。有太行山。沁水舊置廣寧郡。後齊郡廢，縣改為永寧。開皇十八年改焉。有輔山。端氏後魏置安平郡，開皇初郡廢。有巨峻山、秦川水。濩澤有嶕嶢山，濩澤山。高平舊曰平高，齊末改焉，又並玄氏縣入焉。有關官。



 陵川開皇十六年置。



 上黨郡後周置潞州。統縣十，戶十二萬五千五十七。



 上黨舊置上黨郡，開皇初郡廢。有壺關縣。大業初復置郡，廢壺關入焉。有羊頭山、抱犢山。長子後齊廢。開皇九年置，曰寄氏縣。十八年改為長子。舊有屯留、樂陽二縣，後齊廢。有濁漳水、堯水。潞城開皇十六年置。有黃阜山。屯留後齊廢，開皇十六年復。襄垣舊置襄垣郡，後齊郡廢。後周置韓州，大業初州廢。有鹿臺山。



 黎城後魏以潞縣被誅遺人置，十八年改名黎城。有積布山、松門嶺。涉後魏廢，開皇十八年復。有崇山。鄉石勒置武鄉郡，後魏去武字。開皇初郡廢，十六年分置榆社縣，大業初廢。又有後魏南垣州，尋改豐州，
 後周廢。銅鞮有舊涅縣，後魏改為陽城。開皇十八年改為甲水，大業初省入。有銅鞮水。沁源後魏置縣及義寧郡，開皇初廢。十六年置沁州。又義寧縣十八年改為和川。大業初州廢，又廢和川縣入。



 河東郡後魏曰秦州，後周改曰蒲州。統縣十，戶十五萬七千七十八。



 河東舊曰蒲阪縣，置河東郡。開皇初郡廢，十六年析置河東縣。大業初置河東郡，並蒲阪入。有酒官。有首山。有媯、汭水。桑泉開皇十六年置。有三疑山。汾陰舊置汾陰郡，開皇初郡廢。有龍門山。龍門後魏置，並置龍門郡。開皇初郡廢。



 芮城舊置，曰安戎。後周改焉，又置永樂郡，後省入焉。有關官。安邑開皇十六年置虞州，大業初州廢。有鹽池、銀冶。夏舊置安邑郡，開皇初郡廢。有巫咸山、稷山、虞阪。河北舊置河北郡，開皇初郡廢。有關官。有砥柱山。有傅巖。猗氏西魏改曰桑泉，後周復焉。虞鄉後魏曰安定，西魏改曰南解，又改曰綏化，又曰虞鄉。



 有石錐山、百梯山、百徑山。



 絳郡後魏置東雍州，後周改曰絳州。統縣八，戶七萬一千八百七十六。



 正平舊曰臨汾，置正平郡。開皇初郡廢，十八年縣改名焉。大業初置絳郡。又有後魏南絳郡，後周廢郡，又並南絳縣入小鄉縣。開皇十八年改曰汾東，大業初省入焉。翼城後魏置，曰北絳縣，並置北絳郡。後齊廢新安縣，並南絳郡入焉。開皇初郡廢，十八年改為翼城。有烏嶺山、東涇山。有澮水。絳舊置絳郡，開皇初郡廢。



 後周置晉州，建德五年廢。曲沃後周置，建德六年廢。有絳山、橋山。稷山後魏曰高涼，開皇十八年改焉。有後魏龍門郡，開皇初廢。又有後周勛州，置總管，後改曰絳州，開皇初移。聞喜有景山。有董澤陂。垣後魏置邵郡及白水縣。後周置邵州，改白水為亳城。開皇初郡廢。大業初州廢，縣改為垣縣，又省後魏所置清廉縣及後周所置蒲原縣入焉。有黑山。太平後魏置，後齊省臨汾縣入焉。有關官。



 文城郡東魏置南汾州，後周改為汾州，後齊為西汾州。後周平齊，置總管府。



 開皇四年府廢，十六年改為耿州，後復為汾州。統縣四，戶二萬二千三百。



 吉昌後魏曰定陽縣，並置定陽郡。開皇初郡廢，十八年縣改名焉。大業初，置文城郡。有風山。文城後魏置。有石門山。伍城
 後魏置，曰刑軍縣，後改為伍城，後又置伍城郡。開皇初郡廢，又廢後魏平昌縣入焉。大業初又廢大寧縣入焉。昌寧後魏置，並內陽郡。開皇初郡廢。有壺口山，崿山。



 臨汾郡後魏置唐州，改曰晉州。後周置總管府，開皇初府廢。統縣七，戶七萬一千八百七十四。



 臨汾後魏曰平陽，並置平陽郡。開皇初改郡為平河，改縣為臨汾，尋郡廢。又有東魏西河、敷城、伍城、北伍城、定陽等五郡，後周廢為西河、定陽二郡。開皇初郡並廢。又有後魏永安縣，開皇初改為西河，大業初省。又有舊襄城縣，後齊省。



 有姑射山。襄陵後魏太武禽赫連昌，乃分置禽昌縣。齊並襄陵入禽昌縣。大業初又改為襄陵。冀氏後魏置冀氏郡，領冀氏、合陽二縣。後齊郡廢，又廢合陽入焉。楊霍邑後魏曰永安，並置永安郡。開皇初郡廢。十六年置汾州，十八年改為呂州，縣曰霍邑。大業初州廢。有霍山。有彘水。汾西後魏曰臨汾，並置汾西郡。開皇初郡廢，十八年縣改為汾西。又有後周新城縣，開皇十年省入。岳陽後魏置，曰安澤。



 大業初改焉。



 龍泉郡後周置汾州。開皇四年置西汾州總管，五年改為隰州總管。大業初府廢。



 統縣五，戶二萬五千八百三十。



 隰川後周置縣，初曰長壽，又置龍泉郡。開皇初郡廢，縣改曰隰川。大業初置郡。永和後周置，曰臨河縣及臨河郡。開皇初郡廢，十八年縣改名焉。有關官。樓山後周置，曰歸化。開皇十八年改名焉。有北石樓山，有孔山。石樓舊置吐京郡及吐京縣，開皇初郡廢，十八年縣改名。蒲後周置，有伍城郡及石城郡及石城縣，周末並廢。又有後魏平昌縣，開皇中改曰蒲川，大業初廢入焉。



 西河郡後魏置汾州，後齊置南朔州，後周改曰介州。統縣六，戶六萬七千三百五十一。



 隰城舊置西河郡，開皇初郡廢，大業初復。有隱泉山。介休後魏置定陽郡、平昌縣。後周改郡曰介休，以介休縣入焉。開皇初郡廢，十八年縣改曰介休。永安有雀鼠谷。平遙開皇十六年析置清世縣，大業初廢入焉。又後魏置蔚州，後周廢。有鹿臺山。靈石開皇十年置。有介山，
 有靖巖山。綿上開皇十六年置。有沁水。



 離石郡後齊置西汾州，後周改為石州。統縣五，戶二萬四千八十一。



 離石後齊曰昌化縣，置懷政郡。後周改曰離石郡及縣，又置寧鄉縣。開皇初郡廢。大業初置郡，並寧鄉入焉。修化後周置，曰窟胡，並置窟胡郡。開皇初郡廢，後縣改為修化。又後周置盧山縣，大業初並入焉。有伏盧山。定胡後周置，及置定胡郡。開皇初郡廢。有關官。平夷後周置。太和後周置，曰烏突，及置烏突郡。開皇初郡廢，縣尋改焉。有湫水。



 雁門郡後周置肆州。開皇五年改為代州，置總管府。大業初府廢。統縣五，戶四萬二千五百二。



 雁門舊曰廣武，置雁門郡。開皇初郡廢，十八年改曰雁門。大業初置雁門郡。



 有關官。有長城。有摐頭山，有夏屋山。繁畤後魏置，並置繁畤郡。後周郡縣並廢。



 開皇十八年復置縣。有東魏武州及吐京、齊、新安三郡，寄在城中。後齊改為北靈州，尋廢。有長城、滹沱水、泒水、唐山。崞後魏置，曰石城
 縣。東魏置廓州。有廣安、永定、建安三郡，寄山城。後齊廢郡。改為北顯州。後周廢。開皇十年改縣曰平寇。大業初改為崞縣。又有雲中城，東魏僑置恆州，尋廢。有無京山、崞山。



 有土城。五臺舊曰慮虎，久廢。後魏置，曰驢夷。大業初改焉。有五臺山。靈丘後魏置靈丘郡，後齊省莎泉縣入焉。後周置蔚州，又立大昌縣。開皇初郡廢，縣並入焉。大業初州廢。



 馬邑郡舊置朔州。開皇初置總管府，大業初府廢。統縣四，戶四千六百七十四。



 善陽後齊置，縣曰招遠，郡曰廣安。開皇初郡廢。大業初縣改曰善陽，置代郡，尋曰馬邑。又有後魏桑乾郡，後齊以置朔州及廣寧郡。後周郡廢，大業初州廢。神武後魏置神武郡，後齊改曰太平，後周罷郡。有桑乾水。雲內後魏立平齊郡，尋廢。



 後齊改曰太平縣，後周改曰雲中，開皇初改曰雲內。有後魏都，置司州，又有後齊安遠、臨塞、威遠、臨陽等郡屬北恆州，後周並廢。有純真山、白登山、武周山。



 有濕水。開陽舊曰長寧，後齊置齊德、長寧二郡。後周廢齊德郡。開皇初郡廢，十九年縣改曰開陽。



 定襄郡開皇五年置雲州總管府，大業元年府廢。統縣一，戶三百七十四。



 大利大業初置，帶郡。有長城。有陰山。有紫河。



 樓煩郡大業四年置。統縣三，戶二萬四千四百二十七。



 靜樂舊曰岢嵐。開皇十八年改為汾源，大業四年改焉。有長城。有汾陽宮。有關官。有管涔山、天池、汾水。臨泉後齊置，曰蔚汾。大業四年改焉。秀容舊置肆州，後齊又置平寇縣。後周州徙雁門。開皇初置新興郡、銅川縣。郡尋廢。十年廢平寇縣。十八年置忻州，大業初州廢，又廢銅川。有程侯山、系舟山。有嵐水。



 太原郡後齊並州，置省，立別宮。後周置並州六府，後置總管，廢六府。開皇二年置河北道行臺，九年改為總管府，大業初府廢。統縣十五，戶十七萬五千三。



 晉陽後齊置，曰龍山。帶太原郡。開皇初郡廢，十年改縣曰晉陽，十六年又置清源縣，大業初省入焉。有龍山、蒙山。太原舊曰晉陽，帶郡。開皇十年分置陽真縣，大業初省入焉。有晉陽宮。有晉水。交城開皇十六年置。汾陽
 舊曰陽曲。開皇六年改為陽直，十六年又改名焉，復分置孟縣，大業初廢。有摩笄山文水舊曰受陽，開皇十年改焉。有文水、泌水。祁後齊廢，開皇中復。壽陽開皇十年改州南受陽縣為文水，分州東故壽陽置壽陽。有甗巖。榆次後齊曰中都，開皇中改焉。太谷舊曰陽邑，開皇十八年改焉。樂平舊置樂平郡，開皇初廢郡。十六年分置遼州及東山縣，大業初廢州及東山縣。有皋洛山。有清漳水。和順舊曰梁榆，開皇十年改。有九京山。遼山後魏曰遼陽，後齊省。開皇十年置，改名焉。十六年屬遼州，並置交漳縣。



 大業初廢州，並罷交漳入焉。有萁尞水。平城開皇十六年置。有塗水。石艾有蒙山。孟開皇十六年置，曰原仇，大業初改焉。有白鹿山。



 襄國郡開皇十六年置邢州。統縣七，戶十萬五千八百七十三。



 龍岡舊曰襄國，開皇九年改名焉。十六年又置青山縣，大業初省入焉。有黑山。



 有幹水。南和舊置北廣平郡，後齊省入廣平郡，後周分置南和郡。開皇初郡廢，十六年置任縣，大業初廢入。平鄉沙
 河開皇十六置。有罄山。鉅鹿後齊廢，開皇六年置南欒縣，後廢入焉。內丘有乾言山。柏仁有鵲山。



 武安郡後周置洛州。統縣八，戶十一萬八千五百九十五。



 永年舊曰廣平，置廣平郡，後齊廢北廣平郡及曲梁、廣平二縣入。開皇初郡廢，復置廣平，後改曰雞澤。仁壽元年改廣平為永年。大業初置武安郡，又並雞澤縣入。



 肥鄉東魏省，開皇十年復。清漳開皇十六年置。平恩洺水舊曰斥漳，後齊省入平恩。開皇六年分置曲周，大業初廢入焉。武安開皇十年分置陽邑縣，大業初廢入焉。



 有榆溪，有閼與山，有浸水。邯鄲東魏廢。開皇十六年復置陟鄉，大業初省入焉。



 臨洺舊曰易陽。後齊廢入襄國縣，置襄國郡。後周改為易陽縣，別置襄國縣。開皇六年改易陽為邯鄲，十年改邯鄲為臨洺。開皇初郡廢。有紫山、狗山、塔山。



 趙郡開皇十六年置欒州，大業三年改為趙州。統縣十一，戶十四萬八千一
 百五十六。



 平棘舊置趙郡，開皇初省。有宋子縣，後齊廢。大業初置趙郡，廢宋子縣入焉。



 高邑贊皇開皇十六年置。有孔子嶺，有白溝。元氏舊縣，後齊廢，開皇六年置。



 大業初置趙郡，廢宋子縣入焉。高邑贊皇開皇十六年置。有孔子嶺，有白溝。元氏舊縣，後齊廢，開皇六年置。十六年分置靈山縣，大業初廢入焉。有靈山。Ｙ陶舊曰Ｙ遙，開皇六年改為「陶」。欒城舊縣，後齊廢，開皇十六年復。大陸舊曰廣阿，置殷州及南鉅鹿郡。後改為南趙郡，改州為趙州。開皇十六年分置欒州，仁壽元年改為象城。大業初州廢，縣改為大陸。又開皇十六年所置大陸縣，亦廢入焉。



 柏鄉開皇十六年置。有宣務山。房子舊縣，後齊省，開皇六年復。有贊皇山。



 有彭水。城後齊廢下曲陽入焉。改為高城縣，置鉅鹿郡。開皇初郡廢。十年置廉州，十八年改為城縣，大業初州廢。又開皇十六年置柏鄉縣，亦廢入焉。鼓城舊曰曲陽，後齊廢。開皇十六年分置昔陽縣，十八年改為鼓城。十六年又置廉平縣，大業初並入。



 恆山郡後周置恆州。統縣八，戶十七萬七千五百七十一。



 真定舊置常山郡，開皇初郡廢。十六年分置常山縣。大業初置恆山郡，省常山入焉。滋陽開皇六年
 置。十六年又置王亭縣，大業初省入焉。有大茂山、歲山。行唐石邑舊縣，後齊改曰井陘，開皇六年改焉。十六年析置鹿泉縣，大業初並入。



 有封龍山、抱犢山。九門後齊廢，開皇六年復。大業初，又並新市縣入焉。有許春壘。井陘後齊廢石邑，以置井陘。開皇六年復石邑縣，分置井陘。十六年於井陘置井州，及置葦澤縣。大業初廢州，並廢葦澤縣及蒲吾縣入焉。房山開皇十六年置。



 靈壽後周置蒲吾郡，開皇初郡廢。



 博陵郡舊置定州。後周置總管府，尋罷。統縣十，戶十萬二千八百一十七。



 鮮虞舊曰盧奴，置鮮虞郡。後齊廢盧奴入安喜。開皇初廢郡，以置鮮虞縣。大業初置博陵郡，又廢安喜入焉。有盧水。北平舊置北平郡。後齊郡廢，又並望都、蒲陰二縣來入。開皇六年又置望都，大業初又廢。有都山、伊祁山。有濡水。唐舊縣，後齊廢，開皇十六年復。有堯山、郎山、中山。恆陽舊曰上曲陽，後齊去上字。



 開皇六年改為石邑，七年改曰恆陽。有恆山，有恆陽溪，有範水。新樂開皇十六年置。有黃山。
 隋昌後魏曰魏昌，後齊廢。開皇十六年復，仍改焉。毋極義豐開皇六年置。舊有安國縣，後齊廢。深澤後齊廢，開皇六年復。安平後齊置博陵郡，開皇初廢。十六年置深州，大業初州廢。



 河間郡舊置瀛州。統縣十三，戶十七萬三千八百八十三。



 河間舊置河間郡，開皇初郡廢。大業初復置郡，並武垣縣入焉。文安有狐貍澱。



 樂壽舊曰樂城，開皇十八年改為廣城，仁壽初改焉。束城舊曰束州，後齊廢。開皇十六年置，後改名焉。景城舊曰成平，開皇十八年改焉。高陽舊置高陽郡，開皇初郡廢。十六年置蒲州，大業初州廢，並任丘縣入焉。鄚有易城縣，後齊廢。開皇中置永寧縣，大業初廢入焉。博野舊曰博陸，後魏改為博野，後齊廢蠡吾縣入焉。有君子澱。清苑舊曰樂鄉。後齊省樊興、北新城、清苑、樂鄉入永寧，改名焉。開皇十八年改為清苑。長蘆開皇初置，並立漳河郡，郡尋廢。十六年置景州，大業初州廢。平舒舊置章武郡，開皇初廢。魯城開皇十六年置。饒陽開皇十六年分置安平、蕪蔞二縣，大業初省入焉。



 涿郡舊置幽州，後齊置東北道行臺。後周平齊，改置總管府。大業初府廢。統縣九，戶八萬四千五十九。



 薊舊置燕郡，開皇初廢，大業初置涿郡。良鄉安次涿舊置範陽郡，開皇初郡廢。固安舊曰故安，開皇六年改焉。雍奴昌平舊置東燕州及平昌郡。後周州郡並廢，後又置平昌郡。開皇初郡廢，又省萬年縣入焉。有關官。有長城。懷戎後齊置北燕州，領長寧、永豐二郡。後周去北字。開皇初郡廢，大業初州廢。有喬山，歷陽山，大、小翮山。有漷水、鳷水、涿水、阪泉水。潞舊置漁陽郡，開皇初廢。



 上谷郡開皇元年置易州。統縣六，戶三萬八千七百。



 易開皇初置黎郡，尋廢。十六年置縣。大業初置上谷郡。舊有故安縣，後齊廢。



 有駁牛山、五回嶺。有易水、徐水。淶水舊曰Ｚ縣，後周廢。開皇元年，以範陽為Ｚ，更置範陽於此。六年改為固安，八年廢。十年又置，為永陽。十八年改為淶水。



 Ｚ舊範陽居此，俗號小範陽。開皇初改為Ｚ。遂城舊曰武遂。後魏置南營州，準營州置五郡十一縣：龍城、廣興、定荒屬昌黎郡；石城、廣都
 屬建德郡；襄平、新昌屬遼東郡；永樂屬樂浪郡；富平、帶方、永安屬營丘郡。後齊唯留昌黎一郡，領永樂、新昌二縣，餘並省。開皇元年州移，三年郡廢，十八年改為遂城。有龍山。永樂舊曰北平，後周改名焉。有郎山。飛狐後周置，曰廣昌。仁壽初改焉。有慄山。



 有巨馬河。



 漁陽郡開皇六年徙玄州於此，並立總管府。大業初府廢。統縣一，戶三千九百二十五。



 無終後齊置，後周又廢徐無縣入焉。大業初置漁陽郡。有長城。有燕山、無終山。有泃河、如河、庚水、水壘水、濫水。有海。



 北平郡舊置平州。統縣一，戶二千二百六十九。



 盧龍舊置北平郡，領新昌、朝鮮二縣。後齊省朝鮮入新昌，又省遼西郡並所領海陽縣入肥如。開皇六年又省肥如入新昌，十八年改名盧龍。大業初置北平郡。有長城。有關官。有臨渝宮。有覆舟山。有碣石。有玄水、盧水、溫水、閏水、龍鮮水、巨梁水。有海。



 安樂郡舊置安州，後周改為玄州。開皇十六年州徙，尋置檀州。統縣二，戶七千五百九十九。



 燕樂後魏置廣陽郡，領大興、方城、燕樂三縣。後齊廢郡，以大興、方城入焉。



 大業初置安樂郡。有長城。有沽河。密雲後魏置密雲郡，領白檀、要陽、密雲三縣。



 後齊廢郡及二縣入密雲。又有舊安樂郡，領安市、土垠二縣，後齊廢土垠入安市，後周廢安市入密雲縣。開皇初郡廢。有長城。有桃花山、螺山。有漁水。



 遼西郡舊置營州，開皇初置總管府，大業初府廢。統縣一，戶七百五十一。



 柳城後魏置營州於和龍城，領建德、冀陽、昌黎、遼東、樂浪、營丘等郡，龍城、大興、永樂、帶方、定荒、石城、廣都、陽武、襄平、新昌、平剛、柳城、富平等縣。後齊唯留建德、冀陽二郡，永樂、帶方、龍城、大興等縣，其餘並廢。開皇元年唯留建德一郡，龍城一縣，其餘並廢。尋又廢郡，改縣為龍山，十八年改為柳城。大業初，置遼西郡。有帶方山、禿黎山、雞鳴山、松山。有渝水、
 白狼水。



 冀州於古，堯之都也。舜分州為十二，冀州析置幽、並。其於天文，自胃七度至畢十一度，為大梁，屬冀州。自尾十度至南斗十一度，為析木，屬幽州。自危十六度至奎四度，為娵訾，屬並州。自柳九度至張十六度，為鶉火，屬三河，則河內、河東也。準之星次，本皆冀州之域，帝居所在，故其界尤大。至夏廢幽、並入焉，得唐之舊矣。信都、清河、河間、博陵、恆山、趙郡、武安、襄國，其俗頗同。人性多敦厚，務在農桑，好尚儒學，而傷於遲重。前代稱冀、幽之士鈍如椎，蓋取此焉。俗重氣俠，好結朋黨，其相赴死生，亦出於仁義。故《班志》述其土風，悲歌慷慨，椎剽掘塚，亦自古
 之所患焉。前諺云「仕官不偶遇冀部」，實弊此也。魏郡，鄴都所在，浮巧成俗，雕刻之工，特云精妙，士女被服，咸以奢麗相高，其性所尚習，得京、洛之風矣。語曰：「魏郡、清河，天公無奈何！」斯皆輕狡所致。汲郡、河內，得殷之故壤，考之舊說，有紂之餘教。汲又衛地，習仲由之勇，故漢之官人，得以便宜從事，其多行殺戮，本以此焉。今風俗頗移，皆向於禮矣。長平、上黨，人多重農桑，性尤樸直，蓋少輕詐。河東、絳郡、文城、臨汾、龍泉、西河，土地沃少瘠多，是以傷於儉嗇。其俗剛強，亦風氣然乎？太原山川重復，實一都之會，本雖後齊別都，人物殷阜，然不甚機巧。俗與上
 黨頗同，人性勁悍，習於戎馬。離石、雁門、馬邑、定襄、樓煩、涿郡、上谷、漁陽、北平、安樂、遼西，皆連接邊郡，習尚與太原同俗，故自古言勇俠者，皆推幽、並云。然涿郡、太原，自前代已來，皆多文雅之士，雖俱曰邊郡，然風教不為比也。



 北海郡舊置青州，後周置總管府，開皇十四年府廢。統縣十，戶十四萬七千八百四十五。



 益都舊置齊郡，開皇初廢，大業初置北海郡。有堯山、鋋山。臨淄及東安平、西安，並後齊廢。開皇十六年又置臨淄及時水縣。大業初廢高陽、時水二縣入焉。



 有社山、葵丘、牛山、稷山。千乘舊置樂安郡，開皇初郡廢。博昌舊曰樂安，開皇十六年改焉。又十八年析置新河縣，大業初廢入焉。壽光開皇十六年置閭丘縣，大業初廢入焉。臨朐舊曰昌國。開皇六年改為逢山，又置般陽
 縣。大業初改曰臨朐，並廢般陽入焉。有逢山、沂山、穆陵山、大峴山。有汶水、浯水。都昌有箕山、阜山、白狼山。北海舊曰下密，置北海郡。後齊改郡曰高陽，開皇初郡廢。十六年分置濰州，大業初州廢，縣改名焉。營丘後齊廢，開皇十六年復。有叢角山、女節山。



 下密後魏曰膠東，後齊廢。開皇六年復，改為濰水。大業初改名焉。有鐵山。有溉水。



 齊郡舊曰齊州。統縣十，戶十五萬二千三百二十三。



 歷城舊置濟南郡，開皇初廢。大業初置齊郡，廢山茌縣入焉。有舜山、雞山、盧山、鵲山、華山、鮑山。祝阿臨邑臨濟開皇六年置，曰朝陽。十六年改曰臨濟，別置朝陽。大業初廢入焉。鄒平舊曰平原，開皇十八年改名焉。章丘舊曰高唐，開皇十六年改焉，又置營城縣。大業初廢入焉。又宋置東魏郡，後齊廢。有東陵山、長白山、龍盤山。長山舊曰武強，置廣川郡，並東清河、平原二郡入，改曰東平原郡。開皇初郡廢。又十六年置濟南縣，十八年改武強曰長山。大業初省濟南縣入焉。



 高苑後齊曰長樂。開皇十八年
 改為會城。大業初改焉。亭山舊曰衛國，後齊並土鼓，肥鄉入焉。開皇六年改名亭山。有龍舟山、儒山。淄川舊曰貝丘，置東清河郡。後齊郡廢。開皇十六年置淄州，十八年縣改名焉。大業初州廢。



 東萊郡舊置光州，開皇五年改曰萊州。統縣九，戶九萬三百五十一。



 掖舊置東萊郡，後齊並曲城，當利二縣入焉。開皇初廢郡，大業初復置郡。有缶山。有掖水、光水。膠水舊曰長廣，仁壽元年改名焉。有明堂山。盧鄉後齊盧鄉及挺城並廢。開皇十六年復置盧鄉，並廢挺城入焉。即墨後齊及不其縣並廢。開皇十六年復，並廢不其入焉。有大勞山、馬山。有田橫島。觀陽後周廢。開皇十六年復，又分置牟州。大業初州廢。昌陽有巨神山。黃舊置東牟，長廣二郡，後齊廢東牟郡入長廣郡，開皇初郡廢。牟平有牟山、龍山、金山、九目山。文登後齊置。有石橋。有文登山、斥山、之罘山。



 高密郡舊置膠州，開皇五年改為密州。統縣七，戶七萬一千九百二十。



 諸城舊曰東武，置高密郡。開皇初郡廢，十八年縣改名焉。大業初復置郡。有烽火山。東莞後齊並姑幕縣入焉。有箕山、濰水。郚城舊置平昌郡。後齊廢郡，置瑯邪縣，廢硃虛入焉。大業初改名郚城。安丘開皇十六年置，曰牟山。大業初改名，並省安昌入焉。高密後齊廢淳于縣入焉。膠西舊曰黔陬，置平昌郡。開皇初郡廢。



 十六年置縣，曰膠西。大業初又以黔陬入焉。瑯邪開皇十六年置，曰豐泉。大業初改焉。有徐山、盧山、鄣日山、膠水。



 《周禮·職方氏》：「正東曰青州。」其在天官，自須女八度至危十五度，為玄枵，於辰在子，齊之分野。吳札觀樂，聞齊之歌曰：「泱泱乎大風也哉，國未可量也。」在漢之時，俗彌侈泰，織作冰紈綺繡純麗之物，號為冠帶衣履天下。始太公以尊賢尚智為教，故士庶傳習其風，莫不矜於功名，
 依於經術，闊達多智，志度舒緩。其為失也，誇奢朋黨，言與行謬。齊郡舊曰濟南，其俗好教飾子女淫哇之音，能使骨騰肉飛，傾詭人目。俗云「齊倡」，本出此也。祝阿縣俗，賓婚大會，肴饌雖豐，至於蒸膾，嘗之而已，多則謂之不敬，共相誚責，此其異也。大抵數郡風俗，與古不殊，男子多務農桑，崇尚學業，其歸於儉約，則頗變舊風。東萊人尤樸魯，故特少文義。



\end{pinyinscope}