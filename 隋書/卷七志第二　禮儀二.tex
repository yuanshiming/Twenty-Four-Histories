\article{卷七志第二　禮儀二}

\begin{pinyinscope}

 《春秋》「龍見而雩」，梁制不為恆祀。四月後旱，則祈雨，行七事：一，理冤獄及失職者；二，振鰥寡孤獨者；三，省繇輕賦；四，舉進賢良；五，黜退貪邪；六，命會男女，恤怨曠；七，撤膳羞，弛樂懸而不作。天子又降法服。七日，乃祈社稷；七日，乃祈山林川澤常興雲雨者；七日，乃祈群廟之主於太廟；七日，乃祈古來百闢卿士有益於人者；七日，乃大雩，
 祈上帝，遍祈所有事者。大雩禮，立圓壇於南郊之左，高及輪廣四丈，周十二丈，四陛。牲用黃牯牛一。祈五天帝及五人帝於其上，各依其方，以太祖配，位於青帝之南，五官配食於下。七日乃去樂。又遍祈社稷山林川澤，就故地處大雩。國南除地為墠，舞童六十四人。祈百闢卿士於雩壇之左，除地為墠，舞童六十四人，皆袨服，為八列，各執羽翳。每列歌《雲漢》詩一章而畢。旱而祈澍，則報以太牢，皆有司行事。唯雩則不報。若郡國縣旱請雨，則五事同時並行：一，理冤獄失職；二，存鰥寡孤獨；三，省徭役；四，進賢良；五，退貪邪。守令皆潔齋三日，乃祈社稷。七
 日不雨，更齋祈如初。三變仍不雨，復齋祈其界內山林川澤常興雲雨者。祈而澍，亦各有報。陳氏亦因梁制，祈而澍則報以少牢。武帝時，以德皇帝配，文帝時，以武帝配。廢帝即位，以文帝配青帝。



 牲用黃牯牛，而以清酒四升洗其首。其壇墠配饗歌舞，皆如梁禮。天子不親奉，則太宰、太常、光祿行三獻禮。其法皆採齊建武二年事也。梁、陳制，諸祠官皆給除穢氣藥，先齋一日報之，以取清潔。天監九年，有事雩壇。武帝以為雨既類陰，而求之正陽，其謬已甚。東方既非盛陽，而為生養之始，則雩壇應在東方，祈晴亦宜此地。於是遂移於東郊。十年，帝又以
 雩祭燔柴，以火祈水，於理為乖。儀曹郎硃異議曰：「案周宣《雲漢》之詩，毛注有瘞埋之文，不見有燔柴之說。若以五帝必柴，今明堂又無其事。於是停用柴，從坎瘞典。十一年，帝曰：「四望之祀，頃來遂絕。宜更議復。」硃異議：「鄭眾云：『四望謂日月星海。』鄭玄云：『謂五岳四鎮四瀆。』尋二鄭之說，互有不同。竊以望是不即之名，凡厥遙祭，皆有斯目。



 豈容局於星漢，拘於海瀆？請命司天，有關水旱之義，爰有四海名山大川，能興雲致雨，一皆備祭。」帝從之。又揚州主簿顧協又云：「《禮》『仲夏大雩』，《春秋》『龍見而雩』，則雩常祭也，水旱且又禱之，謂宜式備斯典。」太常博士亦從
 協議。祠部郎明巖卿以為：「祈報之祀，已備郊禋，沿革有時，不必同揆。」帝從其議，依舊不改。大同五年，又築雩壇於藉田兆內。有祈珝，則齋官寄藉田省雲。



 後齊以孟夏龍見而雩，祭太微五精帝於夏郊之東。為圓壇，廣四十五尺，高九尺，四面各一陛。為三壝外營，相去深淺，並燎壇，一如南郊。於其上祈穀實，以顯宗文宣帝配。青帝在甲寅之地，赤帝在丙巳之地，黃帝在己未之地，白帝在庚申之地，黑帝在壬亥之地。面皆內向，藉以槁秸。配帝在青帝之南，小退，藉以莞席，牲以騂。其儀同南郊。又祈禱者有九焉：一曰雩，二曰南郊，三曰堯廟，
 四曰孔、顏廟，五曰社稷，六曰五岳，七曰四瀆，八曰滏口，九曰豹祠。水旱癘疫，皆有事焉。無牲，皆以酒脯棗慄之饌。若建午、建未、建申之月不雨，則使三公祈五帝於雩壇。禮用玉幣，有燎，不設金石之樂，選伎工端潔善謳詠者，使歌《雲漢》詩於壇南。自餘同正雩。南郊則使三公祈五天帝於郊壇，有燎，座位如雩。五人帝各在天帝之左。其儀如郊禮。堯廟，則遣使祈於平陽。孔、顏廟，則遣使祈於國學，如堯廟。社稷如正祭。五岳，遣使祈於岳所。四瀆如祈五岳，滏口如祈堯廟，豹祠如祈滏口。



 隋雩壇，國南十三里啟夏門外道左。高一丈，周百二十
 尺。孟夏之月，龍星見，則雩五方上帝，配以五人帝於上，以太祖武元帝配饗，五官從配於下。牲用犢十，各依方色。京師孟夏後旱，則祈雨，理冤獄失職，存鰥寡孤獨，振困乏，掩骼埋胔，省徭役，進賢良，舉直言，退佞諂，黜貪殘，命有司會男女，恤怨曠。七日，乃祈嶽鎮海瀆及諸山川能興雲雨者；又七日，乃祈社稷及古來百闢卿士有益於人者；又七日，乃祈宗廟及古帝王有神祠者；又七日，乃修雩，祈神州；又七日，仍不雨，復從岳瀆已下祈如初典。秋分已後不雩，但禱而已。皆用酒脯。初請後二旬不雨者，即徙市禁屠。皇帝御素服，避正殿，減膳撤樂，或露
 坐聽政。百官斷傘扇。令人家造土龍。雨澍，則命有司報。州郡尉祈雨，則理冤獄，存鰥寡孤獨，掩骼埋胔，潔齋祈於社。七日，乃祈界內山川能興雨者，徙市斷屠如京師。祈而澍，亦各有報。



 霖雨則珝京城諸門，三珝不止，則祈山川岳鎮海瀆社稷。又不止，則祈宗廟神州。



 報以太牢。州郡縣苦雨，亦各珝其城門，不止則祈界內山川。及祈報，用羊豕。



 《禮》，天子每以四立之日及季夏，乘玉輅，建大旂，服大裘，各於其方之近郊為兆，迎其帝而祭之。所謂燔柴於泰壇，掃地而祭者也。春迎靈威仰者，三春之始，萬物稟之
 而生，莫不仰其靈德，服而畏之也。夏迎赤熛怒者，火色票怒，其靈炎至明盛也。秋迎白招拒者，招集，拒大也，言秋時集成萬物，其功大也。冬迎葉光紀者，葉拾，光華，紀法也，言冬時收拾光華之色，伏而藏之，皆有法也。中迎含樞紐者，含容也，樞機有開闔之義，紐者結也。言土德之帝，能含容萬物，開闔有時，紐結有法也。然此五帝之號，皆以其德而名焉。梁、陳、後齊、後周及隋，制度相循，皆以其時之日，各於其郊迎，而以太皞之屬五人帝配祭。並以五官、三辰、七宿於其方從祀焉。



 梁制，迎氣以始祖配，牲用特牛一，其儀同南郊。天監七
 年，尚書左丞司馬筠等議：「以昆蟲未蟄，不以火田，鳩化為鷹，罻羅方設。仲春之月，祀不用牲，止珪璧皮幣。斯又事神之道，可以不殺明矣。況今祀天，豈容尚此？請夏初迎氣，祭不用牲。」帝從之。八年，明山賓議曰：「《周官》祀昊天以大裘，祀五帝亦如之。



 頃代郊祀之服，皆用袞冕，是以前奏迎氣、祀五帝，亦服袞冕。愚謂迎氣、祀五帝亦宜用大裘，禮俱一獻。」帝從之。陳迎氣之法，皆因梁制。



 後齊五郊迎氣，為壇各於四郊，又為黃壇於未地。所祀天帝及配帝五官之神同梁。其玉帛牲各以其方色。其儀與南郊同。帝及後各以夕牲日之旦，太尉陳幣，告請
 其廟，以就配焉。其從祀之官，位皆南陛之東，西向。壇上設饌畢，太宰丞設饌於其座。亞獻畢，太常少卿乃於其所獻。事畢，皆撤。又云，立春前五日，於州大門外之東，造青土牛兩頭，耕夫犁具。立春，有司迎春於東郊，豎青幡於青牛之傍焉。



 後周五郊壇其崇及去國，如其行之數。其廣皆四丈，其方俱百二十步。內壝皆半之。祭配皆同後齊。星辰、七宿、岳鎮、海瀆、山林、川澤、丘陵、墳衍，亦各於其方配郊而祀之。其星辰為壇，崇五尺，方二丈。岳鎮為坎，方二丈，深二尺。



 山林已下，亦為坎。壇，崇三尺，坎深一尺，俱方一丈。其
 儀頗同南郊。塚宰亞獻，宗伯終獻，禮畢。



 隋五時迎氣。青郊為壇，國東春明門外道北，去宮八里。高八尺。赤郊為壇，國南明德門外道西，去宮十三里，高七尺。黃郊為壇，國南安化門外道西，去宮十二里，高七尺。白郊為壇，國西開遠門外道南，去宮八里，高九尺。黑郊為壇，宮北十一里丑地，高六尺。並廣四丈。各以四方立日，黃郊以季夏土王日。祀其方之帝，各配以人帝，以太祖武元帝配。五官及星三辰七宿，亦各依其方從祀。其牲依方色，各用犢二，星辰加羊豕各一。其儀同南郊。其岳瀆鎮海，各依五時迎氣日，遣使就其所，祭之以太
 牢。



 晉江左以後，乃至宋、齊相承，始受命之主，皆立六廟，虛太祖之位。宋武初為宋王，立廟於彭城，但祭高祖已下四世。中興二年，梁武初為梁公。曹文思議：「天子受命之日，便祭七廟。諸侯始封，即祭五廟。」祠部郎謝廣等並駁之，遂不施用。乃建臺，於東城立四親廟，並妃郗氏而為五廟。告祠之禮，並用太牢。其年四月，即皇帝位。謝廣又議，以為初祭是四時常祭，首月既不可移易，宜依前克日於東廟致齋。帝從之。遂於東城時祭訖，遷神主於太廟。始自皇祖太中府君、皇祖淮陰府君、皇高祖濟陰府
 君、皇曾祖中從事史府君、皇祖特進府君，並皇考，以為三昭三穆，凡六廟。追尊皇考為文皇帝，皇妣為德皇后，廟號太祖。皇祖特進以上，皆不追尊。擬祖遷於上，而太祖之廟不毀，與六親廟為七，皆同一堂，共庭而別室。



 春祀、夏礿、秋嘗、冬烝並臘，一歲凡五，謂之時祭。三年一禘，五年一袷，謂之殷祭。禘以夏，祫以冬，皆以功臣配。其儀頗同南郊。又有小廟，太祖太夫人廟也。



 非嫡，故別立廟。皇帝每祭太廟訖，乃詣小廟，亦以一太牢，如太廟禮。天監三年，尚書左丞何佟之議曰：「禘於首夏，物皆未成，故為小。祫於秋冬，萬物皆成，其禮尤大。司勛列功臣有六，
 皆祭於大烝，知祫尤大，乃及之也。近代禘祫，並不及功臣，有乖典制。宜改。」詔從之。自是祫祭乃及功臣。是歲，都令史王景之，列自江左以來，郊廟祭祀，帝已入齋，百姓尚哭，以為乖禮。佟之等奏：「案《禮》國門在皋門外，今之籬門是也。今古殊制，若禁兇服不得入籬門為太遠，宜以六門為斷。」詔曰：「六門之內，士庶甚多，四時烝嘗，俱斷其哭。若有死者，棺器須來，既許其大，而不許其細也。到齋日，宜去廟二百步斷哭。」四年，何佟之議：「案《禮》未祭一日，大宗伯省牲鑊，祭日之晨，君親牽牲麗碑。後代有冒暗之防，而人主猶必親奉，故有夕牲之禮。頃代人君，不復
 躬牽，相承丹陽尹牽牲，於古無取。宜依以未祭一日之暮，太常省牲視鑊，祭日之晨，使太尉牽牲出入也。少牢饋食，殺牲於廟門外，今《儀注》詣廚烹牲，謂宜儀舊。」帝可其奏。佟之又曰：「鄭玄云：『天子諸侯之祭禮，先有裸尸之事，乃迎牲。』今《儀注》乃至薦熟畢，太祝方執珪瓚裸地，違謬若斯。又近代人君，不復躬行裸禮。太尉既攝位，實宜親執其事，而越使卑賤太祝，甚乖舊典。愚謂祭日之晨，宜使太尉先行裸獻，乃後迎牲。」帝曰：「裸尸本使神有所附。今既無尸，裸將安設？」佟之曰「如馬、鄭之意，裸雖獻尸，而義在求神。今雖無尸，求神之義，恐不可闕。」帝曰：「此本
 因尸以祀神。今若無尸，則宜立寄求之所。」裸義乃定。佟之曰：「《祭統》云：『獻之屬，莫重於裸。』今既存尸卒食之獻，則裸鬯之求，實不可闕。又送神更裸，經記無文，宜依禮革。」奏未報而佟之卒。後明山賓復申其理。帝曰：「佟之既不復存，宜從其議也。」自是始使太尉代太祝行裸而又牽牲。太常任昉又以未明九刻呈牲，又加太尉裸酒，三刻施饌，間中五刻，行儀不辦。近者臨祭從事，實以二更，至未明三刻方辦。明山賓議：「謂九刻已疑太早，況二更非復祭旦。」帝曰：「夜半子時，即是晨始。宜取三更省牲，餘依《儀注》。」又有司以為三牲或離杙，依制埋瘞，豬羊死則不
 埋。請議其制。司馬褧等議，以為「牲死則埋，必在滌矣。謂三牲在滌，死悉宜埋。」帝從之。五年，明山賓議：「樽彞之制，《祭圖》唯有三樽：一曰象樽，周樽也；二曰山罍，夏樽也；三曰著樽，殷樽也。徒有彞名，竟無其器，直酌象樽之酒，以為珪瓚之實。竊尋裸重於獻，不容共樽，宜循彞器，以備大典。案禮器有六彞，春祠夏礿，裸用雞彞鳥彞。王以珪瓚初裸，後以璋瓚亞裸，故春夏兩祭，俱用二彞。今古禮殊，無復亞裸，止循其二。春夏雞彞，秋冬牛彞，庶禮物備也。」帝曰：「雞是金禽，亦主巽位。但金火相伏，用之通夏，於義為疑。」



 山賓曰：「臣愚管，不奉明詔，則終年乖舛。案鳥彞
 是南方之物，則主火位，木生於火，宜以鳥彞春夏兼用。」帝從之。七年，舍人周舍以為：「《禮》「玉輅以祀，金輅以賓』，則祭日應乘玉輅。」詔下其議。左丞孔休源議：「玉輅既有明文，而《儀注》金輅，當由宋、齊乖謬，宜依舍議。」帝從之。又禮官司馬筠議：「自今大事，遍告七廟，小事止告一室。」於是議以封禪，南、北郊，祀明堂，巡省四方，御臨戎出征，皇太子加元服，寇賊平蕩，築宮立闕，纂戎戒嚴、解嚴，合十一條，則遍告七廟。講武，修宗廟明堂，臨軒封拜公王，四夷款化貢方物，諸公王以愆削封，及詔封王紹襲，合六條，則告一室。帝從之。九年，詔簠簋之實，以藉田黑黍。



 十二
 年，詔曰：「祭祀用洗中水盥，仍又滌爵。爵以禮神，宜窮精潔，而一器之內，雜用洗手，外可詳議。」於是御及三公應盥及洗爵，各用一。十六年四月，詔曰：「夫神無常饗，饗於克誠，所以西鄰礿祭，實受其福。宗廟祭祀，猶有牲牢，無益至誠，有累冥道。自今四時烝嘗外，可量代。」八座議：「以大脯代一元大武。」



 八座又奏：「既停宰殺，無復省牲之事，請立省饌儀。其眾官陪列，並同省牲。」



 帝從之。十月，詔曰：「今雖無復牲腥，猶有脯修之類，即之幽明，義為未盡。可更詳定，悉薦時蔬。」左丞司馬筠等參議：「大餅代大脯，餘悉用蔬菜。」帝從之。



 又舍人硃異議：「二廟祀，相承止
 有一金幵羹，蓋祭祀之禮，應有兩羹，相承止於一金幵，即禮為乖。請加熬油羹一金幵。」帝從之。於是起至敬殿、景陽臺，立七廟座。月中再設凈饌。自是訖於臺城破，諸廟遂不血食。普通七年，祔皇太子所生丁貴嬪神主於小廟。其儀，未祔前，先修坎室，改塗。其日，有司行掃除，開坎室，奉皇考太夫人神主於坐。奠制幣訖，眾官入自東門，位定，祝告訖，撤幣，埋於兩楹間。有司遷太夫人神主於上，又奉穆貴嬪神主於下，陳祭器，如時祭儀。禮畢，納神主，閉於坎室。陳制，立七廟，一歲五祠，謂春夏秋冬臘也。每祭共以一太牢，始祖以三牲首，餘唯骨體而已。五歲再
 殷，殷大祫而合祭也。初，文帝入嗣，而皇考始興昭烈王廟在始興國，謂之東廟。天嘉四年，徙東廟神主，祔於梁之小廟，改曰國廟。祭用天子儀。



 後齊文襄嗣位，猶為魏臣，置王高祖秦州使君、王曾祖太尉武貞公、王祖太師文穆公、王考相國獻武王，凡四廟。文宣帝受禪，置六廟：曰皇祖司空公廟、皇祖吏部尚書廟、皇祖秦州使君廟、皇祖文穆皇帝廟、太祖獻武皇帝廟、世宗文襄皇帝廟，為六廟。獻武已下不毀，已上則遞毀。並同廟而別室。既而遷神主於太廟。文襄文宣，並太祖之子，文宣初疑其昭穆之次，欲別立廟。眾議不同。
 至二年秋，始祔太廟。春祠、夏礿、秋嘗、冬烝，皆以孟月，並臘，凡五祭。禘祫如梁之制。每祭，室一太牢，始以皇后預祭。河清定令，四時祭廟禘祭及元日廟庭，並設庭燎二所。



 王及五等開國，執事官、散官從三品已上，皆祀五世。五等散品及執事官、散官正三品已下從五品已上，祭三世。三品已上，牲用一太牢，五品已下，少牢。執事官正六品已下，從七品已上，祭二世，用特牲。正八品已下，達於庶人，祭於寢，牲用特肫，或亦祭祖禰。諸廟悉依其宅堂之制，其間數各依廟多少為限。其牲皆子孫見官之牲。



 後周之制，思復古之道，乃右宗廟而左社稷。置太祖之廟，並高祖已下二昭二穆，凡五。親盡則遷。其有德者謂之祧，廟亦不毀。閔帝受禪，追尊皇祖為德皇帝，文王為文皇帝，廟號太祖。擬已上三廟遞遷，至太祖不毀。其下相承置二昭二穆為五焉。明帝崩，廟號世宗，武帝崩，廟號高祖，並為祧廟而不毀。其時祭，各於其廟，祫禘則於太祖廟，亦以皇后預祭。其儀與後齊同。所異者，皇后亞獻訖，後又薦加豆之籩，其實菱芡芹菹兔醢。塚宰終獻訖，皇后親撤豆，降還板位。然後太祝撤焉。



 高祖既受命，遣兼太保宇文善、兼太尉李詢，奉策詣同
 州，告皇考桓王廟，兼用女巫，同家人之禮。上皇考桓王尊號為武元皇帝，皇妣尊號為元明皇后，奉迎神主，歸於京師。犧牲尚赤，祭用日出。是時帝崇建社廟，改周制，左宗廟而右社稷。



 宗廟未言始祖，又無受命之祧，自高祖已下，置四親廟，同殿異室而已。一曰皇高祖太原府君廟，二曰皇曾祖康王廟，三曰皇祖獻王廟，四曰皇考太祖武元皇帝廟。



 擬祖遷於上，而太祖之廟不毀。各以孟月，饗以太牢。四時薦新於太廟，有司行事，而不出神主。祔祭之禮，並準時饗。其司命，戶以春，灶以夏，門以秋，行以冬，各於享廟日，中霤則以季夏祀黃郊日，各命有
 司，祭於廟西門道南。牲以少牢。三年一祫，以孟冬，遷主、未遷主合食於太祖之廟。五年一禘，以孟夏，其遷主各食於所遷之廟，未遷之主各於其廟。禘祫之月，則停時饗，而陳諸瑞物及伐國所獲珍奇於廟庭，及以功臣配饗。並以其日，使祀先代王公：帝堯於平陽，以契配；帝舜於河東，咎繇配；夏禹於安邑，伯益配；殷湯於汾陰，伊尹配；文王、武王於斁渭之郊，周公、召公配；漢高帝於長陵，蕭何配。各以一太牢而無樂。配者饗於廟庭。



 大業元年，煬帝欲遵周法，營立七廟，詔有司詳定其禮。禮部侍郎、攝太常少卿許善心與博士褚亮等議曰：謹案《禮記》：「天
 子七廟，三昭三穆，與太祖之廟而七。」鄭玄注曰：「此周制也。七者，太祖及文王、武王之祧，與親廟四也。殷則六廟，契及湯與二昭二穆也。夏則五廟，無太祖，禹與二昭二穆而已。」玄又據王者禘其祖之所自出，而立四廟。案鄭玄義，天子唯立四親廟，並始祖而為五。周以文、武為受命之祖，特立二祧，是為七廟。王肅注《禮記》：「尊者尊統上，卑者尊統下。故天子七廟，諸侯五廟。其有殊功異德，非太祖而不毀，不在七廟之數。」案王肅以為天子七廟，是通百代之言，又據《王制》之文「天子七廟，諸侯五廟，大夫三廟」，降二為差。



 是則天子立四親廟，又立高祖之父，高
 祖之祖，並太祖而為七。周有文、武、姜嫄，合為十廟。漢諸帝之廟各立，無迭毀之義。至元帝時，貢禹、匡衡之徒，始建其禮，以高帝為太祖，而立四親廟，是為五廟。唯劉歆以為天子七廟，諸侯五廟，降殺以兩之義。七者，其正法，可常數也，宗不在數內，有功德則宗之，不可預設為數也。



 是以班固稱，考論諸儒之議，劉歆博而篤矣。光武即位，建高廟於洛陽，乃立南頓君以上四廟，就祖宗而為七。至魏初，高堂隆為鄭學，議立親廟四，太祖武帝，猶在四親之內，乃虛置太祖及二祧，以待後代。至景初間，乃依王肅，更立五世、六世祖，就四親而為六廟。晉武受禪，
 博議宗祀，自文帝以上六世祖征西府君，而宣帝亦序於昭穆，未升太祖，故祭止六也。江左中興，賀循知禮，至於寢廟之儀，皆依魏、晉舊事。宋武帝初受晉命為王，依諸侯立親廟四。即位之後，增祠五世祖相國掾府君、六世祖右北平府君，止於六廟。逮身歿，主升從昭穆，猶太祖之位也。



 降及齊、梁，守而弗革，加崇迭毀，禮無違舊。



 臣等又案姬周自太祖已下，皆別立廟，至於禘祫，俱合食於太祖。是以炎漢之初，諸廟各立，歲時嘗享，亦隨處而祭，所用廟樂，皆象功德而歌儛焉。至光武乃總立一堂，而群主異室，斯則新承寇亂，欲從約省。自此以來，因循
 不變。伏惟高祖文皇帝，睿哲玄覽，神武應期，受命開基，垂統聖嗣，當文明之運，定祖宗之禮。



 且損益不同，沿襲異趣，時王所制，可以垂法。自歷代以來，雜用王、鄭二義，若尋其指歸，校以優劣，康成止論周代，非謂經通，子雍總貫皇王，事兼長遠。今請依據古典，崇建七廟。受命之祖，宜別立廟祧，百代之後，為不毀之法。至於鑾駕親奉，申孝享於高廟，有司行事，竭誠敬於群主，俾夫規模可則，嚴祀易遵，表有功而彰明德，大復古而貴能變。臣又案周人立廟，亦無處置之文。據塚人處職而言之，先王居中，以昭穆為左右。阮忱撰《禮圖》，亦從此義。漢京諸廟
 既遠，又不序禘祫。今若依周制，理有未安，雜用漢儀，事難全採。謹詳立別圖，附之議末。



 其圖，太祖、高祖各一殿，準周文武二祧，與始祖而三。餘並分室而祭。始祖及二祧之外，從迭毀之法。詔可，未及創制。既營建洛邑，帝無心京師，乃於東都固本里北，起天經宮，以游高祖衣冠，四時致祭。於三年，有司奏，請準前議，於東京建立宗廟。帝謂秘書監柳抃曰：「今始祖及二祧已具，今後子孫，處朕何所？」



 又下詔，唯議別立高祖之廟，屬有行役，遂復停寢。



 自古帝王之興，皆稟五精之氣。每易姓而起，以致太平，
 必封乎太山，所以告成功也。封訖而禪乎梁甫。梁甫者，太山之支山卑下者也，能以其道配成高德。故禪乎梁甫，亦以告太平也。封禪者，高厚之謂也。天以高為尊，地以厚為德，增太山之高，以報天也，厚梁甫之基，以報地也。明天之所命，功成事就，有益於天地，若天地之更高厚云。《記》曰：「王者因天事天，因地事地。因名山升中於天，而鳳凰降，龜龍格。」齊桓公既霸而欲封禪，管仲言之詳矣。秦始皇既黜儒生，而封太山，禪梁甫，其封事皆秘之，不可得而傳也。漢武帝頗採方士之言，造為玉牒，而編以金繩，封廣九尺，高一丈二尺。光武中興，聿遵其故。晉、
 宋、齊、梁及陳，皆未遑其議。後齊有巡狩之禮，並登封之儀，竟不之行也。開皇十四年，群臣請封禪。高祖不納。晉王廣又率百官抗表固請，帝命有司草儀注。於是牛弘、辛彥之、許善心、姚察、虞世基等創定其禮，奏之。帝逡巡其事，曰：「此事體大，朕何德以堪之。但當東狩，因拜岱山耳。」十五年春，行幸兗州，遂次岱嶽。為壇，如南郊，又壝外為柴壇，飾神廟，展宮縣於庭。為埋坎二，於南門外。又陳樂設位於青帝壇，如南郊。帝服袞冕，乘金輅，備法駕而行。禮畢，遂詣青帝壇而祭焉。



 開皇十四年閏十月，詔東鎮沂山，南鎮會稽山，北鎮醫
 無閭山，冀州鎮霍山，並就山立祠；東海於會稽縣界，南海於南海鎮南，並近海立祠。及四瀆、吳山，並取側近巫一人，主知灑掃，並命多蒔松柏。其霍山，雩祀日遣使就焉。十六年正月，又詔北鎮於營州龍山立祠。東鎮晉州霍山鎮，若修造，並準西鎮吳山造神廟。大業中，昜帝因幸晉陽，遂祭恆岳。其禮頗採高祖拜岱宗儀，增置二壇，命道士女官數十人，於遺中設醮。十年，幸東都，過祀華嶽，築場於廟側。事乃不經，蓋非有司之定禮也。



 《禮》：天子以春分朝日於東郊，秋分夕月於西郊。漢法，不俟二分於東西郊，常以郊泰畤。旦出竹宮東向揖日，其
 夕西向揖月。魏文譏其煩褻，似家人之事，而以正月朝日於東門之外。前史又以為非時。及明帝太和元年二月丁亥，朝日於東郊。



 八月己丑，夕月於西郊。始合於古。後周以春分朝日於國東門外，為壇，如其郊。



 用特牲青幣，青圭有邸。皇帝乘青輅，及祀官俱青冕，執事者青弁。司徒亞獻，宗伯終獻。燔燎如圓丘。秋分夕月於國西門外，為壇於坎中，方四丈，深四尺，燔燎禮如朝日。開皇初，於國東春明門外為壇，如其郊。每以春分朝日。又於國西開遠門外為坎，深三尺，廣四丈。為壇於坎中，高一尺，廣四尺。每以秋分夕月。牲幣與周同。



 凡人非土不生，非穀不食，土穀不可偏祭，故立社稷以主祀。古先聖王，法施於人則祀之，故以勾龍主社，周棄主稷而配焉。歲凡再祭，蓋春求而秋報，列於中門之外，外門之內，尊而親之，與先祖同也。然而古今既殊，禮亦異制。故左社稷而右宗廟者，得質之道也；右社稷而左宗廟者，文之道也。



 梁社稷在太廟西，其初蓋晉元帝建武元年所創，有太社、帝社、太稷，凡三壇。



 門墻並隨其方色。每以仲春仲秋，並令郡國縣祠社稷、先農，縣又兼祀靈星、風伯、雨師之屬。及臘，又各祠社稷於壇。百姓則二十五家為一社，其舊社及人稀者，不限其家。春秋祠，水
 旱禱祈，祠具隨其豐約。其郡國有五嶽者，置宰祝三人，及有四瀆若海應祠者，皆以孟春仲冬祠之。舊太社，廩犧吏牽牲、司農省牲，太祝吏贊牲。天監四年，明山賓議，以為：「案郊廟省牲日，則廩犧令牽牲，太祝令贊牲。



 祭之日，則太尉牽牲。《郊特牲》云『社者神地之道』，國主社稷，義實為重。今公卿貴臣，親執盛禮，而令微吏牽牲，頗為輕末。且司農省牲，又非其義，太常禮官，實當斯職。《禮》，祭社稷無親事牽之文。謂宜以太常省牲，廩犧令牽牲，太祝令贊牲。」帝唯以太祝贊牲為疑，又以司農省牲，於理似傷，犧吏執紖，即事成卑。議以太常丞牽牲，餘依明議。於
 是遂定。至大同初，又加官社、官稷，並前為五壇焉。



 陳制皆依梁舊。而帝社以三牲首，餘以骨體。薦粢盛為六飯：粳以敦，稻以牟，黃粱以簠，白粱以簋，黍以瑚，粢以璉。又令太史署，常以二月八日，於署庭中以太牢祠老人星，兼祠天皇大帝、太一、日月、五星、鉤陳、北極、北斗、三臺、二十八宿、大人星、子孫星，都四十六坐。凡應預祠享之官，亦太醫給除穢氣散藥，先齋一日服之以自潔。其儀本之齊制。



 後齊立太社、帝社、太稷三壇於國右。每仲春仲秋月之元辰及臘，各以一太牢祭焉。皇帝親祭，則司農卿省牲
 進熟，司空亞獻，司農終獻。後周社稷，皇帝親祀，則塚宰亞獻，宗伯終獻。



 開皇初，社稷並列於含光門內之右，仲春仲秋吉戊，各以一太牢祭焉。牲色用黑。孟冬下亥，又臘祭之。州郡縣二仲月，並以少牢祭，百姓亦各為社。又於國城東南七里延興門外，為靈星壇，立秋後辰，令有司祠以一少牢。



 古典有天子東耕儀。江左未暇，至宋始有其典。梁初藉田，依宋、齊，以正月用事，不齋不祭。天監十二年，武帝以為：「啟蟄而耕，則在二月節內。《書》云：『以殷仲春。』藉田理在建卯。」於是改用二月。「又《國語》云：『王即齋宮，與百官御事
 並齋三日。』乃有沐浴裸饗之事。前代當以耕而不祭，故闕此禮。《國語》又云：『稷臨之，太史贊之。』則知耕藉應有先農神座，兼有贊述耕旨。今藉田應散齋七日，致齋三日，兼於耕所設先農神座，陳薦羞之禮。贊辭如社稷法。」



 又曰：「齊代舊事，藉田使御史乘馬車，載耒耜於五輅後。《禮》云：『親載耒耜，措於參保介之御間。』則置所乘輅上。若以今輅與古不同，則宜升之次輅，以明慎重。而遠在餘處，於義為乖。且御史掌視，尤為輕賤。自今宜以侍中奉耒耜，載於象輅，以隨木輅之後。」普通二年，又移藉田於建康北岸，築兆域大小，列種梨柏，便殿及齋官省，如南北郊。
 別有望耕臺，在壇東。帝親耕畢，登此臺，以觀公卿之推伐。又有祈年殿雲。



 北齊藉於帝城東南千畝內，種赤粱、白穀、大豆、赤黍、小豆、黑穄、麻子、小麥，色別一頃。自餘一頃，地中通阡陌，作祠壇於陌南阡西，廣輪三十六尺，高九尺，四陛三壝四門。又為大營於外，又設御耕壇於阡東陌北。每歲正月上辛後吉亥，使公卿以一太牢祠先農神農氏於壇上，無配饗。祭訖，親耕。先祠，司農進穜懸之種，六宮主之。行事之官並齋，設齋省。於壇所列宮懸。又置先農坐於壇上。



 眾官朝服，司空一獻，不燎。祠訖，皇帝乃服通天冠、青
 紗袍、黑介幘，佩蒼玉，黃綬，青帶、襪、舄，備法駕，乘木輅。耕官具朝服從。殿中監進御耒於壇南，百官定列。帝出便殿，升耕，壇南陛，即御座。應耕者各進於列。帝降自南陛，至耕位，釋劍執耒，三推三反，升壇即坐。耕官一品五推五反，二品七推七反，三品九推九反。藉田令帥其屬以牛耕，終千畝。以青箱奉穜「Ｌ種，跪呈司農，詣耕所灑之。櫌訖，司農省功，奏事畢。皇帝降之便殿，更衣饗宴。禮畢，班賚而還。



 隋制，於國南十四里啟夏門外，置地千畝，為壇，孟春吉亥，祭先農於其上，以後稷配。牲用一太牢。皇帝服袞冕，
 備法駕，乘金根車。禮三獻訖，因耕。司農授耒，皇帝三推訖，執事者以授應耕者，各以班五推九推。而司徒帥其屬終千畝。



 播殖九穀，納於神倉，以擬粢盛。穰稿以餉犧牲云。



 《周禮》王后蠶於北郊，而漢法皇后蠶於東郊。魏遵《周禮》，蠶於北郊。吳韋昭制《西蠶頌》，則孫氏亦有其禮矣。晉太康六年，武帝楊皇后蠶於西郊，依漢故事。江左至宋孝武大明四年，始於臺城西白石里為西蠶，設兆域。置大殿七間，又立蠶觀。自是有其禮。



 後齊為蠶坊於京城北之西，去皇宮十八里之外，方千
 步。蠶宮，方九十步，墻高一丈五尺，被以棘。其中起蠶室二十七口，別殿一區。置蠶宮，令丞佐史，皆宦者為之。路西置皇后蠶壇，高四尺，方二丈，四出，階廣八尺。置先蠶壇於桑壇東南，大路東，橫路之南。壇高五尺，方二丈，四出，階廣五尺。外兆方四十步，面開一門。有綠衣詹襦、褠衣、黃履，以供蠶母。每歲季春，穀雨後吉日，使公卿以一太牢祀先蠶黃帝軒轅氏於壇上，無配，如祀先農。禮訖，皇后因親桑於桑壇。備法駕，服鞠衣，乘重翟，帥六宮升桑壇東陛，即御座。女尚書執筐，女主衣執鉤，立壇下。皇后降自東陛，執筐者處右，執鉤者居左，蠶母在後。乃躬桑
 三條訖，升壇，即御座。內命婦以次就桑，鞠衣五條，展衣七條，褖衣九條，以授蠶母。還蠶室，切之授世婦，灑一簿。預桑者並復本位。後乃降壇，還便殿，改服，設勞酒，班賚而還。



 後周制，皇后乘翠輅，率三妃、三弋、御媛、御婉、三公夫人、三孤內子至蠶所，以一太牢親祭，進奠先蠶西陵氏神。禮畢，降壇，昭化嬪亞獻，淑嬪終獻，因以公桑焉。



 隋制，於宮北三里為壇，高四尺。季春上巳，皇后服鞠衣，乘重翟，率三夫人、九嬪、內外命婦，以一太牢，制幣，祭先蠶於壇上，用一獻禮。祭訖，就桑位於壇南，東面。尚功進
 金鉤，典制奉筐。皇后採三條，反鉤。命婦各依班採，五條九條而止。世婦亦有蠶母受切桑，灑訖，還依位。皇后乃還宮。自後齊、後周及隋，其典大抵多依晉儀。然亦時有損益矣。



 《禮》：仲春以玄鳥至之日，用太牢祀於高禖。漢武帝年二十九，乃得太子，甚喜，為立禖祠於城南，祀以特牲，因有其祀。晉惠帝元康六年，禖壇石中破為二。



 詔問石毀今應復不，博士議：「《禮》無高禖置石之文，未知造設所由；既已毀破，可無改造。」更下西府博議。而賊曹屬束皙議：「以石在壇上，蓋主道也。祭器弊則埋而置新，今宜埋而更
 造，不宜遂廢。」時此議不用。後得高堂隆故事，魏青龍中，造立此石，詔更鐫石，令如舊，置高禖壇上。埋破石入地一丈。案梁太廟北門內道西有石，文如竹葉，小屋覆之，宋元嘉中修廟所得。陸澄以為孝武時郊禖之石。



 然則江左亦有此禮矣。



 後齊高禖，為壇於南郊傍，廣輪二十六尺，高九尺，四陛三壝。每歲春分玄鳥至之日，皇帝親帥六宮，祀青帝於壇，以太昊配，而祀高禖之神以祈子。其儀，青帝北方南向，配帝東方西向，禖神壇下東陛之南，西向。禮用青珪束帛，牲共以一太牢。祀日，皇帝服袞冕，乘玉輅。皇后服
 褘衣，乘重翟。皇帝初獻，降自東陛，皇后亞獻，降自西陛，並詣便坐。夫人終獻，上嬪獻於禖神訖。帝及後並詣欑位，乃送神。皇帝皇后及群官皆拜。乃撤就燎，禮畢而還。隋制亦以玄鳥至之日，祀高禖於南郊壇。牲用太牢一。



 舊禮祀司中、司命、風師、雨師之法，皆隨其類而祭之。兆風師於西方者，就秋風之勁，而不從箕星之位。兆司中、司命於南郊，以天神是陽，故兆於南郊也。



 兆雨師於北郊者，就水位，在北也。



 隋制，於國城西北十里亥地，為司中、司命、司祿三壇，同壝。祀以立冬後亥。



 國城東北七里通化門外為風師壇，
 祀以立春後丑。國城西南八里金光門外為雨師壇，祀以立夏後申。壇皆三尺，牲以一少牢。



 昔伊耆氏始為蠟。蠟者，索也。古之君子，使人必報之。故周法，以歲十二月，合聚萬物而索饗之。仁之至，義之盡也。其祭法，四方各自祭之。若不成之方，則闕而不祭。後周亦存其典，常以十一月，祭神農氏、伊耆氏、后稷氏、田畯、鱗、羽、臝、毛、介、水、墉、坊、郵、表、畷、獸、貓之神於五郊。五方上帝、地祇、五星、列宿、蒼龍、硃雀、白獸、玄武、五人帝、五官之神、岳鎮海瀆、山林川澤、丘陵墳衍原隰，各分其方，合祭之。日月，五方皆祭之。上帝、地祇、神農、伊耆、人帝於壇
 上，南郊則以神農，既蠟，無其祀。三辰七宿則為小壇於其側，岳鎮海瀆、山林川澤、丘陵墳衍原隰，則各為坎，餘則於平地。皇帝初獻上帝、地祗、神農、伊耆及人帝，塚宰亞獻，宗伯終獻。上大夫獻三辰、五官、后稷、田畯、岳鎮海瀆，中大夫獻七宿、山林川澤已下。自天帝、人帝、田畯、羽毛之類，牲幣玉帛皆從燎；地祇、郵、表、畷之類，皆從埋。祭畢，皇帝如南郊便殿致齋，明日乃蠟祭於南郊，如東郊儀。祭訖，又如黃郊便殿致齋，明日乃祭。祭訖，又如西郊便殿，明日乃祭。



 祭訖，又如北郊便殿，明日蠟祭訖，還宮。隋初因周制，定令亦以孟冬下亥蠟百神，臘宗廟，祭社
 稷。其方不熟，則闕其方之蠟焉。



 又以仲冬祭名源川澤於北郊，用一太牢。祭井於社宮，用一少牢。季冬藏冰，仲春開冰，並用黑牡秬黍，於冰室祭司寒神。開冰，加以桃弧棘矢。



 開皇四年十一月，詔曰：「古稱臘者，接也。取新故交接。前周歲首，今之仲冬，建冬之月，稱蠟可也。後周用夏后之時，行姬氏之蠟。考諸先代，於義有違。



 其十月行蠟者停，可以十二月為臘。」於是始革前制。



 後齊，正月晦日，中書舍人奏祓除。年暮上臺，東宮奏擇吉日詣殿堂，貴臣與師行事所須，皆移尚書省備設雲。後主末年，祭非其鬼，至於躬自鼓儛，以事胡天。



 鄴中遂
 多淫祀，茲風至今不絕。後周欲招來西域，又有拜胡天制，皇帝親焉。其儀並從夷俗，淫僻不可紀也。



\end{pinyinscope}