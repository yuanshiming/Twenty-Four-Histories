\article{卷二十二志第十七　五行上}

\begin{pinyinscope}

 《易》以八卦定吉兇，則庖犧所以稱聖也。《書》以九疇論休咎，則大禹所以為明也。《春秋》以災祥驗行事，則仲尼所以垂法也。天道以星象示廢興，則甘、石所以先知也。是以祥符之兆可得而言，妖訛之占所以徵驗。夫神則陰陽不測，天則欲人遷善，均乎影響，殊致同歸。漢時有伏生、董仲舒、京房、劉向之倫，能言災異，顧盼六經，有足觀
 者。劉向曰：「君道得則和氣應，休徵生。君道違則乖氣應，咎徵發。」夫天有七曜，地有五行。五事愆違則天地見異，況於日月星辰乎？



 況於水火金木土乎？若梁武之降號伽藍，齊文宣之盤游市里，陳則蔣山之鳥呼曰「奈何」，周則陽武之魚集空而鬥，隋則鵲巢黼帳，火炎門闕，豈唯天道，亦曰人妖，則祥眚呈形，於何不至？亦有脫略政教，張羅樽糈，崇信巫史，重增愆罰。昔懷王事神而秦兵逾進，萇弘尚鬼而諸侯不來。性者，生之靜也。欲者，心之使也。



 置情攸往，引類同歸。雀乳於空城之側，鷮飛於鼎耳之上。短長之制，既曰由人；黔隧崇山，同車共軫。必有神
 道，裁成倚伏。一則以為殃釁，一則以為休徵。故曰德勝不祥而義厭不惠。是以聖王常由德義，消伏災咎也。



 《洪範五行傳》曰：「木者東方，威儀容貌也。古者聖王垂則，天子穆穆，諸侯皇皇。登輿則有鸞和之節，降車則有佩玉之度，田狩則有三驅之制，飲食則有享獻之禮。無事不出境。此容貌動作之得節，所以順木氣也。如人君違時令，失威儀，田獵馳騁，不反宮室，飲食沉湎，不顧禮制，縱欲恣睢，出入無度，多徭役以奪人時，增賦稅以奪人財，則木不曲直。」



 齊後主武平五年，鄴城東青桐樹，有如人狀。京房《易傳》
 曰：「王德衰，下人將起，則有木生為人狀。」是時後主怠於國政，耽荒酒色，威儀不肅，馳騁無度，大發徭役，盛修宮室，後二歲而亡。木不曲直之效也。



 七年，宮中有樹，大數圍，夜半無故自拔。齊以木德王，無故自拔，亡國之應也。其年，齊亡。



 開皇八年四月，幽州人家以白楊木懸灶上，積十餘年，忽生三條，皆長三尺餘，甚鮮茂。仁壽二年春，盩厔人以楊木為屋梁，生三條，長二尺。京房《易傳》曰：「妃後有顓，木僕反立，斷枯復生。」獨孤後專恣之應也。



 仁壽元年十月，蘭州楊樹上松生，高三尺，六節十二枝，《
 宋志》曰：「松不改柯易葉，楊者危脆之木，此永久之業，將集危亡之地也。」是時帝惑讒言，幽廢塚嫡，初立晉王為皇太子。天戒若曰，皇太子不勝任，永久之業，將致危亡。帝不悟。及帝崩，太子立，是為煬帝，竟以亡國。



 仁壽四年八月，河間柳樹無故枯落，既而花葉復生。京房《易飛候》曰：「木再榮，國有大喪。」是歲，宮車晏駕。



 《洪範五行傳》曰：「金者西方，萬物既成，殺氣之始也。古之王者，興師動眾，建立旗鼓，以誅殘賊，禁暴虐，安天下，殺伐必應義，以順金氣。如人君樂侵陵，好攻戰，貪城邑之賂，以輕百姓之命，人皆不安，外內騷動，則金不從革。」



 陳禎明二年五月，東冶鐵鑄，有物赤色，大如斗，自天墜熔所。隆隆有聲，鐵飛破屋而四散，燒人家。時後主與隋雖結和好，遣兵度江，掩襲城鎮，將士勞敝，府藏空竭。東冶者，陳人鑄兵之所。鐵飛為變者，金不從革之應。天戒若曰，陳國小而兵弱，當以和好為固，無鑄兵而黷武，以害百姓。後主不悟，又遣偽將陳紀、任蠻奴、蕭摩訶數寇江北，百姓不堪其役。及隋師渡江，而二將降款，卒以滅亡。



 《洪範五行傳》曰：「火者南方，陽光為明也。人君向南，蓋取象也。昔者聖帝明王，負扆攝袂，南面而聽斷天下。攬海
 內之雄俊，積之於朝，以續聰明，推邪佞之偽臣，投之於野，以通壅塞，以順火氣。夫不明之君，惑於讒口，白黑雜揉，代相是非，眾邪並進，人君疑惑。棄法律，間骨肉，殺太子，逐功臣，以孽代宗，則火失其性。」



 梁天監元年五月，有盜入南、北掖，燒神武門總章觀。時帝初即位，而火燒觀闕，不祥之甚也。既而太子薨，皇孫不得立。及帝暮年，惑於硃異之口，果有侯景之亂，宮室多被焚燒。天誡所以先見也。



 普通二年五月，琬琰殿火，延燒後宮三千餘間。中大通元年，硃雀航華表災。



 明年，同泰寺災。大同三年，硃雀門
 災。水沴火也。是時帝崇尚佛道，宗廟牲牷，皆以面代之，又委萬乘之重，數詣同泰寺，舍身為奴，令王公已下贖之。初陽為不許，後為默許，方始還宮。天誡若曰，梁武為國主，不遵先王之法，而淫於佛道，橫多糜費，將使其社稷不得血食也。天數見變而帝不悟，後竟以亡。及江陵之敗，闔城為賤隸焉，即舍身為奴之應也。



 陳永定三年，重雲殿災。



 東魏天平二年十一月，閶闔門災。是時齊神武作宰，而大野拔斬樊子鵠，以州來降，神武聽讒而殺之。司空元暉免。逐功臣大臣之罰也。



 武定五年八月，廣宗郡火，燒數千家。



 後齊後主天統三年，九龍殿災，延燒西廊。四年，昭陽、宣光、瑤華三殿災，延燒龍舟。是時讒言任用，正士道消，祖孝徵作歌謠，斛律明月以誅死。讒夫昌，邪勝正之應也。京房《易傳》曰：「君不思道，厥妖火燒宮。」



 開皇十四年，將祠泰山，令使者致石像神祠之所。未至數里，野火欻起，燒像碎如小塊。時帝頗信讒言，猜阻骨肉，滕王瓚失志而死，創業功臣，多被夷滅，故天見變，而帝不悟，其後太子勇竟被廢戮。



 大業十二年，顯陽門災，舊名廣陽，則帝之姓名也。國門
 之崇顯，號令之所由出也。時帝不遵法度，驕奢荒怠，裴蘊、虞世基之徒，阿諛順旨，掩塞聰明，宇文述以讒邪顯進，忠諫者咸被誅戮。天戒若曰，信讒害忠，則除「廣陽」也。



 《洪範五行傳》曰：「水者，北方之藏，氣至陰也。宗廟者，祭祀之象也。故天子親耕以供粢盛，王後親蠶以供祭服。敬之至也。發號施令，十二月咸得其氣，則水氣順。如人君簡宗廟，不禱祀，逆天時，則水不潤下。」



 梁天監二年六月，太末、信安、豐安三縣大水。《春秋考異郵》曰：「陰盛臣逆人悲，則水出河決。」是時江州刺史陳伯之、益州刺史劉季連舉兵反叛，師旅數興，百姓愁怨，臣
 逆人悲之應也。



 六年八月，建康大水，濤上御道七尺。七年五月，建康又大水。是時數興師旅，以拒魏軍。十二年四月，建康大水。是時大發卒築浮山堰，以遏淮水，勞役連年，百姓悲怨之應也。



 中大通五年五月，建康大水，御道通船。京房《易飛候》曰：「大水至國，賤人將貴。」蕭棟、侯景僭稱尊號之應也。



 後齊河清二年十二月，兗、趙、魏三州大水。天統三年，並州汾水溢。曰：「水者純陰之精，陰氣洋溢者，小人專制。」是時和士開、元文遙、趙彥深專任之應也。



 武平六年八月，山東諸州大水。京房《易飛候》曰：「小人踴躍，無所畏忌，陰不制於陽，則湧水出。」是時群小用事，邪佞滿朝。閹豎嬖幸，伶人封王。此其所以應也。



 開皇十八年，河南八州大水。是時獨孤皇后干預政事，濫殺宮人，放黜宰相。



 楊素頗專。水陰氣，臣妾盛強之應也。



 仁壽二年，河南、河北諸州大水。京房《易傳》曰：「顓事有智，誅罰絕理，則厥災水。」亦由帝用刑嚴急，臣下有小過，帝或親臨斬決，又先是柱國史萬歲以忤旨被戮，誅罰絕理之應也。



 大業三年，河南大水，漂沒三十餘郡。帝嗣位已來，未親郊廟之禮，簡宗廟，廢祭祀之應也。



 《洪範五行傳》曰：「土者中央，為內事。宮室臺榭，夫婦親屬也。古者自天子至於士，宮室寢居，大小有差，高卑異等，骨肉有恩。故明王賢君，修宮室之制，謹夫婦之別，加親戚之思，敬父兄之禮，則中氣和。人君肆心縱意，大為宮室，高為臺榭，雕文刻鏤，以疲人力，淫泆無別，妻妾過度，犯親戚，侮父兄，中氣亂，則稼穡不成。」



 齊後主武平四年，山東饑。是時，大興土木之功於仙都苑。又起宮於邯鄲，窮侈極麗。後宮侍御千餘人，皆寶衣
 玉食。逆中氣之咎也。



 煬帝大業五年，燕、代、齊、魯諸郡饑。先是建立東都，制度崇侈。又宗室諸王，多遠徙邊郡。



 《洪範五行傳》曰：「貌之不恭，是謂不肅，則下不敬。陰氣勝，故厥咎狂，厥罰常雨，厥極惡。時則有服妖，時則有龜孽，有雞禍，有下體生上體之痾，有青眚青祥。惟金沴木。」



 貌不恭侯景僭即尊號，升圓丘，行不能正履，有識者知其不免。景尋敗。



 梁元帝既平侯景，破蕭紀，而有驕矜之色。性又沉猜，由
 是臣下離貳。既位三年而為西魏所陷，帝竟不得其死。



 陳後主每祀郊廟，必稱疾不行。建寧令章華上奏諫曰：「拜三妃以臨軒，祀宗廟而稱疾，非祗肅之道。」後主怒而斬之。又引江總、孔範等內宴，無復尊卑之序，號為狎客，專以詩酒為娛，不恤國政。秘書監傅縡上書諫曰：「人君者，恭事上帝，子愛下人，省嗜欲，遠邪佞，未明求衣，日旰忘食，是以澤被區宇，慶流子孫。陛下頃來，酒色過度，不虔郊廟大神，專媚淫昏之鬼。小人在側，宦豎擅權，惡誠直如仇讎，視時人如草芥。後宮曳羅綺，廄馬餘菽粟，百姓流離，轉尸蔽野。神怒人怨，眾叛親離。臣恐東南王氣，自
 斯而盡。」後主不聽，驕恣日甚。未幾而國滅。



 陳司空侯安都，自以有安社稷之功，驕矜日甚，每侍宴酒酣，輒箕踞而坐。嘗謂文帝曰：「何如作臨川王時？」又借華林園水殿，與妻妾賓客置酒於其上，帝甚惡之。後竟誅死。



 東魏武定五年，後齊文襄帝時為世子，屬神武帝崩，秘不發喪，朝魏帝於鄴。



 魏帝宴之，文襄起儛。及嗣位，又朝魏帝於鄴，侍宴而惰。有識者知文襄之不免。



 後果為盜所害。



 神武時，司徒高昂嘗詣相府，將直入門，門者止之。昂怒，
 引弓射門者，神武不之罪。尋為西魏所殺。



 後齊後主為周師所迫，至鄴集兵。斛律孝卿勸後主親勞將士，宜流涕慷慨，以感激之，人當自奮。孝卿授之以辭，後主然之。及對眾，默無所言，因赧然大笑，左右皆哂。將士怒曰：「身尚如此，吾輩何急！」由是皆無戰心，俄為周師所虜。



 煬帝自負才學，每驕天下之士。嘗謂侍臣曰：「天下當謂朕承藉餘緒而有四海耶？設令朕與士大夫高選，亦當為天子矣。」謂當世之賢，皆所不逮。《書》云：「謂人莫己若者亡。」帝自矜己以輕天下，能不亡乎？帝又言習吳音，其後
 竟終於江都，此亦魯襄公終於楚宮之類也。



 常雨水梁天監七年七月，雨，至十月乃霽。《洪範五行傳》曰：「陰氣強積，然後生水雨之災。」時武帝頻年興師，是歲又大舉北伐，諸軍頗捷，而士卒罷敝，百姓怨望，陰氣畜積之應也。



 陳太建十二年八月，大雨霪霖。時始興王叔陵驕恣，陰氣盛強之應也。明年，宣帝崩，後主立。叔陵刺後主於喪次。宮人救之，人堇而獲免。叔陵出閤，就東府作亂。後主令蕭摩訶破之，死者千數。



 東魏武定五年秋，大雨七十餘日，元瑾、劉思逸謀殺後齊文襄之應也。



 後齊河清三年六月庚子，大雨，晝夜不息，至甲辰。山東大水，人多餓死。是歲，突厥寇並州，陰戎作梗，此其應也。



 天統三年十月，積陰大雨。胡太后淫亂之所感也。



 武平七年七月，大霖雨，水澇，人戶流亡。是時駱提婆、韓長鸞等用事，小人專政之罰也。



 後周建德三年七月，霖雨三旬。時衛刺王直潛謀逆亂。屬帝幸雲陽宮，以其徒襲肅章門，尉遲運逆拒破之。其日雨霽。



 大雨雪梁普通二年三月，大雪，平地三尺。《洪範五行傳》曰：「庶徵之常，雨也，然尤甚焉。雨，陰也；雪，又陰畜積甚盛也。皆妾不妾、臣不臣之應。」時義州刺史文僧朗以州叛於魏，臣不臣之應也。



 大同三年七月，青州雪，害苗稼。是時交州刺史李賁舉兵反，僭尊號，置百官，擊之不能克。



 十年十二月，大雪，平地三尺。是時邵陵王綸、湘東王繹、武陵王紀並權侔人主，頗為驕恣，皇太子甚惡之，帝不能抑損。上天見變，帝又不悟。及侯景之亂，諸王各擁強
 兵，外有赴援之名，內無勤王之實，委棄君父，自相屠滅，國竟以亡。



 東魏興和二年五月，大雪。時後齊神武作宰，發卒十餘萬築鄴城，百姓怨思之徵也。



 武定四年二月，大雪，人畜凍死，道路相望。時後齊霸政，而步落稽舉兵反，寇亂數州，人多死亡。



 後齊河清二年二月，大雪連雨，南北千餘里，平地數尺，繁霜晝下。是時突厥木桿可汗與周師入並州，殺掠吏人，不可勝紀。



 天統二年十一月，大雪；三年正月，又大雪，平地二尺；武
 平三年正月，又大雪。是時馮淑妃、陸令萱內制朝政，陰氣盛積，故天變屢見，雷雨不時。



 陳太建元年七月，大雨；震萬安陵華表，又震慧日寺剎，瓦官寺重閤門下一女子震死。京房《易飛候》曰：「雷雨霹靂丘陵者，逆先人令，為火殺人者，人君用讒言殺正人。」時蔡景歷以奸邪任用，右僕射陸繕以讒毀獲譴，發病而死。



 十年三月，震武庫。時帝好兵，頻年北伐，內外虛竭，將士勞敝。既克淮南，又進圖彭、汴，毛喜切諫，不納。由是吳明徹諸軍皆沒，遂失淮南之地。武庫者，兵器之所聚也，而
 震之，天戒若曰，宜戢兵以安百姓。帝不悟，又大興軍旅，其年六月，又震太皇寺剎、莊嚴寺露槃、重陽閣東樓、鴻臚府門。太皇、莊嚴二寺，陳國奉佛之所，重陽閣每所游宴，鴻臚賓客禮儀之所在，而同歲震者，天戒若曰，國威已喪，不務修德，後必有恃佛道，耽宴樂，棄禮儀而亡國者。陳之君臣竟不悟。



 至後主之代，災異屢起，懼而於太皇寺舍身為奴，以祈冥助，不恤國政，耽酒色，棄禮法，不修鄰好，以取敗亡。



 齊武平元年夏，震丞相段孝先南門柱。京房《易傳》曰：「震擊貴臣門及屋者，不出三年，佞臣被誅。」後歲，和士開被
 戮。



 木冰東魏武定四年冬，天雨木冰。《洪範五行傳》曰：「陰之盛而凝滯也。木者少陽，貴臣象也。將有害，則陰氣脅木，木先寒，故得雨而冰襲之。木冰一名介，介者兵之象也。」時司徒侯景制河南，及神武不豫，文襄懼其為亂而征之，景因舉兵反。豫州刺史高元成、襄州刺史李密、廣州刺史暴顯並為景所執辱，貴臣有害之應也。其後左僕射慕容紹宗與景戰於渦陽，俘斬五萬。



 後齊天保二年，雨木冰三日。初，清河王岳為高歸彥所
 譖，是歲以憂死。



 武平元年冬，雨木冰；明年二月，又木冰。時錄尚書事和士開專政。其年七月，太保、瑯邪王儼矯詔殺之。領軍大將軍庫狄伏連、尚書右僕射馮子琮並坐儼賜死。



 九月，儼亦遇害。



 六年、七年，頻歲春冬木冰。其年周師入晉陽，因平鄴都。後主走青州，貴臣死散，州郡被兵者不可勝數。



 大雨雹梁中大通元年四月，大雨雹。《洪範五行傳》曰：「雹，陰脅陽之象也。」時帝數舍身為奴，拘信佛法，為沙門所制。



 陳太建二年六月，大雨雹；十年四月，又大雨雹；十三年九月，又雨雹。時始興王叔陵驕恣，陰結死士，圖為不逞，帝又寵遇之，故天三見變。帝不悟。及帝崩，叔陵果為亂逆。



 服妖後齊婁後臥疾，寢衣無故自舉。俄而後崩。



 文宣帝末年，衣錦綺，傅粉黛，數為胡服，微行市里。粉黛者，婦人之飾，陽為陰事，君變為臣之象也。及帝崩，太子嗣位，被廢為濟南王。又齊氏出自陰山，胡服者，將反初服也。錦彩非帝王之法服，微服者布衣之事，齊亡之效
 也。



 後主好令宮人以白越布折額，狀如髽幗；又為白蓋。此二者，喪禍之服也。後主果為周武帝所滅，父子同時被害。



 武平時，後主於苑內作貧兒村，親衣襤褸之服而行乞其間，以為笑樂。多令人服烏衣，以相執縛。後主果為周所敗，被虜於長安而死；妃後窮困，至以賣燭為業。



 後周大象元年，服冕二十有四旒，車服旗鼓，皆以二十四為節。侍衛之官，服五色，雜以紅紫。令天下車以大木為輪，不施輻。朝士不得佩綬，婦人墨妝黃眉。



 又造下帳，
 如送終之具，令五皇后各居其一，實宗廟祭器於前，帝親讀版而祭之。



 又將五輅載婦人，身率左右步從。又倒懸雞及碎瓦於車上，觀其作聲，以為笑樂。



 皆服妖也。帝尋暴崩，而政由於隋，周之法度，皆悉改易。



 開皇中，房陵王勇之在東宮，及宜陽公王世積家，婦人所有領巾制同槊幡軍幟。



 婦人為陰，臣象也，而服兵幟，臣有兵禍之應矣。勇竟而遇害，世積坐伏誅。



 雞禍開皇中，有人上書，言頻歲已來，雞鳴不鼓翅，類腋下有物而妨之，翮不得舉，肘腑之臣，當為變矣。書奏不省。京
 房《易飛候》曰：「雞鳴不鼓翅，國有大害。」



 其後大臣多被夷滅，諸王廢黜，太子幽廢。



 大業初，天下雞多夜鳴，京房《易飛候》曰：「雞夜鳴，急令。」又云：「昏而鳴，百姓有事；人定鳴，多戰；夜半鳴，流血漫漫。」及中年已後，軍國多務，用度不足，於是急令暴賦，責成守宰，百姓不聊生矣，各起而為盜，戰爭不息，尸骸被野。



 龜孽開皇中，掖庭宮每夜有人來挑宮人。宮司以聞。帝曰：「門衛甚嚴，人何從而入？當是妖精耳。」因戒宮人曰：「若逢，但斫之。」其後有物如人，夜來登床，宮人抽刀斫之，若中枯
 骨。其物落床而走，宮人逐之，因入池而沒。明日，帝令涸池，得一龜，徑尺餘，其上有刀跡。殺之，遂絕。龜者水居而靈，陰謀之象，晉王諂媚宮掖求嗣之應云。



 青眚青祥陳禎明二年四月，群鼠無數，自蔡洲岸入石頭淮，至青塘兩岸。數日死，隨流出江。近青祥也。京房《易飛候》曰：「鼠無故群居，不穴眾聚者，其君死。」未幾而國亡。



 金沴木陳天嘉六年秋七月，儀賢堂無故自壓，近金沴木也。時帝盛修宮室，起顯德等五殿，稱為壯麗，百姓失業，故木
 失其性也。儀賢堂者，禮賢尚齒之謂，無故自壓，天戒若曰，帝好奢侈，不能用賢使能，何用虛名也。帝不悟，明年竟崩。



 禎明元年六月，宮內水殿若有刀鋸斫伐之聲，其殿因無故而倒。七月，硃雀航又無故自沉。時後主盛修園囿，不虔宗廟。水殿者，游宴之所，硃雀航者，國門之大路，而無故自壞，天戒若曰，宮室毀，津路絕。後主不悟，竟為隋所滅，宮廟為墟。



 後齊孝昭帝將誅楊愔，乘車向省，入東門，「Ｗ竿無故自折。帝甚惡之，歲餘而崩。



 河清三年，長廣郡聽事梁忽剝若人狀，太守惡而削去之，明日復然。長廣，帝本封也，木為變，不祥之兆。其年帝崩。



 武平七年秋，穆後將如晉陽，向北宮辭胡太后。至宮內門，所乘七寶車無故陷入於地，牛沒四足。是歲齊滅，後被虜於長安。



 後周建德六年，青城門無故自崩。青者東方色，春宮之象也。時皇太子無威儀禮節，青城門無故自崩者，皇太子不勝任之應。帝不悟。明年太子嗣位，果為無道。



 周室危亡，實自此始。



 大業中，齊王暕於東都起第，新構寢堂，其栿無故而折。時上無太子，天下皆以暕次當立，公卿屬望，暕遂驕恣，呼術者令相，又為厭勝之事。堂栿無故自折，木失其性，奸謀之應也。天見變以戒之，暕不悟，後竟得罪於帝。



 《洪範五行傳》曰：「言之不從，是謂不乂。厥咎僭，厥罰常暘，厥極憂。時則有詩妖，時則有毛蟲之孽，時則有犬禍。故有口舌之痾，有白眚白祥。惟木沴金。



 言不從梁武陵王紀僭即帝位，建元曰天正。永豐侯蕭捴曰：「王不克矣。昔桓玄年號大亨，有識者以為『二月了』，而玄之
 敗，實在仲春。今日天正，正之為文『一止』，其能久乎！」果一年而敗。



 後齊文宣帝時，太子殷當冠，詔令邢子才為制字。子才字之曰正道。帝曰：「正，一止也。吾兒其替乎？」子才請改，帝不許，曰：「天也。」因顧謂常山王演曰：「奪時任汝，慎無殺也。」及帝崩，太子嗣位，常山果廢之而自立。殷尋見害。



 武成帝時，左僕射和士開言於帝曰：「自古帝王，盡為灰土，堯舜、桀紂，竟亦何異。陛下宜及少壯，恣意歡樂，一日可以當千年，無為自勤約也。」帝悅其言，彌加淫侈。士開既導帝以非道，身又擅權，竟為御史中丞所殺。



 武平中，陳人寇彭城，後主發言憂懼，侍中韓長鸞進曰：「縱失河南，猶得為龜茲國子。淮南今沒，何足多慮。人生幾何時，但為樂，不須憂也。」帝甚悅，遂耽荒酒色，不以天下為虞。未幾，為周所滅。



 武平七年，後主為周師所敗，走至鄴，自稱太上皇，傳位於太子恆，改元隆化。



 時人離合其字曰「降死」。竟降周而死。



 周武帝改元為宣政，梁主蕭巋離合其字為「宇文亡日」。其年六月，帝崩。



 宣帝在東宮時，不修法度，武帝數撻之。及嗣位，摸其痕
 而大罵曰：「死晚也。」



 年又改元為大象，蕭巋又離合其字曰「天子塚」。明年而帝崩。



 開皇初，梁王蕭琮改元為廣運。江陵父老相謂曰：「運之為字，軍走也。吾君當為軍所走乎？」其後琮朝京師而被拘留不反，其叔父巖掠居人以叛，梁國遂廢。



 文帝名皇太子曰勇，晉王曰英，秦王曰俊，蜀王曰秀。開皇初，有人上書曰：「勇者一夫之用。又千人之秀為英，萬人之秀為俊。斯乃布衣之美稱，非帝王之嘉名也。」帝不省。時人呼楊姓多為嬴者。或言於上曰：「楊英反為嬴殃。」帝聞而不懌，遽改之。其後勇、俊、秀皆被廢黜，煬帝嗣位，
 終失天下，卒為楊氏之殃。



 煬帝即位，號年曰大業。識者惡之，曰：「於字離合為『大苦來』也。」尋而天下喪亂，率土遭荼炭之酷焉。



 煬帝常從容謂秘書郎虞世南曰：「我性不欲人諫。若位望通顯而來諫我，以求當世之名者，彌所不耐。至於卑賤之士，雖少寬假，然卒不置之於地。汝其知之！」



 時議者以為古先哲王之馭天下也，明四目，達四聰，懸敢諫之鼓，立書謗之木，以聞言者之路，猶恐忠言之不至。由是澤敷四海，慶流子孫。而帝惡直言，讎諫士，其能久乎！竟逢殺逆。



 旱梁天監元年，大旱，米斗五千，人多餓死。《洪範五行傳》曰：「君持亢陽之節，興師動眾，勞人過度，以起城邑，不顧百姓，臣下悲怨。然而心不能縱，故陽氣盛而失度，陰氣沉而不附。陽氣盛，旱災應也。」初，帝起兵襄陽，破張沖，敗陳伯之，及平建康，前後連戰，百姓勞敝，及即位後，復與魏交兵不止之應也。



 陳太建十二年春，不雨至四月。先是周師掠淮北，始興王叔陵等諸軍敗績，淮北之地皆沒於周，蓋其應也。



 東魏天平四年，並、肆、汾、建、晉、絳、秦、陜等諸州大旱，人多
 流散。是歲，齊神武與西魏戰於沙苑，敗績，死者數萬。



 東魏武定二年冬春旱。先是西魏師入洛陽，神武親帥軍大戰於邙山，死者數萬。



 後齊天保九年夏，大旱。先是大發卒築長城四百餘里，勞役之應也。



 乾明元年春，旱。先是發卒數十萬築金鳳、聖應、崇光三臺，窮極侈麗，不恤百姓，亢陽之應也。



 河清二年四月，並、晉已西五州旱。是歲，發卒築軹關。突厥二十萬眾毀長城，寇恆州。



 後主天統二年春，旱。是時大發卒，起大明宮。



 開皇四年已後，京師頻旱。時遷都龍首，建立宮室，百姓勞敝，亢陽之應也。



 大業四年，燕、代緣邊諸郡旱。時發卒百餘萬築長城，帝親巡塞表，百姓失業，道殣相望。



 八年，天下旱，百姓流亡。時發四海兵，帝親征高麗，六軍凍餒，死者十八九。



 十三年，天下大旱。時郡縣鄉邑，悉遣築城，發男女，無少長，皆就役。



 詩妖梁天監三年六月八日，武帝講於重雲殿，沙門志公忽
 然起儛歌樂，須臾悲泣，因賦五言詩曰：「樂哉三十餘，悲哉五十里！但看八十三，子地妖災起。佞臣作欺妄，賊臣滅君子。若不信吾語，龍時侯賊起。且至馬中間，銜悲不見喜。」梁自天監至於大同，三十餘年，江表無事。至太清二年，臺城陷，帝享國四十八年，所言五十里也。太清元年八月十三，而侯景自懸瓠來降。在丹陽之北，子地。帝惑硃異之言以納景。景之作亂，始自戊辰之歲。至午年，帝憂崩。十年四月八日，志公於大會中又作詩曰：「兀尾狗子始著狂，欲死不死嚙人傷，須臾之間自滅亡。患在汝陰死三湘，橫尸一旦無人藏。」侯景小字狗子，初自懸
 瓠來降，懸瓠則古之汝南也。



 巴陵南有地名三湘，即景奔敗之所。



 天監中，茅山隱士陶弘景為五言詩曰：「夷甫任散誕，平叔坐談空，不意昭陽殿，忽作單于宮。」及大同之季，公卿唯以談玄為務。夷甫、平叔，朝賢也。侯景作亂，遂居昭陽殿。



 大同中，童謠曰：「青絲白馬壽陽來。」其後侯景破丹陽，乘白馬，以青絲為羈勒。



 陳初，有童謠曰：「黃班青驄馬，發自壽陽涘。來時冬氣末，去日春風始。」



 其後陳主果為韓擒所敗。擒本名擒虎，黃
 班之謂也。破建康之始，復乘青驄馬，往反時節皆相應。



 陳時，江南盛歌王獻之《桃葉》之詞曰：「桃葉復桃葉，渡江不用楫。但度無所苦，我自迎接汝。」晉王伐陳之始，置營桃葉山下，及韓擒渡江，大將任蠻奴至新林以導北軍之應。



 陳後主造齊雲觀，國人歌之曰：「齊雲觀，寇來無際畔。」功未畢，而為隋師所虜。



 禎明初，後主作新歌，詞甚哀怨，令後宮美人習而歌之。其辭曰：「玉樹後庭花，花開不復久。」時人以歌讖，此其不久兆也。



 齊神武始移都於鄴，時有童謠云：「可憐青雀子，飛入鄴城里。作窠猶未成，舉頭失鄉里。寄書與婦母，好看新婦子。」魏孝靜帝者，清河王之子也。後則神武之女。鄴都宮室未備，即逢禪代，作窠未成之效也。孝靜尋崩，文宣以後為太原長公主，降於楊愔。時婁後尚在，故言寄書於婦母。新婦子，斥後也。



 武定中，有童謠云：「百尺高竿摧折，水底燃燈澄滅。」高者，齊姓也。澄，文襄名。五年，神武崩，摧折之應。七年，文襄遇盜所害，澄滅之徵也。



 天保中，陸法和入國，書其屋壁曰：「十年天子為尚可，百
 日天子急如火，周年天子迭代坐。」時文宣帝享國十年而崩。廢帝嗣立百餘日，用替厥位，孝昭即位一年而崩。此其效也。



 武平元年，童謠曰：「狐截尾，你欲除我我除你。」其年四月，隴東王胡長仁謀遣刺客殺和士開，事露，返為士開所譖死。



 二年，童謠曰：「和士開，七月三十日，將你向南臺。」小兒唱訖，一時拍手云：「殺卻。」至七月二十五日，御史中丞、瑯邪王儼執士開，送於南臺而斬之。



 是歲，又有童謠曰：「七月刈禾傷早，九月吃糕正好。十月洗蕩飯甕，十一月出卻
 趙老。」七月士開被誅，九月瑯邪王遇害，十一月趙彥深出為西兗州刺史。



 武平末，童謠曰：「黃花勢欲落，清樽但滿酌。」時穆后母子淫僻，干預朝政，時人患之。穆後小字黃花，尋逢齊亡，欲落之應也。



 鄴中又有童謠曰：「金作掃帚玉作把，凈掃殿屋迎西家。」未幾，周師入鄴。



 周初有童謠曰：「白楊樹頭金雞鳴，只有阿舅無外甥。」靜帝隋氏之甥，既遜位而崩，諸舅強盛。



 周宣帝與宮人夜中連臂蹋蹀而歌曰：「自知身命促，把
 燭夜行游。」帝即位三年而崩。



 開皇十年，高祖幸並州，宴秦孝王及王子相。帝為四言詩曰：「紅顏詎幾，玉貌須臾。一朝花落，白發難除。明年後歲，誰有誰無。」明年而子相卒，十八年而秦孝王薨。



 大業十一年，煬帝自京師如東都，至長樂宮，飲酒大醉，因賦五言詩。其卒章曰：「徒有歸飛心，無復因風力」。令美人再三吟詠，帝泣下沾襟，侍御者莫不欷歔。帝因幸江都，復作五言詩曰：「求歸不得去，真成遭個春。鳥聲爭勸酒，梅花笑殺人。」帝以三月被弒，即遭春之應也。是年盜賊蜂起，道路隔絕，帝懼，遂無還心。帝復夢二豎子歌曰：「
 住亦死，去亦死。未若乘船渡江水。」由是築宮丹陽，將居焉。功未就而帝被殺。



 大業中，童謠曰：「桃李子，鴻鵠繞陽山，宛轉花林裏。莫浪語，誰道許。」



 其後李密坐楊玄感之逆，為吏所拘，在路逃叛。潛結群盜，自陽城山而來，襲破洛口倉，後復屯兵苑內。莫浪語，密也。宇文化及自號許國，尋亦破滅。誰道許者，蓋驚疑之辭也。



 毛蟲之孽梁武帝中大同元年，邵陵王綸在南徐州臥內，方晝，有貍鬥於櫩上，墮而獲之。



 太清中，遇侯景之亂，將兵援臺
 城。至鐘山，有蟄熊無何至，嚙綸所乘馬。毛蟲之孽也。綸尋為王僧辯所敗，亡至南陽，為西魏所殺。



 中大同中，每夜狐鳴闕下，數年乃止。京房《易飛候》曰：「野獸群鳴，邑中且空虛。」俄而國亂，丹陽死喪略盡。



 陳禎明初，狐入床下，捕之不獲。京房《易飛候》曰：「狐入君室，室不居。」



 未幾而國滅。



 東魏武定三年九月，豹入鄴城南門，格殺之。五年八月，豹又上銅爵臺。京房《易飛候》曰：「野獸入邑，及至朝廷若道，上官府門，有大害，君亡。」是歲，東魏師敗於玉壁，神武遇疾崩。



 後齊武平二年，有兔出廟社之中。京房《易飛候》曰：「兔入王室，其君亡。」



 案廟者，祖宗之神室也。後五歲，周師入鄴，後主東奔。



 武平末，並、肆諸州多狼而食人。《洪範五行傳》曰：「狼，貪暴之獸，大體以白色為主，兵之表也。又似犬，近犬禍也。」京房《易傳》曰：「君將無道，害將及人，去之深山以全身。厥妖狼食人。」時帝任用小人，竟為貪暴，殘賊人物，食人之應。尋為周軍所滅，兵之象也。



 武平中，朔州府門外，無何有小兒腳跡，又擁土為城雉之狀。時人怪而察之，乃狐媚所為，漸流至並、鄴。與武定
 三年同占。是歲，南安王思好起兵於北朔，直指並州，為官軍所敗。鄭子饒、羊法皓等復亂山東。



 犬禍後齊天保四年，鄴中及頓丘並有犬與女子交。《洪範五行傳》曰：「異類不當交而交，悖亂之氣。犬交人為犬禍。」犬禍者，亢陽失眾之應也。時帝不恤國政，恩澤不流於其國。



 後主時，犬為開府儀同，雌者有夫人郡君之號，給兵以奉養，食以粱肉，藉以茵蓐。天奪其心，爵加於犬，近犬禍也。天意若曰，卿士皆類犬。後主不悟，遂以取滅。



 後周保定三年，有犬生子，腰已後分為兩身，二尾六足。犬猛畜而有爪牙，將士之象也。時宇文護與侯伏、侯龍恩等，有謀懷貳。犬體後分，此其應也。



 大業元年，雁門百姓間犬多去其主，群聚於野，形頓變如狼而啖噬行人，數年而止。《五行傳》曰：「犬，守御者也，而今去其主，臣下不附之象。形變如狼，狼色白，為主兵之應也。」其後帝窮兵黷武，勞役不息。天戒若曰，無為勞役，守禦之臣將叛而為害。帝不悟，遂起長城之役。續有西域、遼東之舉，天下怨叛。及江都之變，並宿衛之臣也。



 白眚白祥
 梁大同二年，地生白毛，長二尺，近白祥也。孫盛以為勞人之異。先是大發卒築浮山堰，功費鉅億，功垂就而復潰者，數矣。百姓厭役，籲嗟滿道。



 齊河清元年九月，滄州及長城之下，地多生毛，或白或黑，長四五寸，近白祥也。時北築長城，內興三臺，人苦勞役。



 開皇六年七月，京師雨毛，如發尾，長者三尺餘，短者六七寸。京房《易飛候》曰：「天雨毛，其國大饑。」是時關中旱，米粟湧貴。



 後齊天統初，岱山封禪壇玉璧自出，近白祥也。岱山，王
 者易姓告代之所，玉璧所用幣而自出，將有易姓者用幣之象。其後齊亡，地入於周，及高祖受周禪，天下一統，焚柴太山告祠之應也。



 武平三年，白水巖下青石壁傍，有文曰：「齊亡走。」人改之為「上延」，後主以為嘉瑞，百僚畢賀。後周師入國，後主果棄鄴而走。



 開皇十七年，石隕於武安、滏陽間十餘。《洪範五行傳》曰：「石自高隕者，君將有危殆也。」後七載，帝崩。



 開皇末，高祖於宮中埋二小石於地，以志置床之所。未幾，變為玉。劉向曰：「玉者至貴也。賤將為貴之象。」及大業
 末，盜皆僭名號。



 大業十三年，西平郡有石，文曰：「天子立千年。」百僚稱賀。有識者尤之曰：「千年萬歲者，身後之意也。今稱立千年者，禍在非遠。」明年而帝被殺。



 木沴金梁大同十二年，曲阿建陵隧口石麒麟動。木沴金也。動者，遷移之象。天戒若曰，園陵無主，石麟將為人所徙也。後竟國亡。



 後齊河清四年，殿上石自起，兩兩相擊。眭孟以為石陰類，下人象，殿上石自起者，左右親人離叛之應。及周師
 東伐，寵臣尉相願、乞扶貴和兄弟、韓建業之徒，皆叛入周。



 梁大同十二年正月，送闢邪二於建陵。左雙角者至陵所。右獨角者，將引，於車上振躍者三。車兩轅俱折。因換車。未至陵二里，又躍者三，每一振則車側人莫不聳奮，去地三四尺，車輪陷入土三寸。木暕金也。劉向曰：「失眾心，令不行，言不從，以亂金氣也。石為陰，臣象也。臣將為變之應。」梁武暮年，不以政事為意，君臣唯講佛經、談玄而已。朝綱紊亂，令不行，言不從之咎也。其後果致侯景之亂。



 周建德元年，濮陽郡有石像，郡官令載向府，將刮取金。在道自躍投地，如此者再。乃以大繩縛著車壁，又絕繩而下。時帝既滅齊，又事淮南，征伐不息，百姓疲敝，失眾心之應也。



\end{pinyinscope}