\article{卷十九志第十四　天文上}

\begin{pinyinscope}

 若夫法紫微以居中，擬明堂而布政，依分野而命國，體眾星而效官，動必順時，教不違物，故能成變化之道，合陰陽之妙。爰在庖犧，仰觀俯察，謂以天之七曜、二十八星，周於穹圓之度，以麗十二位也。在天成象，示見吉兇。五緯入房，啟姬王之肇跡，長星孛斗，鑒宋人之首亂，天意人事，同乎影響。自夷王下堂而見諸侯，赧王登臺而
 避責，《記》曰：「天子微，諸侯僭。」於是師兵吞滅，殭僕原野。秦氏以戰國之餘，怙茲兇暴，小星交鬥，長彗橫天。漢高祖驅駕英雄，墾除災害，五精從歲，七重暈畢，含樞曾緬，道不虛行。自西京創制，多歷年載。世祖中興，當塗馭物，金行水德，祗奉靈命，玄兆著明，天人不遠。昔者滎河獻籙，溫洛呈圖，六爻摛範，三光宛備，則星官之書，自黃帝始。高陽氏使南正重司天，北正黎司地，帝堯乃命羲、和，欽若昊天。夏有昆吾，殷有巫咸，周之史佚，宋之子韋，魯之梓慎，鄭之裨灶，魏有石氏，齊有甘公，皆能言天文、察微變者也。漢之傳天數者，則有唐都、李尋之倫。光武時，則
 有蘇伯況、郎雅光，並能參伍天文，發揚善道，補益當時，監垂來世。而河、洛圖緯，雖有星占星官之名，未能盡列。



 後漢張衡為太史令，鑄渾天儀，總序經星，謂之《靈憲》。其大略曰：「星也者，體生於地，精發於天。紫宮為帝皇之居，太微為五帝之坐，在野象物，在朝象官。居其中央，謂之北斗，動系於占，實司王命。四布於方，為二十八星，日月運行，歷示休咎。五緯經次，用彰禍福，則上天之心，於是見矣。中外之官，常明者百有二十，可名者三百二十，為星二千五百；微星之數萬一千五百二十，庶物蠢動，咸得系命。」而衡所鑄之圖，遇亂堙滅，星官名數，今亦不存。
 三國時，吳太史令陳卓，始列甘氏、石氏、巫咸三家星官，著於圖錄。並注占贊，總有二百五十四官，一千二百八十三星，並二十八宿及輔官附坐一百八十二星，總二百八十三官，一千五百六十五星。宋元嘉中，太史令錢樂之所鑄渾天銅儀，以硃黑白三色，用殊三家，而合陳卓之數。高祖平陳，得善天官者周墳，並得宋氏渾儀之器。乃命庾季才等，參校周、齊、梁、陳及祖恆、孫僧化官私舊圖，刊其大小，正彼疏密，依準三家星位，以為蓋圖。旁摛始分，甄表常度，並具赤黃二道，內外兩規。懸象著明，纏離攸次，星之隱顯，天漢昭回，宛若穹蒼，將為正範。以
 墳為太史令。墳博考經書，勤於教習，自此太史觀生，始能識天官。煬帝又遣宮人四十人，就太史局，別詔袁充，教以星氣，業成者進內，以參占驗云。史臣於觀臺訪渾儀，見元魏太史令晁崇所造者，以鐵為之，其規有六。其外四規常定，一象地形，二象赤道，其餘象二極。



 其內二規，可以運轉，用合八尺之管，以窺星度。周武帝平齊所得。隋開皇三年，新都初成，以置諸觀臺之上。大唐因而用焉。馬遷《天官書》及班氏所載，妖星暈珥，雲氣虹霓，存其大綱，未能備舉。自後史官，更無紀錄。《春秋傳》曰：「公既視朔，遂登觀臺，凡分至啟閉，必書云物。」神道司存，安可
 誣也！今略舉其形名占驗，次之經星之末云。



 天體古之言天者有三家，一曰蓋天，二曰宣夜，三曰渾天。



 蓋天之說，即《周髀》是也。其本庖犧氏立周天歷度，其所傳則周公受於殷商，周人志之，故曰《周髀》。髀，股也；股者，表也。其言天似蓋笠，地法覆槃，天地各中高外下。北極之下，為天地之中，其地最高，而滂沲四蕆，三光隱映，以為晝夜。天中高於外衡冬至日之所在六萬里，北極下地高於外衡下地亦六萬里，外衡高於北極下地二萬里。天地隆高相從，日去地恆八萬里。日麗天而平轉，分冬
 夏之間日所行道為七衡六間。每衡周徑里數，各依算術，用句股重差，推晷影極游，以為遠近之數，皆得於表股也，故曰《周髀》。



 又《周髀》家云：「天圓如張蓋，地方如棋局。天旁轉如推磨而左行，日月右行，天左轉，故日月實東行，而天牽之以西沒。譬之於蟻行磨石之上，磨左旋而蟻右去，磨疾而蟻遲，故不得不隨磨以左回焉。天形南高而北下，日出高故見，日入下故不見。天之居如倚蓋，故極在人北，是其證也。極在天之中，而今在人北，所以知天之形如倚蓋也。日朝出陰中，暮入陰中，陰氣暗冥，故從沒不見也。夏時陽氣多，陰氣少，陽氣光明，與日同
 暉，故日出即見，無蔽之者，故夏日長也。冬時陰氣多，陽氣少，陰氣暗冥，掩日之光，雖出猶隱不見，故冬日短也。」



 漢末，揚子雲難蓋天八事，以通渾天。其一云：「日之東行，循黃道。晝夜中規，牽牛距北極南百一十度，東井距北極南七十度，並百八十度。周三徑一，二十八宿周天當五百四十度，今三百六十度，何也？」其二曰：「春秋分之日正出在卯，入在酉，而晝漏五十刻。即天蓋轉，夜當倍晝。今夜亦五十刻，何也？」其三曰：「日入而星見，日出而不見，即斗下見日六月，不見日六月。北斗亦當見六月，不見六月。今夜常見，何也？」其四曰：「以蓋圖視天河，起斗而東入
 狼弧間，曲如輪。今視天河直如繩，何也？」其五曰：「周天二十八宿，以蓋圖視天，星見者當少，不見者當多。今見與不見等，何出入無冬夏，而兩宿十四星當見，不以日長短故見有多少，何也？」其六曰：「天至高也，地至卑也。日托天而旋，可謂至高矣。



 縱人目可奪，水與影不可奪也。今從高山上，以水望日，日出水下，影上行，何也？」



 其七曰：「視物近則大，遠則小。今日與北斗，近我而小，遠我而大，何也？」其八曰：「視蓋尞與車輻間，近杠轂即密，益遠益疏。今北極為天杠轂，二十八宿為天尞輻。以星度度天，南方次地星間當數倍。今交密，何也？」其後桓譚、鄭玄、蔡邕、陸
 績，各陳《周髀》考驗天狀，多有所違。逮梁武帝於長春殿講義，另擬天體，全同《周髀》之文，蓋立新意，以排渾天之論而已。



 宣夜之書，絕無師法。唯漢秘書郎郗萌記先師相傳云：「天了無質，仰而瞻之，高遠無極，眼瞀精絕，故蒼蒼然也。譬之旁望遠道之黃山而皆青，俯察千仞之深谷而窈黑，夫青非真色，而黑非有體也。日月眾星，自然浮生虛空之中，其行其止，皆須氣焉。是以七曜或逝或住，或順或逆，伏見無常，進退不同，由乎無所根系，故各異也。故辰極常居其所，而北斗不與眾星西沒也。」



 晉成帝咸康中，會稽虞喜因宣夜之說，作《安天論》，以為「天高
 窮於無窮，地深測於不測。天確乎在上，有常安之形，地魄焉在下，有居靜之體，當相覆冒，方則俱方，圓則俱圓，無方圓不同之義也。其光曜布列，各自運行，猶江海之有潮汐，萬品之有行藏也。」葛洪聞而譏之曰：「茍辰宿不麗於天，天為無用，便可言無。何必夏雲有之而不動乎？」由此而談，葛洪可謂知言之選也。喜族祖河間相聳，又立《穹天論》云：「天形穹隆如雞子幕，其際周接四海之表，浮乎元氣之上。譬如覆奩以抑水而不沒者，氣充其中故也。日繞辰極，沒西還東，而不出入地中。天之有極，猶蓋之有斗也。天北下於地三十度，極之傾在地卯酉之
 北亦三十度。人在卯酉之南十餘萬里，故斗極之下，不為地中，當對天地卯酉之位耳。日行黃道繞極。



 極北去黃道百一十五度，南去黃道六十七度，二至之所舍，以為長短也。」吳太常姚信，造《昕天論》云：「人為靈蟲，形最似天。今人頤前侈臨胸，而項不能覆背。



 近取諸身，故知天之體，南低入地，北則偏高也。又冬至極低，而天運近南，故日去人遠，而斗去人近，北天氣至，故水寒也。夏至極起，而天運近北，而斗去人遠，日去人近，南天氣至，故蒸熱也。極之高時，日行地中淺，故夜短；天去地高，故晝長也。極之低時，日行地中深，故夜長；天去地下，故晝短也。」
 自虞喜、虞聳、姚信，皆好奇徇異之說，非極數談天者也。



 前儒舊說，天地之體，狀如鳥卵，天包地外，猶殼之裹黃，周旋無端，其形渾渾然，故曰渾天。又曰：「天表裏有水，兩儀轉運，各乘氣而浮，載水而行。」漢王仲任，據蓋天之說以駁渾儀，云：「舊說，天轉從地下過。今掘地一丈輒有水，天何得從水中行乎？甚不然也。日隨天而轉，非入地。夫人目所望，不過十里，天地合矣。實非合也，遠使然耳。今視日入，非入也，亦遠耳。當日入西方之時，其下之人亦將謂之為中也。四方之人，各以其近者為出，遠者為入矣。何以明之？今試使一人把大炬火，夜行於平地，去人
 十里，火光滅矣。非火滅也，遠使然耳。今日西轉不復見，是火滅之類也。日月不圓也，望視之所以圓者，去人遠也。夫日，火之精也；月，水之精也。水火在地不圓，在天何故圓？」丹陽葛洪釋之曰：《渾天儀注》云：「天如雞子，地如中黃，孤居於天內，天大而地小。天表裏有水，天地各乘氣而立，載水而行。周天三百六十五度四分度之一，又中分之，則半覆地上，半繞地下，故二十八宿半見半隱。天轉如車轂之運也。」諸論天者雖多，然精於陰陽者少。張平子、陸公紀之徒，咸以為推步七曜之道，以度歷象昏明之證候，校以四八之氣，考以漏刻之分，占咎影之往
 來，求形驗於事情，莫密於渾象也。



 張平子既作銅渾天儀，於密室中，以漏水轉之，與天皆合如符契也。崔子玉為其碑銘曰：「數術窮天地，制作侔造化。高才偉藝，與神合契。」蓋由於平子渾儀及地動儀之有驗故也。若天果如渾者，則天之出入，行於水中，為必然矣。故《黃帝書》曰：「天在地外，水在天外。水浮天而載地者也。」又《易》曰：「時乘六龍。」



 夫陽爻稱龍，龍者居水之物，以喻天。天陽物也，又出入水中，與龍相似，故比以龍也。聖人仰觀俯察，審其如此。故《晉》卦坤上離下，以證日出於地也。又《明夷》之卦離下坤上，以證日入於地也。又《需》卦乾下坎上，此亦天
 入水中之象也。



 天為金，金水相生之物也。天出入水中，當有何損，而謂為不可乎？然則天之出入水中，無復疑矣。



 又今視諸星出於東者，初但去地小許耳。漸而西行，先經人上，後遂轉西而下焉，不旁旋也。其先在西之星，亦稍下而沒，無北轉者。日之出入亦然。若謂天磨石轉者，眾星日月，宜隨天而回，初在於東，次經於南，次到於西，次及於北，而復還於東，不應橫過去也。今日出於東，冉冉轉上，及其入西，亦復漸漸稍下，都不繞邊北去。了了如此，王生必固謂為不然者，疏矣。今日徑千里，其中足以當小星之數十也。若日以轉遠之故，但當光曜不
 能復來照及人耳，宜猶望見其體，不應都失其所在也。日光既盛，其體又大於星。今見極北之星，而不見日之在北者，明其不北行也。若日以轉遠之故，不復可見，其比入之間，應當稍小。而日方入之時，反乃更大，此非轉遠之徵也。王生以火炬喻日，吾亦將借子之矛，以刺子之盾焉。



 把火之人，去人轉遠，其光轉微，而日月自出至入，不漸小也。王生以火喻之，謬矣。又日之入西方，視之稍稍去，初尚有半，如橫破鏡之狀，須臾淪沒矣。若如王生之言，日轉北去者，其北都沒之頃，宜先如豎破鏡之狀，不應如橫破鏡也。如此言之，日入北方，不亦孤孑
 乎？又月之光微，不及日遠矣。月盛之時，雖有重雲蔽之，不見月體，而夕猶朗然，是月光猶從雲中而照外也。日若繞西及北者，其光故應如月在雲中之狀，不得夜便大暗也。又日入則星月出焉。明知天以日月分主晝夜，相代而照也。若日常出者，不應日亦入而星月出也。



 又案河、洛之文，皆云水火者，陰陽之餘氣也。夫言餘氣，則不能生日月可知也，顧當言日精生火者可耳。若水火是日月所生，則亦何得盡如日月之圓乎？今火出於陽燧，陽燧圓而火不圓也。水出於方諸，方諸方而水不方也。又陽燧可以取火於日，而無取日於火之理，此則日
 精之生火明矣。方諸可以取水於月，無取月於水之道，此則月精之生水了矣。王生又云：「遠故視之圓。」若審然者，月初生之時及既虧之後，何以視之不圓乎？而日食，或上或下，從側而起，或如鉤至盡。若遠視見圓，不宜見其殘缺左右所起也。此則渾天之體，信而有徵矣。



 宋何承天論渾天象體曰：「詳尋前說，因觀渾儀，研求其意，有悟天形正圓，而水居其半，地中高外卑，水周其下。言四方者，東曰昜谷，日之所出，西曰濛汜，日之所入。《莊子》又云：『北溟有魚，化而為鳥，將徙於南溟。』斯亦古之遺記，四方皆水證也。四方皆水，謂之四海。凡五行相生，水生於
 金。是故百川發源，皆自山出，由高趣下，歸注于海。日為陽精，光曜炎熾，一夜入水，所經焦竭。



 百川歸注，足以相補，故旱不為減，浸不為益。」又云：「周天三百六十五度、三百四分之七十五。天常西轉，一日一夜，過周一度。南北二極，相去一百一十六度、三百四分度之六十五強，即天經也。黃道袤帶赤道，春分交於奎七度，秋分交於軫十五度，冬至斗十四度半強，夏至井十六度半。從北極扶天而南五十五度強，則居天四維之中，最高處也，即天頂也。其下則地中也。」自外與王蕃大同。王蕃《渾天說》，具於《晉史》。



 舊說渾天者，以日月星辰，不問春秋冬夏，晝
 夜晨昏，上下去地中皆同，無遠近。《列子》曰：「孔子東游，見兩小兒鬥。問其故，一小兒曰：『我以日始出去人近，而日中時遠也。』一小兒曰：『我以為日初出遠，而日中時近也。』言初出近者曰：『日初出，大如車蓋，及其日中，裁如盤蓋。此不為遠者小，近者大乎？』言日初出遠者曰：『日初出時，滄滄涼涼，及其中時，熱如探湯。此不為近者熱，遠者涼乎？』」



 桓譚《新論》云：「漢長水校尉平陵關子陽，以為日之去人，上方遠而四傍近。



 何以知之？星宿昏時出東方，其間甚疏，相離丈餘。及夜半在上方，視之甚數，相離一二尺。以準度望之，逾益明白，故知天上之遠於傍也。日為天
 陽，火為地陽。



 地陽上升，天陽下降。今置火於地，從傍與上，診其熱，遠近殊不同焉。日中正在上，覆蓋人，人當天陽之沖，故熱於始出時。又新從太陰中來，故復涼於其西在桑榆間也。桓君山曰：子陽之言，豈其然乎？」



 張衡《靈臺》曰：「日之薄地，暗其明也。由暗視明，明無所屈，是以望之若大。方其中，天地同明，明還自奪，故望之若小。火當夜而揚光，在晝則不明也。



 月之於夜，與日同而差微。」



 晉著作郎陽平束皙，字廣微，以為傍方與上方等。傍視則天體存於側，故日出時視日大也。日無小大，而所存者有伸厭。厭而形小，伸而體大，蓋其理也。又日始出時色
 白者，雖大不甚，始出時色赤者，其大則甚，此終以人目之惑，無遠近也。



 且夫置器廣庭，則函牛之鼎如釜，堂崇十仞，則八尺之人猶短，物有陵之，非形異也。夫物有惑心，形有亂目，誠非斷疑定理之主。故仰游雲以觀月，月常動而云不移；乘船以涉水，水去而船不徙矣。



 姜岌云：「余以為子陽言天陽下降，日下熱，束皙言天體存於目，則日大，頗近之矣。渾天之體，圓周之徑，詳之於天度，驗之於晷影，而紛然之說，由人目也。



 參伐初出，在旁則其間疏，在上則其間數。以渾檢之，度則均也。旁之與上，理無有殊也。夫日者純陽之精也，光明外曜，以眩人目，故
 人視日如小。及其初出，地有游氣，以厭日光，不眩人目，即日赤而大也。無游氣則色白，大不甚矣。地氣不及天，故一日之中，晨夕日色赤，而中時日色白。地氣上升，蒙蒙四合，與天連者，雖中時亦赤矣。日與火相類，火則體赤而炎黃，日赤宜矣。然日色赤者，猶火無炎也。光衰失常，則為異矣。」



 梁奉朝請祖恆曰：自古論天者多矣，而群氏糾紛，至相非毀。竊覽同異，稽之典經，仰觀辰極，傍矚四維，睹日月之升降，察五星之見伏，校之以儀象，覆之以晷漏，則渾天之理，信而有徵。輒遺眾說，附渾儀云。《考靈曜》先儒求得天地相去十七萬八千五百里，以晷影
 驗之，失於過多。既不顯求之術，而虛設其數，蓋誇誕之辭，宜非聖人之旨也。學者多固其說而未之革，豈不知尋其理歟，抑未能求其數故也？王蕃所考，校之前說，不啻減半。雖非揆格所知，而求之以理，誠未能遙趣其實，蓋近密乎？輒因王蕃天高數，以求冬至、春分日高及南戴日下去地中數。法，令表高八尺與冬至影長一丈三尺，各自乘，並而開方除之為法。天高乘表高為實，實如法，得四萬二千六百五十八里有奇，即冬至日高也。以天高乘冬至影長為實，實如法，得六萬九千三百二十里有奇，即冬至南戴日下去地中數也。求春秋分數法，
 令表高及春秋分影長五尺三寸九分，各自乘，並而開方除之為法。因冬至日高實，而以法除之，得六萬七千五百二里有奇，即春秋分日高也。以天高乘春秋分影長實，實如法而一，得四萬五千四百七十九里有奇，即春秋分南戴日下去地中數也。南戴日下，所謂丹穴也。推北極裏數法，夜於地中表南，傅地遙望北辰紐星之末，令與表端參合。以人目去表數及表高各自乘，並而開方除之為法。天高乘表高數為實，實如法而一，即北辰紐星高地數也。天高乘人目去表為實，實如法，即去北戴極下之數也。北戴斗極為空桐。



 日去赤道表裏二十四度，遠寒近暑而中和。二分之日，去天頂三十六度。日去地中，四時同度，而有寒暑者，地氣上騰，天氣下降，故遠日下而寒，近日下而暑，非有遠近也。猶火居上，雖遠而炎，在傍，雖近而微。視日在傍而大，居上而小者，仰矚為難，平觀為易也。由視有夷險，非遠近之效也。今懸珠於百仞之上，或置之於百仞之前，從而觀之，則大小殊矣。先儒弗斯取驗，虛繁翰墨，夷途頓轡，雄辭析辯，不亦迂哉！今大寒在冬至後二氣者，寒積而未消也。大暑在夏至後二氣者，暑積而未歇也。寒暑均和，乃在春秋分後二氣者，寒暑積而未平也。譬之
 火始入室，而未甚溫，弗事加薪，久而逾熾。既已遷之，猶有餘熱也。



 渾天儀案《虞書》：「舜在〔璣玉衡，以齊七政，」則《考靈曜》所謂觀玉儀之游，昏明主時，乃命中星者也。〔璣中而星未中為急，急則日過其度，月不及其宿。



 〔璣未中而星中為舒，舒則日不及其度，月過其宿。〔璣中而星中為調，調則風雨時，庶草蕃蕪，而五穀登，萬事康也。所言〔璣者，謂渾天儀也。故《春秋文耀鉤》云：「唐堯即位，羲、和立渾儀。」而先儒或因星官書，北斗第二星名旋，第三星名璣，第五
 星名玉衡，仍七政之言，即以為北斗七星。載筆之官，莫之或辨。史遷、班固，猶且致疑。馬季長創謂璣衡為渾天儀。鄭玄亦云；「其轉運者為璣，其持正者為衡，皆以玉為之。七政者，日月五星也。以璣衡視其行度，以觀天意也。」故王蕃云：「渾天儀者，羲、和之舊器，積代相傳，謂之璣衡。其為用也，以察三光，以分宿度者也。又有渾天象者，以著天體，以布星辰。而渾象之法，地當在天中，其勢不便，故反觀其形，地為外匡，於已解者，無異在內。詭狀殊體，而合於理，可謂奇巧。然斯二者，以考於天，蓋密矣。」又云：「古舊渾象，以二分為一度，周七尺三寸半分。而莫知何代
 所造。」今案虞喜云：「落下閎為漢孝武帝於地中轉渾天，定時節，作《泰初歷》。」或其所制也。



 漢孝和帝時，太史揆候，皆以赤道儀，與天度頗有進退。以問典星待詔姚崇等，皆曰《星圖》有規法，日月實從黃道。官無其器。至永元十五年，詔左中郎將賈逵乃始造太史黃道銅儀。至桓帝延熹七年，太史令張衡更以銅制，以四分為一度，周天一丈四尺六寸一分。亦於密室中以漏水轉之，令司之者，閉戶而唱之，以告靈臺之觀天者。〔璣所加，某星始見，某星已中，某星今沒，皆如合符。蕃以古制局小，以布星辰，相去稠概，不得了察。張衡所作，又復傷大，難可轉
 移。蕃今所作，以三分為一度，周一丈九寸五分、四分分之三。長古法三尺六寸五分、四分分之一，減衡法亦三尺六寸五分、四分分之一。渾天儀法，黃赤道各廣一度有半。故今所作渾象，黃赤道各廣四分半，相去七寸二分。又云「黃赤二道，相共交錯，其間相去二十四度。以兩儀準之，二道俱三百六十五度有奇。又赤道見者，常一百八十二度半強。又南北考之，天見者亦一百八十二度半強。是以知天之體圓如彈丸，南北極相去一百八十二度半強也。而陸績所作渾象，形如鳥卵，以施二道，不得如法。若使二道同規，則其間相去不得滿二十四度。
 若令相去二十四度，則黃道當長於赤道。



 又兩極相去，不翅八十二度半強。案績說云：『天東西徑三十五萬七千里，直徑亦然。』則績意亦以天為正圓也。器與言謬，頗為乖僻。」然則渾天儀者，其制有機有衡。既動靜兼狀，以效二儀之情，又周旋衡管，用考三光之分。所以揆正宿度，準步盈虛，求古之遺法也。則先儒所言圓規徑八尺，漢候臺銅儀，蔡邕所欲寢伏其下者是也。



 梁華林重雲殿前所置銅儀，其制則有雙環規相並，間相去三寸許，正豎當子午。



 其子午之間，應南北極之衡，各合而為孔，以象南北樞。植楗於前後以屬焉。又有單橫規，高下正
 當渾之半。皆周市分為度數；署以維辰之位，以象地。又有單規，斜帶南北之中，與春秋二分之日道相應。亦周匝分為度數，而署以維辰，並相連者。



 屬楗植而不動。其里又有雙規相並，如外雙規。內徑八尺，周二丈四尺，而屬雙軸。



 軸兩頭出規外各二寸許，合兩為一。內有孔，圓徑二寸許，南頭入地下，注於外雙規南樞孔中，以象南極。北頭出地上，入於外雙規北樞孔中，以象北極。其運動得東西轉，以象天行。其雙軸之間，則置衡，長八尺，通中有孔，圓徑一寸。當衡之半，兩邊有關，各注著雙軸。衡即隨天象東西轉運，又自於雙軸間得南北低仰。所
 以準驗辰歷，分考次度，其於揆測，唯所欲為之者也。檢其鐫題，是偽劉曜光初六年，史官丞南陽孔挺所造，則古之渾儀之法者也。而宋御史中丞何承天及太中大夫徐爰，各著《宋史》，咸以為即張衡所造。其儀略舉天狀，而不綴經星七曜。魏、晉喪亂，沉沒西戎。義熙十四年，宋高祖定咸陽得之。梁尚書沈約著《宋史》，亦云然，皆失之遠矣。



 後魏道武天興初，命太史令晁崇修渾儀，以觀星象。十有餘載，至明元永興四年壬子，詔造太史候部鐵儀，以為渾天法，考〔璣之正。其銘曰；「於皇大代，配天比祚。赫赫明明，聲烈遐布。爰造茲器，考正宿度。貽法後葉，
 永垂典故。」其制並以銅鐵，唯志星度以銀錯之。南北柱曲抱雙規，東西柱直立，下有十字水平，以植四柱。十字之上，以龜負雙規。其餘皆與劉曜儀大同。即今太史候臺所用也。



 渾天象渾天象者，其制有機而無衡，梁末秘府有，以木為之。其圓如丸，其大數圍。



 南北兩頭有軸。遍體布二十八宿、三家星、黃赤二道及天漢等。別為橫規環，以匡其外。高下管之，以象地。南軸頭入地，注于南植，以象南極。北軸頭出於地上，注于北植，以象北極。正東西運轉。昏明中星，
 既其應度，分至氣節，亦驗，在不差而已。不如渾儀，別有衡管，測揆日月，分步星度者也。吳太史令陳苗云：「先賢制木為儀，名曰渾天。」即此之謂耶？由斯而言，儀象二器，遠不相涉。則張衡所造，蓋亦止在渾象七曜，而何承天莫辨儀象之異，亦為乖失。



 宋文帝以元嘉十三年詔太史更造渾儀。太史令錢樂之依案舊說，採效儀象，鑄銅為之。五分為一度，徑六尺八分少，周一丈八尺二寸六分少。地在天內，不動。



 立黃赤二道之規，南北二極之規，布列二十八宿、北斗極星。置日月五星於黃道上。



 為之杠軸，以象天運。昏明中星，與天相符。梁末，置於文德殿
 前。至如斯制，以為渾儀，儀則內闕衡管。以為渾象，而地不在外。是參兩法，別為一體。就器用而求，猶渾象之流，外內天地之狀，不失其位也。吳時又有葛衡，明達天官，能為機巧。改作渾天，使地居於天中。以機動之，天動而地止，以上應晷度，則樂之之所放述也。到元嘉十七年，又作小渾天，二分為一度，徑二尺二寸，周六尺六寸。安二十八宿中外官星備足。以白青黃等三色珠為三家星。其日月五星，悉居黃道。亦象天運，而地在其中。宋元嘉所造儀象器，開皇九年平陳後，並入長安。大業初，移於東都觀象殿。



 蓋圖晉侍中劉智云：「顓頊造渾儀，黃帝為蓋天。」然此二器，皆古之所制，但傳說義者，失其用耳。昔者聖王正歷明時，作圓蓋以圓列宿。極在其中，回之以觀天象。分三百六十五度、四分度之一，以定日數。日行於星紀，轉回右行，故圓規之，以為日行道。欲明其四時所在，故於春也，則以青為道；於夏也，則以赤為道；於秋也，則以白為道；於冬也，則以黑為道。四季之末，各十八日，則以黃為道。蓋圖已定，仰觀雖明，而未可正昏明，分晝夜，故作渾儀，以象天體。今案自開皇已後，天下一統，靈臺以後魏鐵渾
 天儀，測七曜盈縮，以蓋圖列星坐，分黃赤二道距二十八宿分度，而莫有更為渾象者矣。



 仁壽四年，河間劉焯造《皇極歷》，上啟於東宮。論渾天云：璇璣玉衡，正天之器，帝王欽若，世傳其象。漢之孝武，詳考律歷，糾落下閎、鮮於妄人等，共所營定。逮於張衡，又尋述作，亦其體制，不異閎等。雖閎制莫存，而衡造有器。至吳時，陸績、王蕃，並要修鑄。績小有異，蕃乃事同。宋有錢樂之，魏初晁崇等，總用銅鐵，小大有殊，規域經模，不異蕃造。觀蔡邕《月令章句》，鄭玄注《考靈曜》，勢同衡法，迄今不改。焯以愚管，留情推測，見其數制，莫不違爽。失之千里，差若毫厘，大象
 一乖，餘何可驗。況赤黃均度，月無出入，至所恆定，氣不別衡。分刻本差，輪回守故。其為疏謬，不可復言。亦既由理不明，致使異家間出。蓋及宣夜，三說並驅，平、昕、安、穹，四天騰沸。至當不二，理唯一揆，豈容天體，七種殊說？又影漏去極，就渾可推，百骸共體，本非異物。此真已驗，彼偽自彰，豈朗日未暉，爝火不息，理有而闕，詎不可悲者也？昔蔡邕自朔方上書曰：「以八尺之儀，度知天地之象，古有其器，而無其書。常欲寢伏儀下，案度成數，而為立說。」邕以負罪朔裔，書奏不許。邕若蒙許，亦必不能。邕才不逾張衡，衡本豈有遺思也？則有器無書，觀不能悟。焯
 今立術，改正舊渾。又以二至之影，定去極晷漏，並天地高遠，星辰運周，所宗有本，皆有其率。祛今賢之巨惑，稽往哲之群疑，豁若雲披，朗如霧散。為之錯綜，數卷已成，待得影差，謹更啟送。



 又云：「《周官》夏至日影，尺有五寸。張衡、鄭玄、王番、陸績先儒等，皆以為影千里差一寸。言南戴日下萬五千里，表影正同，天高乃異。考之算法，必為不可。寸差千里，亦無典說，明為意斷，事不可依。今交、愛之州，表北無影，計無萬里，南過戴日。是千里一寸，非其實差。焯今說渾，以道為率，道里不定，得差乃審。既大聖之年，升平之日，厘改群謬，斯正其時。請一水工並解算
 術士，取河南、北平地之所，可量數百里，南北使正。審時以漏，平地以繩，隨氣至分，同日度影。得其差率，里即可知。則天地無所匿其形，辰象無所逃其數，超前顯聖，效象除疑。請勿以人廢言。」不用。至大業三年，敕諸郡測影，而焯尋卒，事遂寢廢。



 地中《周禮·大司徒職》：「以土圭之法，測土深，正日景，以求地中。」此則渾天之正說，立儀象之大本。故云：「日南則景短多暑，日北則景長多寒，日東則景夕多風，日西則景朝多陰。日至之景，尺有五寸，謂之地中。天地之所合也。四時
 之所交也，風雨之所會也，陰陽之所和也。然則百物阜安，乃建王國焉。」又《考工記·匠人》：「建國，水地以縣。置Ｓ以縣，眡以景。為規，識日出之景與日入之景。晝參諸日中之景，夜考之極星，以正朝夕。」案土圭正影，經文闕略，先儒解說，又非明審。祖恆錯綜經注，以推地中。其法曰：「先驗昏旦，定刻漏，分辰次。乃立儀表於準平之地，名曰南表。漏刻上水，居日之中，更立一表於南表影末，名曰中表。夜依中表，以望北極樞，而立北表，令參相直。三表皆以懸準定，乃觀。三表直者，其立表之地，即當子午之正。三表曲者，地偏僻。每觀中表，以知所偏。中表在西，則立
 表處在地中之西，當更向東求地中。若中表在東，則立表處在地中之東也，當更向西求地中。取三表直者，為地中之正。又以春秋二分之日，旦始出東方半體，乃立表於中表之東，名曰東表。令東表與日及中表參相直。視日之夕，日入西方半體，又立表於中表之西，名曰西表。亦從中表西望西表及日，參相直。乃觀三表直者，即地南北之中也。若中表差近南，則所測之地在卯酉之南。



 中表差在北，則所測之地在卯酉之北。進退南北，求三表直正東西者，則其地處中，居卯酉之正也。」



 晷影
 昔者周公測晷影於陽城，以參考歷紀。其於《周禮》，在《大司徒之職》：「以土圭之法，測土深，正日景，以求地中。日至之景，尺有五寸，則天地之所合，四時之所交。百物阜安，乃建王國。」然則日為陽精，玄象之著然者也。生靈因之動息，寒暑由其遞代。觀陰陽之升降，揆天地之高遠，正位辨方，定時考閏，莫近於茲也。古法簡略，旨趣難究，術家考測，互有異同。先儒皆云：「夏至立八尺表於陽城，其影與土圭等。」案《尚書考靈曜》稱：「日永，景尺五寸；日短，景尺三寸。」《易通卦驗》曰：「冬至之日，樹八尺之表，日中視其晷景長短，以占和否。夏至景一尺四寸八分，冬至一丈
 三尺。」《周髀》云：「成周土中，夏至景一尺六寸，冬至景一丈三尺五寸。」劉向《鴻範傳》曰：「夏至景長一尺五寸八分，冬至一丈三尺一寸四分，春秋二分，景七尺三寸六分。」後漢《四分歷》、魏《景初歷》、宋《元嘉歷》、大明祖沖之歷，皆與《考靈曜》同。漢、魏及宋，所都皆別，四家歷法，候影則齊。且緯候所陳，恐難依據。劉向二分之影，直以率推，非因表候定其長短。然尋晷影尺丈，雖有大較，或地域不改，而分寸參差，或南北殊方，而長短維一。蓋術士未能精驗，馮占所以致乖。今刪其繁雜，附於此云。



 梁天監中，祖恆造八尺銅表，其下與圭相連。圭上為溝，置水，以取平正。



 揆
 測日晷，求其盈縮。至大同十年，太史令虞廣刂又用九尺表格江左之影。夏至一尺三寸二分，冬至一丈三尺七分，立夏、立秋二尺四寸五分，春分、秋分五尺三寸九分。陳氏一代，唯用梁法。齊神武以洛陽舊器並徙鄴中，以暨文宣受終，竟未考驗。至武平七年，訖干景禮始薦劉孝孫、張孟賓等於後主。劉、張建表測影，以考分至之氣。草創未就，仍遇朝亡。周自天和以來，言歷者紛紛復出。亦驗二至之影，以考歷之精粗。及高祖踐極之後，大議造歷。張胄玄兼明揆測，言日長之瑞。有詔司存，而莫能考決。至開皇十九年，袁充為太史令，欲成胄玄舊事，復
 表曰：「隋興已後，日景漸長。開皇元年冬至之影，長一丈二尺七寸二分，自爾漸短。至十七年冬至影，一丈二尺六寸三分。四年冬至，在洛陽測影，長一丈二尺八寸八分。二年夏至影，一尺四寸八分，自爾漸短。至十六年夏至影，一尺四寸五分。其十八年冬至，陰雲不測。元年、十七年、十八年夏至，亦陰雲不測。《周官》以土圭之法正日影，日至之影，尺有五寸。鄭玄云：『冬至之景，一丈三尺。』今十六年夏至之影，短於舊五分，十七年冬至之影，短於舊三寸七分。日去極近，則影短而日長；去極遠，則影長而日短。行內道則去極近，行外道則去極遠。《堯典》云：『日
 短星昴，以正仲冬。』據昴星昏中，則知堯時仲冬，日在須女十度。以歷數推之，開皇以來冬至，日在斗十一度，與唐堯之代，去極俱近。謹案《元命包》云：『日月出內道，〔璣得其常，天帝崇靈，聖王初功。』京房《別對》曰：『太平日行上道，升平日行次道，霸代日行下道。』伏惟大隋啟運，上感乾元，影短日長，振古希有。」



 是時廢庶人勇，晉王廣初為太子，充奏此事，深合時宜。上臨朝謂百官曰：「景長之慶，天之祐也。今太子新立，當須改元，宜取日長之意，以為年號。」由是改開皇二十一年為仁壽元年。此後百工作役，並加程課，以日長故也。皇太子率百官詣闕陳賀。案
 日徐疾盈縮無常，充等以為祥瑞，大為議者所貶。



 又《考靈曜》、《周髀》張衡《靈憲》及鄭玄注《周官》，並云：「日影於地，千里而差一寸。」案宋元嘉十九年壬午，使使往交州測影。夏至之日，影出表南三寸二分。何承天遙取陽城，云夏至一尺五寸。計陽城去交州，路當萬里，而影實差一尺八寸二分。是六百里而差一寸也。又當梁大同中，二至所測，以八尺表率取之，夏至當一尺一寸七分強。後魏信都芳注《周髀四術》，稱永平元年戊子，當梁天監之七年，見洛陽測影，又見公孫崇集諸朝士，共觀秘書影。同是夏至日，其中影皆長一尺五寸八分。以此推之，金陵去
 洛，南北略當千里，而影差四寸。則二百五十里而影差一寸也。況人路迂回，山川登降，方於鳥道，所校彌多，則千里之言，未足依也。其揆測參差如此，故備論之。



 漏刻昔黃帝創觀漏水，制器取則，以分晝夜。其後因以命官，《周禮》挈壺氏則其職也。其法，總以百刻，分於晝夜。冬至晝漏四十刻，夜漏六十刻。夏至晝漏六十刻，夜漏四十刻。春秋二分，晝夜各五十刻。日未出前二刻半而明，既沒後二刻半乃昏。減夜五刻，以益晝漏，謂之昏旦。漏刻皆隨氣增損。冬夏二至之間，晝夜長短，凡差二十刻。每
 差一刻為一箭。冬至互起其首，凡有四十一箭。晝有朝，有禺，有中，有晡，有夕。夜有甲、乙、丙、丁、戊。昏旦有星中。每箭各有其數，皆所以分時代守，更其作役。



 漢興，張蒼因循古制，猶多疏闊。及孝武考定星歷，下漏以追天度，亦未能盡其理。劉向《鴻範傳》記武帝時所用法云：「冬夏二至之間，一百八十餘日，晝夜差二十刻。」大率二至之後，九日而增損一刻焉。至哀帝時，又改用晝夜一百二十刻，尋亦寢廢。至王莽竊位，又遵行之。光武之初，亦以百刻九日加減法，編於《甲令》，為《常符漏品》。至和帝永元十四年，霍融上言：「官歷率九日增減一刻，不與天相應。或
 時差至二刻半，不如夏歷漏刻，隨日南北為長短。」乃詔用夏歷漏刻。依日行黃道去極，每差二度四分，為增減一刻。凡用四十八箭，終於魏、晉，相傳不改。



 宋何承天以月蝕所在，當日之衡，考驗日宿，知移舊六度。冬至之日，其影極長，測量晷度，知冬至移舊四日。前代諸漏，春分晝長，秋分晝短，差過半刻。皆由氣日不正，所以而然。遂議造漏法。春秋二分，昏旦晝夜漏各五十五刻。齊及梁初，因循不改。至天監六年，武帝以晝夜百刻，分配十二辰，辰得八刻，仍有餘分。



 乃以晝夜為九十六刻，一辰有全刻八焉。至大同十年，又改用一百八刻。依《尚書考靈
 曜》晝夜三十六頃之數，因而三之。冬至晝漏四十八刻，夜漏六十刻。夏至晝漏七十刻，夜漏三十八刻。春秋二分，晝漏六十刻，夜漏四十八刻。昏旦之數各三刻。先令祖恆為《漏經》，皆依渾天黃道日行去極遠近，為用箭日率。陳文帝天嘉中，亦命舍人硃史造漏，依古百刻為法。周、齊因循魏漏。晉、宋、梁大同，並以百刻分於晝夜。



 隋初，用周朝尹公正、馬顯所造《漏經》。至開皇十四年，鄜州司馬袁充上晷影漏刻。充以短影平儀，均布十二辰，立表，隨日影所指辰刻，以驗漏水之節。十二辰刻，互有多少，時正前後，刻亦不同。其二至二分用箭辰刻之法，今列之
 云。



 冬至：日出辰正，入申正，晝四十刻，夜六十刻。



 子、丑、亥各二刻，寅、戌各六刻，卯、酉各十三刻，辰、申各十四刻，巳、未各十刻，午八刻。



 右十四日改箭。



 春秋二分：日出卯正，入酉正，晝五十刻，夜五十刻。



 子四刻，醜、亥七刻，寅、戌九刻，卯、酉十四刻，辰、申九刻，巳、未七刻，午四刻。



 右五日改箭。



 夏至：日出寅正，入戌正，晝六十刻，夜四十刻。



 子八刻，醜、亥十刻，寅、戌十四刻，卯、酉十三刻，辰、申六刻，巳、未二刻，午二刻。



 右一十九日，加減一刻，改箭。



 袁充素不曉渾天黃道去極之數，茍役私智，變改舊章，其於施用，未為精密。



 開皇十七年，張胄玄用後魏渾天鐵儀，測知春秋二分，日出卯酉之北，不正當中。與何承天所測頗同，皆日出卯三刻五十五分，入酉四刻二十五分。晝漏五十刻十一分，夜漏四十九刻四十分，晝夜差六十分刻之四十。仁壽四年，劉焯上《皇極歷》，有日行
 遲疾，推二十四氣，皆有盈縮定日。春秋分定日，去冬至各八十八日有奇，去夏至各九十三日有奇。二分定日，晝夜各五十刻。又依渾天黃道，驗知冬至夜漏五十九刻、一百分刻之八十六，晝漏四十刻一十四分，夏至晝漏五十九刻八十六分，夜漏四十刻一十四分。冬夏二至之間，晝夜差一十九刻、一百分刻之七十二。胄玄及焯漏刻，並不施用。然其法制，皆著在歷術，推驗加時，最為詳審。



 大業初，耿詢作古欹器，以漏水注之，獻於煬帝。帝善之，因令與宇文愷依後魏道士李蘭所修道家上法稱漏制，造稱水漏器，以充行從。又作候影分箭上水
 方器，置於東都乾陽殿前鼓下司辰。又作馬上漏刻，以從行辨時刻。揆日晷，下漏刻，此二者，測天地正儀象之本也。晷漏沿革，今古大殊，故列其差，以補前闕。



 經星中宮北極五星，鉤陳六星，皆在紫宮中。北極，辰也。其紐星，天之樞也。天運無窮，三光迭耀，而極星不移。故曰：「居其所而眾星共之。」賈逵、張衡、蔡邕、王蕃、陸績，皆以北極紐星為樞，是不動處也。祖恆以儀準候不動處，在紐星之末，猶一度有餘。北極大星，太一之座也。第一星主月，太子也。第二星主日，帝王也。第三星主五星，庶子也。所謂第
 二星者，最赤明者也。北極五星，最為尊也。



 中星不明，主不用事。右星不明，太子憂。鉤陳，後宮也，太帝之正妃也，太帝之坐也。北四星曰女御宮，八十一御妻之象也。鉤陳口中一星，曰天皇太帝。其神曰耀魄寶，主御群靈，秉萬神圖。抱極樞四星曰四輔，所以輔佐北極，而出度授政也。



 太帝上九星曰華蓋，蓋所以覆蔽太帝之坐也。又九星直曰杠。蓋下五星曰五帝內坐，設敘順，帝所居也。客犯紫宮中坐，大臣犯主。華蓋杠旁六星曰六甲，可以分陰陽而紀節候，故在帝旁，所以布政教而授人時也。極東一星曰柱下史，主記過。古者有左右史，此之象也。
 柱史北一星曰女史，婦人之微者，主傳漏。故漢有侍史。傳舍九星在華蓋上，近河，賓客之館，主胡人入中國。客星守之，備奸使，亦曰胡兵起。傳舍南河中五星曰造父，御官也，一曰司馬，或曰伯樂。星亡，馬大貴。西河中九星如鉤狀，曰鉤星，伸則地動。天一一星，在紫宮門右星南，天帝之神也，主戰鬥，知人吉兇者也。太一一星，在天一南，相近，亦天帝神也，主使十六神，知風雨水旱，兵革饑饉，疾疫災害所生之國也。



 紫宮垣十五星，其西蕃七，東蕃八，在北斗北。一曰紫微，太帝之坐也，天子之常居也，主命，主度也。一曰長垣，一曰天營，一曰旗星，為蕃衛，備
 蕃臣也。



 宮闕兵起，旗星直，天子出，自將宮中兵。東垣下五星曰天柱，建政教，懸圖法之所也。常以朔望日懸禁令於天柱，以示百司。《周禮》以正歲之月，懸法象魏，此之類也。門內東南維五星曰尚書，主納言，夙夜諮謀，龍作納言，此之象也。尚書西二星曰陰德、陽德，主周急振無。宮門左星內二星曰大理，主平刑斷獄也。門外六星曰天床，主寢舍，解息燕休。西南角外二星曰內廚，主六宮之飲食，主後夫人與太子宴飲。東北維外六星曰天廚，主盛饌。



 北斗七星，輔一星在太微北，七政之樞機，陰陽之元本也，故運乎天中，而臨制四方，以建四時而均五
 行也。魁四星為〔璣，杓三星為玉衡。又象號令之主，又為帝車，取乎運動之義也。又魁第一星曰天樞，二曰〔，三曰璣，四曰權，五曰玉衡，六曰開陽，七曰搖光。一至四為魁，五至七為杓。樞為天，〔為地，璣為人，權為時，玉衡為音，開陽為律，搖光為星。石氏云：「第一曰正星，主陽德，天子之象也。二曰法星，主陰刑，女主之位也。三曰令星，主禍害也。四曰伐星，主天理，伐無道。五曰殺星，主中央，助四旁，殺有罪。六曰危星，主天倉五穀。七曰部星，亦曰應星，主兵。」又云：「一主天，二主地，三主火，四主水，五主土，六主木，七主金。」又曰：「一主秦，二主楚，三主梁，四主吳，五
 主趙，六主燕，七主齊。」



 魁中四星，為貴人之牢，曰天理也。輔星傅乎開陽，所以佐鬥成功也。又曰：「主危正，矯不平。」又曰：「丞相之象也。」七政星明，其國昌。不明，國殃。



 斗旁欲多星則安，斗中少星則人恐上，天下多訟法者。無星二十日。有輔星明而鬥不明，臣強主弱。半明輔不明，主強臣弱也。杓南三星及魁第一星，皆曰三公，宣德化，調七政，和陰陽之官也。



 文昌六星，在北斗魁前，天之六府也，主集計天道。一曰上將，大將建威武。



 二曰次將，尚書正左右。三曰貴相，太常理文緒。四曰司祿、司中，司隸賞功進。



 五曰司命、司怪，
 太史主滅咎。六曰司寇，大理佐理寶。所謂一者，起北斗魁前，近內階者也。明潤，大小齊，天瑞臻。



 文昌北六星曰內階，天皇之陛也。相一星在北斗南。相者總領百司而掌邦教，以佐帝王，安邦國，集眾事也。其明吉。太陽守一星，在相西，大將大臣之象也，主戒不虞，設武備也。非其常，兵起。西北四星曰勢。勢，腐刑人也。天牢六星在北斗魁下，貴人之牢也，主愆過，禁暴淫。



 太微，天子庭也，五帝之坐也，亦十二諸侯府也。其外蕃，九卿也。一曰太微為衡。衡，主平也。又為天庭，理法平辭，監升授德，列宿受符，諸神考節，舒情稽疑也。南蕃中二星間曰端門。東曰左
 執法，廷尉之象也。西曰右執法，御史大夫之象也。執法，所以舉刺兇奸者也。左執法之東，左掖門也。右執法之西，右掖門也。東蕃四星，南第一曰上相，其北東太陽門也。第二星曰次相，其北中華東門也。



 第三星曰次將，其北東太陰門也。第四星曰上將。所謂四輔也。西蕃四星：南第一星曰上將，其北西太陽門也。第二星曰次將，其北中華西門也。第三曰次相，其北西太陰門也。第四星曰上相。亦四輔也。東西蕃有芒及搖動者，諸侯謀天子也。執法移則刑罰尤急。月、五星所犯中坐，成刑。月、五星入太微軌道，吉。



 西南角外三星曰明堂，天子布政之宮
 也。明堂西三星曰靈臺，觀臺也。主觀雲物，察符瑞，候災變也。左執法東北一星曰謁者，主贊賓客也。謁者東北三星曰三公內坐，朝會之所居也。三公北三星曰九卿內坐，主治萬事。九卿西五星曰內五諸侯，內侍天子，不之國者也。闢雍之禮得，則太微諸侯明。



 黃帝坐一星，在太微中，含樞紐之神也。天子動得天度，止得地意，從容中道，則太微五帝坐明，坐以光。黃帝坐不明，人主求賢士以輔法，不然則奪勢。又曰太微五坐小弱青黑，天子國亡。四帝坐四星，四星夾黃帝坐。東方星，蒼帝靈威仰之神也。南方星，赤帝熛怒之神也。西方星，白帝招距之
 神也。北方星，黑帝葉光紀之神也。



 五帝坐北一星曰太子，帝儲也。太子北一星曰從官，侍臣也。帝坐東北一星曰幸臣。屏四星在端門之內，近右執法。屏，所以壅蔽帝庭也。執法主刺舉，臣尊敬君上，則星光明潤澤。郎位十五星，在帝坐東北，一曰依烏，郎位也。周官之元士，漢官之光祿、中散、諫議、議郎、三署郎中，是其職也。或曰今之尚書也。郎位主衛守也。其星明，大臣有劫主。又曰客犯上。其星不具，後死，幸臣誅。客星入之，大臣為亂。郎將一星在郎位北，主閱具，所以為武備也。武賁一星，在太微西蕃北，下臺南，靜室旄頭之騎官也。常陳七星，如畢狀，
 在帝坐北，天子宿衛武賁之土，以設強毅也。星搖動，天子自出，明則武兵用，微則武兵弱。



 三臺六星，兩兩而居，起文昌，列招搖、太微。一曰天柱，三公之位也。在天曰三臺，主開德宣符也。西近文昌二星曰上臺，為司命，主壽。次二星曰中臺，為司中，主宗。東二星曰下臺，為司祿，主兵，所以昭德塞違也。又曰三臺為天階，太一躡以上下。一曰泰階，上星為天子，下星為女主；中階，上星為諸侯三公，下星為卿大夫；下階，上星為士，下星為庶人。所以和陰陽而理萬物也。其星有變，各以所主占人。君臣和集，如其常度。



 南四星曰內平，近職執法平罪之官也。中臺之
 北一星曰大尊，貴戚也。下臺南一星曰武賁，衛官也。



 攝提六星，直斗杓之南，主建時節，伺禨祥。攝提為楯，以夾擁帝席也，主九卿。明大，三公恣，客星入之，聖人受制。西三星曰周鼎，主流亡。大角一星，在攝提間。大角者，天王座也。又為天棟，正經紀。北三星曰帝席，主宴獻酬酢。梗河三星，在大角北。梗河者，天矛也。一曰天鋒，主胡兵。又為喪，故其變動應以兵喪也。星亡，其國有兵謀。招搖一星在其北，一曰矛楯，主胡兵。占與梗河略相類也。招搖與北斗杓間曰天庫。星去其所，則有庫開之祥也。招搖欲與棟星、梗河、北斗相應，則胡常來受命於中國。招搖
 明而不正，胡不受命。玄戈二星，在招搖北。



 玄戈所主，與招搖同。或云主北夷。客星守之，胡大敗。天槍三星，在北斗杓東。



 一曰天鉞，天之武備也。故在紫宮之左，所以禦難也。女床三星，在其北，後宮御也，主女事。天棓五星，在女床北，天子先驅也，主忿爭與刑罰，藏兵，亦所以禦難也。槍棓皆以備非常也。一星不具，國兵起。



 東七星曰扶筐，盛桑之器，主勸蠶也。七公七星，在招搖東，天之相也，三公之象，主七政。貫索九星在其前，賤人之牢也。一曰連索，一曰運營，一曰天牢，主法律，禁暴強也。牢口一星為門，欲其開也。九星皆明，天下獄煩。七星見，小赦；五星，
 大赦。動則斧金質用，中空則更元。《漢志》云十五星。天紀九星，在貫索東，九卿也。九河主萬事之紀，理怨訟也。明則天下多辭訟，亡則政理壞，國紀亂，散絕則地震山崩。織女三星，在天紀東端，天女也，主果瓜絲帛珍寶也。王者至孝，神祗咸喜，則織女星俱明，天下和平。大星怒角，布帛貴。東足四星曰漸臺，臨水之臺也。主晷漏律呂之事。西之五星曰輦道，王者嬉游之道也，漢輦道通南、北宮象也。



 左右角間二星曰平道之官。平道西一星曰進賢，主卿相舉逸才。角北二星曰天田。亢北六星曰亢池。亢，舟航也；池，水也。主送往迎來。氐北一星曰天乳，主甘露。
 房中道一星曰歲，守之，陰陽平。房西二星南北列，曰天福，主乘輿之官，若《禮》巾車、公車之政。主祠事。東咸、西咸各四星，在房、心北，日月五星之道也。房之戶，所以防淫佚也。星明則吉，暗則兇。月、五星犯守之，有陰謀。東咸西三星，南北列，曰罰星，主受金贖。鍵閉一星，在房東北，近鉤鈐，主關鑰。



 天市垣二十二星，在房心東北，主權衡，主聚眾。一曰天旗庭，主斬戮之事也。



 市中星眾潤澤則歲實，星稀則歲虛。熒惑守之，戮不忠之臣。又曰，若怒角守之，戮者臣殺主。慧星除之，為徙市易都。客星入之，兵大起，出之有貴喪。市中六星臨箕，曰市樓市府也，主市價
 律度。其陽為金錢，其陰為珠玉。變見，各以所主占之。北四星曰天斛，主量者也。斛西北二星曰列肆，主寶玉之貨。市門左星內二星曰車肆，主眾賈之區。



 帝坐一星，在天市中，候星西，天庭也。光而潤則天子吉，威令行。微小兇，大人當之。侯一星，在帝坐東北，主伺陰陽也。明大輔臣強，四夷開。候細微則國安，亡則主失位，移則主不安。宦者四星，在帝坐西南，侍主刑餘之人也。星微則吉，明則兇，非其常，宦者有憂。斗五星，在宦者南，主平量。仰則天下斗斛不平，覆則歲穰。宗正二星，在帝坐東南，宗大夫也。慧星守之，若失色，宗正有事。客星守動，則天子親
 屬有變。客星守之，貴人死。宗星二，在候星東，宗室之象，帝輔血脈之臣也。客星守之，宗人不和。東北二星曰帛度，東北二星曰屠肆，各主其事。



 天江四星在尾北，主太陰。江星不具，天下津河關道不通。明若動搖，大水出，大兵起。參差則馬貴。熒惑守之，有立王。客星入之。河津絕。



 天籥八星，在南斗杓西，主關閉。建星六星，在南斗北，亦曰天旗，天之都關也。為謀事，為天鼓，為天馬。南二星，天庫也。中央二星，市也，鈇金質也。上二星，旗跗也。斗建之間，三光道也。星動則人勞。月暈之，蛟龍見，牛馬疫。月、五星犯之，大臣相譖，臣謀主；亦為關梁不通，有大水。東南四星曰
 狗國，主鮮卑、烏丸、沃且。熒惑守之，外夷為變。太白逆守之，其國亂。客星犯守之，有大盜，其王且來。狗國北二星曰天雞，主候時。天弁九星在建星北，市官之長也。主列肆圜闠，若市籍之事，以知市珍也。星欲明，吉。慧星犯守之，糴貴，囚徒起兵。



 河鼓三星，旗九星，在牽牛北，天鼓也，主軍鼓，主鈇金質。一曰三武，主天子三將軍。中央大星為大將軍，左星為左將軍，右星為右將軍。左星，南星也，所以備關梁而距難也，設守阻險，知謀徵也。旗即天鼓之旗，所以為旌表也。左旗九星，在鼓左旁。鼓欲正直而明，色黃光澤，將吉；不正，為兵憂也。星怒馬貴，動則兵起，曲
 則將失計奪勢。旗星戾，亂相陵。旗端四星南北列，曰天桴。桴，鼓桴也。星不明，漏刻失時。前近河鼓，若桴鼓相直，皆為桴鼓用。



 離珠五星，在須女北，須女之藏府也，女子之星也。星非故，後宮亂。客星犯之，後宮兇。虛北二星曰司命，北二星曰司祿，又北二星曰司危，又北二星曰司非。



 司命主舉過行罰，滅不祥。司祿增年延德，故在六宗北。犯司危，主驕佚亡下。司非以法多就私。瓠瓜五星，在離珠北，主陰謀，主後宮，主果食。明則歲熟，微則歲惡，後失勢。非其故，則山搖，穀多水。旁五星曰敗瓜，主種。天津九星，梁，所以度神通四方也。一星不備，津關道不通。星
 明動則兵起如流沙，死人亂麻。微而參差，則馬貴若死。星亡，若從河水為害，或曰水賊稱王也。東近河邊七星曰車府，主車之官也。車府東南五星曰人星，主靜眾庶，柔遠能邇。一曰臥星，主防淫。



 其南三星內析，東南四星曰杵臼，主給軍糧。客星入之，兵起，天下聚米。天津北四星如衡狀，曰奚仲，古車正也。



 騰蛇二十二星，在營室北，天蛇星主水蟲。星明則不安，客星守之，水雨為災，水物不收。王良五星，在奎北，居河中，天子奉車御官也。其四星曰天駟，旁一星曰王良，亦曰天馬。其星動，為策馬，車騎滿野。亦曰王良梁，為天橋，主御風雨水道，故或占津
 梁。其星移，有兵，亦曰馬病。客星守之，橋不通。前一星曰策，王良之御策也，主天子僕，在王良旁。若移在馬後，是謂策馬，則車騎滿野。閣道六星，在王良前，飛道也。從紫宮至河，神所乘也。一曰閣道，主道里，天子游別宮之道也。亦曰閣道，所以捍難滅咎也。一曰王良旗，一曰紫宮旗，亦所以為旌表，而不欲其動搖。旗星者，兵所用也。傅路一星，在閣道南，旁別道也。備閣道之敗，復而乘之也。一曰太僕，主御風雨，亦游從之義也。東壁北十星曰天廄，主馬之官，若今驛亭也，主傳令置驛，逐漏馳騖，謂其行急疾，與晷漏競馳。



 天將軍十二星，在婁北，主武兵。中
 央大星，天之大將也。外小星，吏士也。



 大將星搖，兵起，大將出。小星不具，兵發。南一星曰軍南門，主誰何出入。太陵八星，在胃北。陵者，墓也。太陵卷舌之口曰積京，主大喪也。積京中星絕，則諸侯有喪，民多疾，兵起，粟聚。少則粟散。星守之，有土功。太陵中一星曰積尸，明則死人如山。天船九星，在太陵北，居河中。一曰舟星，主度，所以濟不通也，亦主水旱。不在漢中，津河不通。中四星欲其均明，即天下大安。不則兵若喪。客彗星出入之，為大水，有兵。中一星曰積水，候水災。昴西二星曰天街，三光之道，主伺候關梁中外之境。天街西一星曰月。卷舌六星在
 北，主口語，以知佞讒也。曲者吉，直而動，天下有口舌之害。中一星曰天讒，主巫醫。



 五車五星，三柱九星，在畢北。五車者，五帝車舍也，五帝坐也，主天子五兵，一曰主五穀豐耗。西北大星曰天庫，主太白，主秦。次東北星曰獄，主辰星，主燕、趙。次東星曰天倉，主歲星，主魯、衛。次東南星曰司空，主填星，主楚。次西南星曰卿星，主熒惑，主魏。五星有變，皆以其所主而占之。三柱，一曰三泉，一曰休，一曰旗。五車星欲均明，闊狹有常也。天子得靈臺之禮，則五車、三柱均明。



 中有五星曰天潢。天潢南三星曰咸池，魚囿也。月、五星入天潢，兵起，道不通，天下亂，易政。咸
 池明，有龍墮死，猛獸及狼害人，若兵起。



 五車南六星曰諸王，察諸侯存亡。西五星曰厲石，金若客星守之，兵動。北八星曰八穀，主候歲。八穀一星亡，一穀不登。天關一星，在五車南，亦曰天門，日月所行也，主邊事，主開閉。芒角，有兵。五星守之，貴人多死。



 東井鉞前四星曰司怪，主候天地日月星辰變異，及鳥獸草木之妖，明主聞災，修德保福也。司怪西北九星曰坐旗，君臣設位之表也。坐旗西四星曰天高，臺榭之高，主遠望氣象。天高西一星曰天河，主察山林妖變。南河、北河各三星，夾東井。



 一曰天高天之闕門，主關梁。南河曰南戍，一曰南宮，一曰陽
 門，一曰越門，一曰權星，主火。北河一曰北戍，一曰北宮，一曰陰門，一曰胡門，一曰衡星，主水。



 兩河戍間，日月五星之常道也。河戍動搖，中國兵起。南河三星曰闕丘，主宮門外象魏也。五諸侯五星，在東井北，主刺舉，戒不虞。又曰理陰陽，察得失。亦曰主帝心。一曰帝師，二曰帝友，三曰三公，四曰博士，五曰太史。此五者常為帝定疑議。星明大潤澤，則天下大治，角則禍在中。五諸侯南三星曰天樽，主盛饘粥，以給酒食之正也。積薪一星，在積水東，供給庖廚之正也。水位四星，在東井東，主水衡。客星若水火守犯之，百川流溢。



 軒轅十七星，在七星北。軒轅，
 黃帝之神，黃龍之體也。後妃之主，士職也。



 一曰東陵，一曰權星，主雷雨之神。南大星，女主也。次北一星，妃也。次，將軍也。其次諸星，皆次妃之屬也。女主南小星，女御也。左一星少民，少後宗也。右一星大民，太后宗也。欲其色黃小而明也。軒轅右角南三星曰酒旗，酒官之旗也，主饗宴飲食。五星守酒旗，天下大甫，有酒肉財物，賜若爵宗室。酒旗南二星曰天相，丞相之象也。軒轅西四星曰爟，爟者烽火之爟也，邊亭之警候。



 爟北四星曰內平。少微四星，在太微西，士大夫之位也。一名處士，亦天子副主，或曰博士官。一曰主衛掖門。南第一星處士，第二星
 議士，第三星博士，第四星大夫。明大而黃，則賢士舉也。月、五星犯守之，處士、女主憂，宰相易。南四星曰長垣，主界域及胡夷。熒惑入之，胡入中國。太白入之，九卿謀。



\end{pinyinscope}