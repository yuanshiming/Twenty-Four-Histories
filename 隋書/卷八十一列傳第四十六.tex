\article{卷八十一列傳第四十六}

\begin{pinyinscope}

 東夷高麗高麗之先，出自夫餘。夫餘王嘗得河伯女，因閉於室內，為日光隨而照之，感而遂孕，生一大卵，有一男子破殼而出，名曰硃蒙。夫餘之臣以硃蒙非人所生，咸請殺之，王不聽。及壯，因從獵，所獲居多，又請殺之。其母以告硃蒙，硃蒙棄夫餘東南走。遇一大水，深不可越。硃蒙曰：「我是河伯外孫，日之子也。今有難，而追兵且及，如何得渡？」
 於是魚鱉積而成橋，硃蒙遂渡，追騎不得濟而還。硃蒙建國，自號高句麗，以高為氏。硃蒙死，子閭達嗣。至其孫莫來興兵，遂並夫餘。



 至裔孫位宮，以魏正始中入寇西安平，毌丘儉拒破之。位宮玄孫之子曰昭列帝，為慕容氏所破，遂入丸都，焚其宮室，大掠而還。昭列帝後為百濟所殺。其曾孫璉，遣使後魏。璉六世孫湯，在周遣使朝貢，武帝拜湯上開府、遼東郡公、遼東王。高祖受禪，湯復遣使詣闕，進授大將軍，改封高麗王。歲遣使朝貢不絕。



 其國東西二千里，南北千餘里。都於平壤城，亦曰長安城，東西六里，隨山屈曲，南臨浿水。復有國內城、漢城，並
 其都會之所，其國中呼為「三京」。與新羅每相侵奪，戰爭不息。官有太大兄，次大兄，次小兄，次對盧，次意侯奢，次烏拙，次太大使者，次大使者，次小使者，次褥奢，次翳屬，次仙人，凡十二等。復有內評、外評、五部褥薩。人皆皮冠，使人加插鳥羽。貴者冠用紫羅，飾以金銀。服大袖衫，大口褲，素皮帶，黃革屨。婦人裙襦加襈。兵器與中國略同。每春秋校獵，王親臨之。人稅布五匹，穀五石。游人則三年一稅，十人共細布一匹，租戶一石，次七斗，下五斗。反逆者縛之於柱，爇而斬之，籍沒其家。盜則償十倍。用刑既峻，罕有犯者。樂有五弦、琴、箏、篳篥、橫吹、簫、鼓之屬，吹
 蘆以和曲。每年初，聚戲於浿水之上，王乘腰輿，列羽儀以觀之。事畢，王以衣服入水，分左右為二部，以水石相濺擲，喧呼馳逐，再三而止。俗好蹲踞。潔凈自喜，以趨走為敬，拜則曳一腳，立各反拱，行必搖手。性多詭伏。父子同川而浴，共室而寢。婦人淫奔，俗多游女。有婚嫁者，取男女相悅，然即為之，男家送豬酒而已，無財聘之禮。或有受財者，人共恥之。死者殯於屋內，經三年，擇吉日而葬。居父母及夫之喪，服皆三年，兄弟三月。初終哭泣，葬則鼓舞作樂以送之。埋訖，悉取死者生時服玩車馬置於墓側，會葬者爭取而去。敬鬼神，多淫祠。



 開皇初，頻有
 使入朝。及平陳之後，湯大懼，治兵積穀，為守拒之策。十七年，上賜湯璽書曰：朕受天命，愛育率土，委王海隅，宣揚朝化，欲使圓首方足，各遂其心。王每遣使人，歲常朝貢，雖稱籓附，誠節未盡。王既人臣，須同朕德，而乃驅逼靺鞨，固禁契丹。諸籓頓顙，為我臣妾，忿善人之慕義，何毒害之情深乎？太府工人，其數不少，王必須之，自可聞奏。昔年潛行財貨，利動小人，私將弩手，逃竄下國。



 豈非修理兵器，意欲不臧，恐有外聞，故為盜竊？時命使者，撫尉王籓，本欲問彼人情，教彼政術。王乃坐之空館，嚴加防守，使其閉目塞耳，永無聞見。有何陰惡，弗欲人知，禁
 制官司，畏其訪察？又數遣馬騎，殺害邊人，屢馳奸謀，動作邪說，心在不賓。朕於蒼生，悉如赤子，賜王土宇，授王官爵，深恩殊澤，彰著遐邇。王專懷不信，恆自猜疑，常遣使人，密覘消息，純臣之義，豈若是也？蓋當由朕訓導不明，王之愆違，一已寬恕，今日以後，必須改革。守籓臣之節，奉朝正之典，自化爾籓，勿忤他國，則長享富貴，實稱朕心。彼之一方，雖地狹人少，然普天之下，皆為朕臣。今若黜王，不可虛置，終須更選官屬，就彼安撫。王若灑心易行，率由憲章，即是朕之良臣，何勞別遣才彥也？昔帝王作法，仁信為先，有善必賞，有惡必罰，四海之內，具聞
 朕旨。王若無罪，朕忽加兵，自餘籓國，謂朕何也！王必虛心，納朕此意，慎勿疑惑，更懷異圖。往者陳叔寶代在江陰，殘害人庶，驚動我烽候，抄掠我邊境。朕前後誡敕，經歷十年，彼則恃長江之外，聚一隅之眾，昏狂驕傲，不從朕言。故命將出師，除彼兇逆，來往不盈旬月，兵騎不過數千，歷代逋寇，一朝清蕩，遐邇乂安，人神胥悅。聞王嘆恨，獨致悲傷，黜陟幽明，有司是職，罪王不為陳滅，賞王不為陳存，樂禍好亂，何為爾也？王謂遼水之廣，何如長江？高麗之人，多少陳國？朕若不存含育，責王前愆，命一將軍，何待多力！殷勤曉示，許王自新耳。宜得朕懷，自求
 多福。



 湯得書惶恐，將奉表陳謝，會病卒。子元嗣立。高祖使使拜元為上開府、儀同三司，襲爵遼東郡公，賜衣一襲。元奉表謝恩，並賀祥瑞，因請封王。高祖優冊元為王。



 明年，元率靺鞨之眾萬餘騎寇遼西，營州總管韋沖擊走之。高祖聞而大怒，命漢王諒為元帥，總水陸討之，下詔黜其爵位。時饋運不繼，六軍乏食，師出臨渝關，復遇疾疫，王師不振。及次遼水，元亦惶懼，遣使謝罪，上表稱「遼東糞土臣元」



 雲云。上於是罷兵，待之如初，元亦歲遣朝貢。煬帝嗣位，天下全盛，高昌王、突厥啟人可汗並親詣闕貢獻，於是徵元入朝。元懼籓禮頗闕。大業七年，帝
 將討元之罪，車駕渡遼水，上營於遼東城，分道出師，各頓兵於其城下。高麗率兵出拒，戰多不利，於是皆嬰城固守。帝令諸軍攻之，又敕諸將：「高麗若降者，即宜撫納，不得縱兵。」城將陷，賊輒言請降，諸將奉旨不敢赴機，先令馳奏。比報至，賊守禦亦備，隨出拒戰。如此者再三，帝不悟。由是食盡師老，轉輸不繼，諸軍多敗績，於是班師。是行也，唯於遼水西拔賊武厲邏，置遼東郡及通定鎮而還。九年，帝復親征之，乃敕諸軍以便宜從事。諸將分道攻城，賊勢日蹙。會楊玄感作亂，反書至，帝大懼，即日六軍並還。兵部侍郎斛斯政亡入高麗，高麗具知事實，
 悉銳來追，殿軍多敗。十年，又發天下兵，會盜賊蜂起，人多流亡，所在阻絕，軍多失期。至遼水，高麗亦困弊，遣使乞降，囚送斛斯政以贖罪。帝許之，頓於懷遠鎮，受其降款。



 仍以俘囚軍實歸。至京師，以高麗使者親告於太廟，因拘留之。仍徵元入朝，元竟不至。帝敕諸軍嚴裝，更圖後舉，會天下大亂，遂不克復行。



 百濟百濟之先，出自高麗國。其國王有一侍婢，忽懷孕，王欲殺之，婢云：「有物狀如雞子，來感於我，故有娠也。」王舍之。後遂生一男，棄之廁溷，久而不死，以為神，命養之，名曰
 東明。及長，高麗王忌之，東明懼，逃至淹水，夫餘人共奉之。東明之後，有仇臺者，篤於仁信，始立其國於帶方故地。漢遼東太守公孫度以女妻之，漸以昌盛，為東夷強國。初以百家濟海，因號百濟。歷十餘代，代臣中國，前史載之詳矣。開皇初，其王餘昌遣使貢方物，拜昌為上開府、帶方郡公、百濟王。



 其國東西四百五十里，南北九百餘里，南接新羅，北拒高麗。其都曰居拔城。


官有十六品：長曰左平，次大率，次恩率，次德率，次桿率，次奈率，次將德，服紫帶；次施德，皁帶；次固德，赤帶；次李德，青帶；次對德以下，皆黃帶；次文督，次武督，次佐軍，次振武，次克虞，皆
 用白帶。其冠制並同，唯奈率以上飾以銀花。長史三年一交代。畿內為五部，部有五巷，士人倨焉。五方各有方領一人，方佐貳之。方有十郡，郡有將。其人雜有新羅、高麗、倭等，亦有中國人。其衣服與高麗略同。婦人不加粉黛，女辮發垂後，已出嫁則分為兩道，盤於頭上。俗尚騎射，讀書史，能吏事，亦知醫藥、蓍龜、占相之術。以兩手據地為敬。有僧尼，多寺塔。有鼓角、箜篌、箏、竽、
 \gezhu{
  箎}
 、笛之樂，投壺、圍棋、樗蒲、握槊、弄珠之戲。行宋《元嘉歷》，以建寅月為歲首。國中大姓有八族，沙氏、燕氏、刀氏、解氏、貞氏、國氏、木氏、苗氏。婚娶之禮，略同於華。喪制如高麗。有五穀、牛、豬、
 雞，多不火食。厥田下濕，人皆山居。有巨慄。每以四仲之月，王祭天及五帝之神。立其始祖仇臺廟於國城，歲四祠之。國西南人島居者十五所，皆有城邑。



 平陳之歲，有一戰船漂至海東牟羅國，其船得還，經於百濟，昌資送之甚厚，並遣使奉表賀平陳。高祖善之，下詔曰：「百濟王既聞平陳，遠令奉表，往復至難，若逢風浪，便致傷損。百濟王心跡淳至，朕已委知。相去雖遠，事同言面，何必數遣使來相體悉。自今以後，不須年別入貢，朕亦不遣使往，王宜知之。」使者舞蹈而去。開皇十八年，昌使其長史王辯那來獻方物，屬興遼東之役，遣使奉表，請為軍導。
 帝下詔曰：「往歲為高麗不供職貢，無人臣禮，故命將討之。高元君臣恐懼，畏服歸罪，朕已赦之，不可致伐。」厚其使而遣之。高麗頗知其事，以兵侵掠其境。



 昌死，子餘宣立，死，子餘璋立。大業三年，璋遣使者燕文進朝貢。其年，又遣使者王孝鄰入獻，請討高麗。煬帝許之，令覘高麗動靜。然璋內與高麗通和，挾詐以窺中國。七年，帝親征高麗，璋使其臣國智牟來請軍期。帝大悅，厚加賞錫，遣尚書起部郎席律詣百濟，與相知。明年，六軍渡遼，璋亦嚴兵於境，聲言助軍，實持兩端。尋與新羅有隙，每相戰爭。十年，復遣使朝貢。後天下亂，使命遂絕。



 其南海行三
 月，有牟羅國，南北千餘里，東西數百里，土多麞鹿，附庸於百濟。



 百濟自西行三日，至貊國云。



 新羅新羅國，在高麗東南，居漢時樂浪之地，或稱斯羅。魏將毌丘儉討高麗，破之，奔沃沮。其後復歸故國，留者遂為新羅焉。故其人雜有華夏、高麗、百濟之屬，兼有沃沮、不耐、韓獩之地。其王本百濟人，自海逃入新羅，遂王其國。傳祚至金真平，開皇十四年，遣使貢方物。高祖拜真平為上開府、樂浪郡公、新羅王。其先附庸於百濟，後因百濟征高麗，高麗人不堪戎役，相率歸之，遂致強盛，因襲
 百濟，附庸於迦羅國。



 其官有十七等：其一曰伊罰干，貴如相國；次伊尺干，次迎幹，次破彌干，次大阿尺干，次阿尺干，次乙吉干，次沙咄干，次及伏乾，次大奈摩干，次奈摩，次大舍，次小舍，次吉土，次大烏，次小烏，次造位。外有郡縣。其文字、甲兵同於中國。選人壯健者悉入軍，烽、戍、邏俱有屯管部伍。風俗、刑政、衣服，略與高麗、百濟同。每正月旦相賀，王設宴會，班賚群官。其日拜日月神。至八月十五日，設樂，令官人射，賞以馬布。其有大事，則聚群官詳議而定之。服色尚素。婦人辮發繞頭，以雜彩及珠為飾。婚嫁之禮，唯酒食而已，輕重隨貧富。新婚之夕，女
 先拜舅姑，次即拜夫。死有棺斂，葬起墳陵。王及父母妻子喪，持服一年。田甚良沃，水陸兼種。其五穀、果菜、鳥獸物產，略與華同。大業以來，歲遣朝貢。新羅地多山險，雖與百濟構隙，百濟亦不能圖之。



 靺鞨靺鞨，在高麗之北，邑落俱有酋長，不相總一。凡有七種：其一號粟末部，與高麗相接，勝兵數千，多驍武，每寇高麗中。其二曰伯咄部，在粟末之北，勝兵七千。其三曰安車骨部，在伯咄東北。其四曰拂涅部，在伯咄東。其五曰號室部，在拂涅東。其六曰黑水部，在安車骨西北。其七
 曰白山部，在粟末東南。勝兵並不過三千，而黑水部尤為勁健。自拂涅以東，矢皆石鏃，即古之肅慎氏也。所居多依山水，渠帥曰大莫弗瞞咄，東夷中為強國。有徒太山者，俗甚敬畏，上有熊羆豹狼，皆不害人，人亦不敢殺。地卑濕，築土如堤，鑿穴以居，開口向上，以梯出入。相與偶耕，土多粟麥穄。水氣咸，生鹽於木皮之上。其畜多豬。嚼米為酒，飲之亦醉。



 婦人服布，男子衣豬狗皮。俗以溺洗手面，於諸夷最為不潔。其俗淫而妒，其妻外淫，人有告其夫者，夫輒殺妻，殺而後悔，必殺告者，由是奸淫之事終不發揚。人皆射獵為業，角弓長三尺，箭長尺有二
 寸。常以七八月造毒藥，傅矢以射禽獸，中者立死。



 開皇初，相率遣使貢獻。高祖詔其使曰：「朕聞彼土人庶多能勇捷，今來相見，實副朕懷。朕視爾等如子，爾等宜敬朕如父。」對曰：「臣等僻處一方，道路悠遠，聞內國有聖人，故來朝拜。既蒙勞賜，親奉聖顏，下情不勝歡喜，願得長為奴僕也。」



 其國西北與契丹相接，每相劫掠。後因其使來，高祖誡之曰：「我憐念契丹與爾無異，宜各守土境，豈不安樂？何為輒相攻擊，甚乖我意！」使者謝罪。高祖因厚勞之，令宴飲於前。使者與其徒皆起舞，其曲折多戰鬥之容。上顧謂侍臣曰：「天地間乃有此物，常作用兵意，何其
 甚也！」然其國與隋懸隔，唯粟末、白山為近。



 煬帝初與高麗戰，頻敗其眾，渠帥度地稽率其部來降。拜為右光祿大夫，居之柳城，與邊人來往。悅中國風俗，請被冠帶，帝嘉之，賜以錦綺而褒寵之。及遼東之役，度地稽率其徒以從，每有戰功，賞賜優厚。十三年，從帝幸江都，尋放歸柳城。在途遇李密之亂，密遣兵邀之，前後十餘戰，僅而得免。至高陽，復沒於王須拔。未幾，遁歸羅藝。



 流求國流求國，居海島之中，當建安郡東，水行五日而至。土多山洞。其王姓歡斯氏，名渴剌兜，不知其由來有國代數
 也。彼土人呼之為可老羊，妻曰多拔荼。所居曰波羅檀洞，塹柵三重，環以流水，樹棘為籓。王所居舍，其大一十六間，雕刻禽獸。



 多鬥鏤樹，似橘而葉密，條纖如發然下垂。國有四五帥，統諸洞，洞有小王。往往有村，村有鳥了帥，並以善戰者為之，自相樹立，理一村之事。男女皆以白糸寧繩纏發，從項後般繞至額。其男子用鳥羽為冠，裝以珠貝，飾以赤毛，形制不同。婦人以羅紋白布為帽，其形正方。織鬥鏤皮並雜色糸寧及雜毛以為衣，制裁不一。綴毛垂螺為飾，雜色相間，下垂小貝，其聲如佩，綴璫施釧，懸珠於頸。織藤為笠，飾以毛羽。有刀、槊、弓、箭、劍、鈹之
 屬。其處少鐵，刃皆薄小，多以骨角輔助之。編糸寧為甲，或用熊豹皮。王乘木獸，令左右輿之而行，導從不過數十人。小王乘機，鏤為獸形。國人好相攻擊，人皆驍健善走，難死而耐創。諸洞各為部隊，不相救助。兩陣相當，勇者三五人出前跳噪，交言相罵，因相擊射。如其不勝，一軍皆走，遣人致謝，即共和解。收取鬥死者，共聚而食之，仍以髑髏將向王所。王則賜之以冠，使為隊帥。無賦斂，有事則均稅。用刑亦無常準，皆臨事科決。犯罪皆斷於鳥了帥；不伏，則上請於王，王令臣下共議定之。獄無枷鎖，唯用繩縛。決死刑以鐵錐，大如箸，長尺餘，鉆頂而殺之。
 輕罪用杖。俗無文字，望月虧盈以紀時節，候草藥枯以為年歲。



 人深目長鼻，頗類於胡，亦有小慧。無君臣上下之節、拜伏之禮。父子同床而寢。男子拔去髭鬢，身上有毛之處皆亦除去。婦人以墨黥手，為蟲蛇之文。嫁娶以酒肴珠貝為娉，或男女相悅，便相匹偶。婦人產乳，必食子衣，產後以火自炙，令汗出，五日便平復。以木槽中暴海水為鹽，木汁為酢，釀米麥為酒，其味甚薄。食皆用手。偶得異味，先進尊者。凡有宴會，執酒者必待呼名而後飲。上王酒者，亦呼王名。銜杯共飲，頗同突厥。歌呼蹋蹄，一人唱，從皆和，音頗哀怨。扶女子上膊，搖手而舞。其死
 者氣將絕，舉至庭，親賓哭泣相吊。浴其尸，以布帛纏之，裹以葦草，親土而殯，上不起墳。子為父者，數月不食肉。南境風俗少異，人有死者，邑里共食之。



 有熊羆豺狼，尤多豬雞，無牛羊驢馬。厥田良沃，先以火燒而引水灌之。持一插，以石為刃，長尺餘，闊數寸，而墾之。土宜稻、梁、沄、黍、麻、豆、赤豆、胡豆、黑豆等，木有楓、栝、樟、松、楩、楠、杉、梓、竹、藤、果、藥，同於江表，風土氣候與嶺南相類。



 俗事山海之神，祭以酒肴，鬥戰殺人，便將所殺人祭其神。或依茂樹起小屋，或懸髑髏於樹上，以箭射之，或累石系幡以為神主。王之所居，壁下多聚髑髏以為佳。人間門戶上必
 安獸頭骨角。



 大業元年，海師何蠻等，每春秋二時，天清風靜，東望依希，似有煙霧之氣，亦不知幾千里。三年，煬帝令羽騎尉硃寬入海求訪異俗，何蠻言之，遂與蠻俱往，因到流求國。言不相通，掠一人而返。明年，帝復令寬慰撫之，流求不從，寬取其布甲而還。時倭國使來朝，見之曰：「此夷邪久國人所用也。」帝遣武賁郎將陳棱、朝請大夫張鎮州率兵自義安浮海擊之。至高華嶼，又東行二日至郤鼊嶼，又一日便至流求。初，棱將南方諸國人從軍，有昆侖人頗解其語，遣人慰諭之，流求不從，拒逆官軍。棱擊走之，進至其都，頻戰皆敗，焚其宮室，虜其男
 女數千人，載軍實而還。自爾遂絕。



 倭國倭國，在百濟、新羅東南，水陸三千里，於大海之中依山島而居。魏時譯通中國。三十餘國，皆自稱王。夷人不知里數，但計以日。其國境東西五月行，南北三月行，各至於海。其地勢東高西下。都於邪靡堆，則《魏志》所謂邪馬臺者也。古雲去樂浪郡境及帶方郡並一萬二千里，在會稽之東，與儋耳相近。漢光武時，遣使入朝，自稱大夫。安帝時，又遣使朝貢，謂之倭奴國。桓、靈之間，其國大亂，遞相攻伐，歷年無主。有女子名卑彌呼，能以鬼道惑眾，
 於是國人共立為王。有男弟，佐卑彌理國。其王有侍婢千人，罕有見其面者，唯有男子二人給王飲食，通傳言語。



 其王有宮室樓觀，城柵皆持兵守衛，為法甚嚴。自魏至於齊、梁，代與中國相通。



 開皇二十年，倭王姓阿每，字多利思北孤，號阿輩雞彌，遣使詣闕。上令所司訪其風俗。使者言倭王以天為兄，以日為弟，天未明時出聽政，跏趺坐，日出便停理務，雲委我弟。高祖曰：「此太無義理。」於是訓令改之。王妻號雞彌，後宮有女六七百人。名太子為利歌彌多弗利。無城郭。內官有十二等：一曰大德，次小德，次大仁，次小仁，次大義，次小義，次大禮，次小禮，
 次大智，次小智，次大信，次小信，員無定數。有軍尼一百二十人，猶中國牧宰。八十戶置一伊尼翼，如今裡長也。十伊尼翼屬一軍尼。其服飾，男子衣裙襦，其袖微小，履如屨形，漆其上，系之於腳。人庶多跣足。不得用金銀為飾。故時衣橫幅，結束相連而無縫。頭亦無冠，但垂發於兩耳上。至隋，其王始制冠，以錦彩為之，以金銀鏤花為飾。婦人束發於後，亦衣裙襦，裳皆有襈。躭竹為梳，編草為薦，雜皮為表，緣以文皮。有弓、矢、刀、槊、弩、、斧，漆皮為甲，骨為矢鏑。雖有兵，無征戰。其王朝會，必陳設儀仗，奏其國樂。戶可十萬。



 其俗殺人強盜及奸皆死，盜者計贓
 酬物，無財者沒身為奴。自餘輕重，或流或杖。每訊究獄訟，不承引者，以木壓膝，或張強弓，以弦鋸其項。或置小石於沸湯中，令所競者探之，雲理曲者即手爛。或置蛇甕中，令取之，雲曲者即螫手矣。人頗恬靜，罕爭訟，少盜賊。樂有五弦、琴、笛。男女多黥臂點面文身，沒水捕魚。



 無文字，唯刻木結繩。敬佛法，於百濟求得佛經，始有文字。知卜筮，尤信巫覡。



 每至正月一日，必射戲飲酒，其餘節略與華同。好棋博、握槊、樗蒲之戲。氣候溫暖，草木冬青，土地膏腴，水多陸少。以小環掛鷺鶿項，令入水捕魚，日得百餘頭。



 俗無盤俎，藉以解葉，食用手哺之。性質直，有
 雅風。女多男少，婚嫁不取同姓，男女相悅者即為婚。婦入夫家，必先跨犬，乃與夫相見。婦人不淫妒。死者斂以棺郭，親賓就尸歌舞，妻子兄弟以白布制服。貴人三年殯於外，庶人卜日而瘞。及葬，置尸船上，陸地牽之，或以小輿。有阿蘇山，其石無故火起接天者，俗以為異，因行禱祭。有如意寶珠，其色青，大如雞卵，夜則有光，雲魚眼精也。新羅、百濟皆以倭為大國，多珍物，並敬仰之，恆通使往來。



 大業三年，其王多利思北孤遣使朝貢。使者曰：「聞海西菩薩天子重興佛法，故遣朝拜，兼沙門數十人來學佛法。」其國書曰「日出處天子至書日沒處天子無
 恙」



 雲云。帝覽之不悅，謂鴻臚卿曰：「蠻夷書有無禮者，勿復以聞。」明年，上遣文林郎裴清使於倭國。度百濟，行至竹島，南望羅國，經都斯麻國，乃在大海中。又東至一支國，又至竹斯國，又東至秦王國，其人同於華夏，以為夷洲，疑不能明也。



 又經十餘國，達於海岸。自竹斯國以東，皆附庸於倭。倭王遣小德阿輩臺，從數百人，設儀仗，鳴鼓角來迎。後十日，又遣大禮，哥多毗，從二百餘騎郊勞。既至彼都，其王與清相見，大悅，曰：「我聞海西有大隋，禮義之國，故遣朝貢。我夷人僻在海隅，不聞禮義，是以稽留境內，不即相見。今故清道飾館，以待大使，冀聞大
 國惟新之化。」清答曰：「皇帝德並二儀，澤流四海，以王慕化，故遣行人來此宣諭。」既而引清就館。其後清遣人謂其王曰：「朝命既達，請即戒途。」於是設宴享以遣清，復令使者隨清來貢方物。此後遂絕。



 史臣曰：廣穀大川異制，人生其間異俗，嗜欲不同，言語不通，聖人因時設教，所以達其志而通其俗也。九夷所居，與中夏懸隔，然天性柔順，無獷暴之風，雖綿邈山海，而易以道御。夏、殷之代，時或來王。暨箕子避地朝鮮，始有八條之禁，疏而不漏，簡而可久，化之所感，千載不絕。今遼東諸國，或衣服參冠冕之容，或飲食有俎豆之器，
 好尚經術，愛樂文史，游學於京都者，往來繼路，或亡沒不歸。



 非先哲之遺風，其孰能致於斯也？故孔子曰：「言忠信，行篤敬，雖蠻貊之邦行矣。」



 誠哉斯言。其俗之可採者，豈徒楛矢之貢而已乎？自高祖撫有周餘，惠此中國，開皇之末，方事遼左，天時不利，師遂無功。二代承基，志包宇宙，頻踐三韓之域，屢發千鈞之弩。小國懼亡，敢同困獸，兵連不戢，四海騷然，遂以土崩，喪身滅國。



 兵志有之曰：「務廣德者昌，務廣地者亡。」然遼東之地，不列於郡縣久矣。諸國朝正奉貢，無闕於歲時，二代震而矜之，以為人莫若己，不能懷以文德，遽動干戈。



 內恃富強，外思廣
 地，以驕取怨，以怒興師。若此而不亡，自古未之聞也。然則四夷之戒，安可不深念哉！



\end{pinyinscope}