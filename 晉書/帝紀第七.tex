\article{帝紀第七}

\begin{pinyinscope}

 成帝康
 帝



 成皇帝諱衍，字世根，明帝長子也。太寧三年三月戊辰，立為皇太子。閏月戊子，明帝崩。己丑，太子即皇帝位，大赦，增文武位二等，賜鰥寡孤老帛，人二匹，尊皇后庾氏為皇太后。秋九月癸卯，皇太后臨朝稱制。司徒王導錄尚書事，與中書令庾亮參輔朝政。以撫軍將軍、南頓王宗為驃騎將軍，領軍將軍、汝南王祐為衛將軍。辛丑，葬
 明帝於武平陵。冬十一月癸巳朔，日有蝕之。廣陵相曹渾有罪，下獄死。



 咸和元年春二月丁亥，大赦，改元，大酺五日，賜鰥寡孤老米，二人斛，京師百里內復一年。夏四月，石勒遣其將石生寇汝南，汝南人執內史祖濟以叛。甲子，尚書左僕射鄧攸卒。五月，大水。六月癸亥，使持節、散騎常侍、監淮北諸軍事、北中郎將、徐州刺史、泉陵公劉遐卒。癸酉，以車騎將軍郗鑒領徐州刺史，征虜將軍郭默為北中郎將、假節、監淮北諸軍。劉遐部曲將李龍、史迭奉遐子肇代遐位以距默，臨淮太守劉矯擊破之，斬龍，傳首京師。
 秋七月癸丑，使持節、都督江州諸軍事、江州刺史、平南將軍、觀陽伯應詹卒。八月，以給事中、前將軍、丹陽尹溫嶠為平南將軍、假節、都督，江州刺史。九月，旱。李雄將張龍寇涪陵，執太守謝俊。冬十月，封魏武帝玄孫曹勵為陳留王，以紹魏。丙寅，衛將軍、汝南王祐薨。己巳，封皇弟岳為吳王。車騎將軍、南頓王宗有罪，伏誅，貶其族為馬氏。免太宰、西陽王羕，降為弋陽縣王。庚辰，赦百里內五歲以下刑。是月，劉曜將黃秀、帛成寇酂，平北將軍魏該帥眾奔襄陽。十一月壬子，大閱於南郊。改定王侯國秩，九分食一。石勒將石聰攻壽陽，不剋，遂侵逡遒、阜陵。加
 司徒王導大司馬、假黃鉞、都督中外征討諸軍事以禦之。歷陽太守蘇峻遣其將韓晃討石聰，走之。時大旱，自六月不雨，至於是月。十二月，濟岷太守劉闓殺下邳內史夏侯嘉，叛降石勒。梁王翹薨。



 二年春正月，寧州秀才龐遺起義兵，攻李雄將任回、李謙等，雄遣其將羅恒、費黑救之。寧州刺史尹奉遣裨將姚岳、朱提太守楊術援遺，戰于臺登，岳等敗績，術死之。三月，益州地震。夏四月，旱。己未，豫章地震。五月甲申朔，日有蝕之。丙戌，加豫州刺史祖約為鎮西將軍。戊子，京師大水。冬十月，劉曜使其子胤侵枹罕，遂略河南地。十
 一月，豫州刺史祖約、歷陽太守蘇峻等反。十二月辛亥，蘇峻使其將韓晃入姑孰，屠于湖。壬子，彭城王雄、章武王休叛，奔峻。庚申，京師戒嚴。假護軍將軍庾亮節為征討都督，以右衛將軍趙胤為冠軍將軍、歷陽太守，使與左將軍司馬流帥師距峻，戰於慈湖，流敗，死之。假驍騎將軍鐘雅節，帥舟軍，與趙胤為前鋒，以距峻。丙寅，徒封瑯邪王昱為會稽王，吳王岳為瑯邪王。辛未，宣城內桓彞及峻戰於蕪湖，彞軍敗績。軍騎將軍郗鑒遣廣陵相劉矩帥師赴京師。



 三年春正月，平南將軍溫嶠帥師救京師，次於尋陽，遣
 督護王愆期、西陽太守鄧嶽、鄱陽太守紀睦為前鋒。征西大將軍陶侃遣督護龔登受嶠節度。鐘雅、趙胤等次慈湖，王愆期、鄧嶽等次直瀆。丁未，峻濟自橫江，登牛渚。二月庚戌，峻至于蔣山。假領軍將軍卞壼節，帥六軍，及峻戰於西陵，王師敗績。丙辰，峻攻青溪柵，因風縱火，王師又大敗。尚書令、領軍將軍卞壼，丹陽尹羊曼，黃門侍郎周導，廬江太守陶瞻並遇害，死者數千人。庾亮又敗于宣陽門內，遂攜其諸弟與郭默、趙胤奔尋陽。於是司徒王導、右光祿大夫陸曄、荀崧等衛帝於太極殿，太常孔愉守宗廟。賊乘勝麾戈接於帝座，突入太后後宮，左
 右侍人皆見掠奪。是時太官唯有燒餘米數石，以供御膳。百姓號泣，響震都邑。丁巳，峻矯詔大赦，又以祖約為侍中、太尉、尚書令，自為驃騎將軍、錄尚書事。吳郡太守庾冰奔于會稽。三月丙子，皇太后庾氏崩。夏四月，石勒攻宛，南陽太守王國叛，降于勒。壬申，葬明穆皇后于武平陵。五月乙未，峻逼遷天子于石頭，帝哀泣升車，宮中慟哭。峻以倉屋為宮，遣管商、張瑾、弘徽寇晉陵，韓晃寇義興。吳興太守虞潭與庚冰、王舒等起義兵於三吳。丙午，征西大將軍陶侃、平南將軍溫嶠、護軍將軍庾亮、平北將軍魏該舟軍四萬，次于蔡洲。六月，韓晃攻宣城，內
 史桓彞力戰，死之。壬辰，平北將軍、雍州刺史魏該卒于師。廬江太守毛寶攻賊合肥戍，拔之。秋七月，祖約為石勒將石聰所攻，眾潰，奔于歷陽。石勒將石季龍攻劉曜於蒲阪。八月，曜及石季龍戰于高候，季龍敗績，曜遂圍石生於洛陽。九月戊申，司徒王導奔于白石。庚午，陶侃使督護楊謙攻峻于石頭。溫嶠、庾亮陣于白石，竟陵太守李陽距賊南偏。峻輕騎出戰，墜馬，斬之，眾遂大潰。賊黨復立峻弟逸為帥。前交州刺史張璉據始興反，進攻廣州，鎮南司馬曾勰等擊破之。冬十月，李雄將張龍寇涪陵，太守趙弼沒於賊。十二月乙未，石勒敗劉曜於洛
 陽，獲之。是歲，石勒將石季龍攻氐帥蒲洪於隴山，降之。



 四年春正月，帝在石頭，賊將匡術以苑城歸順，百官赴焉。侍中鐘雅、右衛將軍劉超謀奉帝出，為賊所害。戊辰，冠軍將軍趙胤遣將甘苗討祖約于歷陽，敗之，約奔於石勒，其將牽騰帥眾降。峻子碩攻臺城，又焚太極東堂、秘閣，皆盡。城中大饑，米斗萬錢。二月，大雨霖。丙戌，諸軍攻石頭。李陽與蘇逸戰於柤浦，陽軍敗。建威長史滕含以銳卒擊之，逸等大敗。含奉帝御於溫嶠舟，群臣頓首號泣請罪。弋陽王羕有罪，伏誅。丁亥，大赦。時兵火之後，宮闕灰燼，以建平園為宮。甲午，蘇逸以萬餘人自延陵
 湖將入吳興。乙未，將軍王允之及逸戰于溧陽，獲之。壬寅，以湘州并荊州。劉曜太子毗與其大司馬劉胤帥百官奔于上邽，關中大亂。三月壬子，以征西大將軍陶侃為太尉，封長沙郡公；車騎將軍郗鑒為司空，封南昌縣公；平南將軍溫嶠為驃騎將軍、開府儀同三司，封始安郡公。其餘封拜各有差。庚午，以右光祿大夫陸曄為衛將軍、開府儀同三司，復封高密王紘為彭城王。以護軍將軍庾亮為平西將軍、都督揚州之宣城江西諸軍事、假節，領豫州刺史，鎮蕪湖。夏四月乙未，驃騎將軍、始安公溫嶠卒。秋七月，有星孛於西北。會稽、吳興、宣城、丹陽
 大水。詔復遭賊郡縣租稅三年。八月，利曜將劉胤等帥眾侵石生，次於雍。九月，石勒將石季龍擊胤，斬之，進屠上邽，盡滅劉氏，坑其黨三千餘人。冬十月，廬山崩。十二月壬辰，右將軍郭默害平南將軍、江州刺史劉胤，太尉陶侃帥眾討默。是歲，天裂西北。



 五年春正月己亥，大赦。癸亥，詔除諸將任子。二月，以尚書陸玩為尚書左僕射，孔愉為右僕射。夏五月，旱，且饑疫。乙卯，太尉陶侃擒郭默於尋陽，斬之。石勒將劉徵寇南沙，都尉許儒遇害，進入海虞。六月癸巳，初稅田，畝三升。秋八月，石勒僭即皇帝位，使其將郭敬寇襄陽。南中
 郎將周撫退歸武昌，中州流人悉降于勒。郭敬遂寇襄陽，屯于樊城。九月，造新宮，始繕苑城。甲辰，徒樂成王欽為河間王，封彭城王紘子浚為高密王。冬十月丁丑，幸司徒王導第，置酒大會。李雄將李壽寇巴東、建平，監軍毌丘奧、太守楊謙退歸宜都。十二月，張駿稱臣於石勒。



 六年春正月癸巳，劉徵復寇婁縣，遂掠武進。乙未，進司空郗鑒都督吳國諸軍事。戊午，以運漕不繼，發王公已下千餘丁，各運米六斛。二月己丑，以幽州刺史、大單于段遼為驃騎將軍。三月壬戌朔，日有蝕之。癸未，詔舉賢良直言之士。夏四月，旱。六月丙申，復故河間王顒爵位，
 封彭城王植子融為樂成王，章武王混子珍為章武王。秋七月，李雄將李壽侵陰平，武都氐帥楊難敵降之。八月庚子，以左僕射陸玩為尚書令。



 七年春正月辛未，大赦。三月，西中郎將趙胤、司徒中郎匡術攻石勒馬頭塢，剋之。勒將韓雍寇南沙及海虞。夏四月，勒將郭敬陷襄陽。五月，大水。秋七月丙辰，詔諸養獸之屬，損費者多，一切除之。太尉陶侃遣子平西參軍斌與南中郎將桓宣攻石勒將郭敬，破之，剋樊城。竟陵太守李陽拔新野、襄陽，因而戍之。冬十一月壬子朔，進太尉陶侃為大將軍。詔舉賢良。十二月庚戌，帝遷于新
 宮。



 八年春正月辛亥朔，詔曰：「昔犬賊縱暴，宮室焚蕩，元惡雖翦，未暇營築。有司屢陳，朝會逼狹，遂作斯宮，子來之勞，不日而成。既獲臨御，大饗群后，九賓充誕，百官象物。知君子勤禮，小人盡力矣。思蠲密綱，咸同斯惠，其赦五歲刑以下。」令諸郡舉力人能舉千五百斤以上者。丙寅，李雄將李壽陷寧州，刺史尹奉及建寧太守霍彪並降之。癸酉，以張駿為鎮西大將軍。丙子，石勒遣使致賂，詔焚之。夏四月，詔封故新蔡王弼弟邈為新蔡王。以束帛徵處士尋陽翟湯、會稽虞喜。五月，有星隕于肥鄉。麒麟、
 騶虞見于遼東。乙未，車騎將軍、遼東公慕容廆卒，子皝嗣位。六月甲辰，撫軍將軍王舒卒。秋七月戊辰，石勒死，子弘嗣偽位，其將石聰以譙來降。冬十月，石弘將石生起兵於關中，稱秦州刺史，遣使來降。石弘將石季龍攻石朗於洛陽，因進擊石生，俱滅之。十二月，石生故部將郭權遣使請降。



 九年春正月，隕石於涼州二。以郭權為鎮西將軍、雍州刺史。二月丁卯，加鎮西大將軍張駿為大將軍。三月丁酉，會稽地震。夏四月，石弘將石季龍使石斌攻郭權於郿，陷之。六月，李雄死，其兄子班嗣偽位。乙卯，太尉、長沙
 公陶侃薨。大旱，詔太官撤膳；省刑，恤孤寡，貶費節用。辛末，加平西將軍庾亮都督江、荊、豫、益、梁、雍六州諸軍事。秋八月，大雩。自五月不雨，至于是月。九月戊寅，散騎常侍，衛將軍、江陵公陸曄卒。冬十月，李雄子期弒李班而自立，班弟玝與其將焦會、羅凱等並來降。十一月，石季龍弒石弘，自立為天王。十二月丁卯，以東海王沖為車騎將軍，琅邪王岳為驃騎將軍。蘭陵人朱縱斬石季龍將郭祥，以彭城來降。



 咸康元年春正月庚午朔，帝加元服，大赦，改元，增文武位一等，大酺三日，賜鰥寡孤獨不能自存者米，人五斛。
 二月甲子，帝親釋奠。揚州諸郡饑，遣使振給。三月乙酉，幸司徒府。夏四月癸卯，石季龍寇歷陽，加司徒王導大司馬、假黃鉞、都督征討諸軍事，以禦之。癸丑，帝觀兵于廣莫門，分命諸將，遣將軍劉仕救歷陽，平西將軍趙胤屯慈湖，龍驤將軍路永戍牛渚，建武將軍王允之戍蕪湖。司空郗鑒使廣陵相陳光帥眾衛京師，賊退向襄陽。戊午，解嚴。石季龍將石遇寇中廬，南中郎將王國退保襄陽。秋八月，長沙、武陵大水。束帛徵處士翟湯、郭翻。冬十月乙未朔，日有蝕之。是歲，大旱，會稽餘姚尤甚，米斗五百價，人相賣。



 二年春正月辛巳，彗星見于奎。以吳國內史虞潭為衛將軍。二月，算軍用稅米，空懸五十餘萬石，尚書謝褒巳下免官。辛亥，立皇后杜氏，大赦，增文武位一等。庚申，高句驪遣使貢方物。三月，旱，詔太官減膳，免所旱郡縣繇役。戊寅，大雩。夏四月丁巳，皇后見于太廟。雨雹。秋七月，揚州會稽饑，開倉振給。冬十月，廣州刺史鄧嶽遣督護王隨擊夜郎，新昌太守陶協擊興古，並剋之。詔曰：「歷觀先代，莫不褒崇明祀，賓禮三恪。故杞宋啟土，光于周典；宗姬侯衛，垂美漢冊。自頃喪亂，庶邦殄悴，周漢之後，絕而莫繼。其祥求衛公、山陽公近屬，有履行修明，可以繼
 承其祀者，依舊典施行。」新作朱雀浮桁。十一月，遣建威將軍司馬勛安集漢中，為李期將李壽所敗。



 三年春正月辛卯，立太學。夏六月，旱。冬十一月丁卯，慕容皝自立為燕王。



 四年春二月，石季龍帥眾七萬，擊段遼于遼西，遼奔于平崗。夏四月，李壽弒李期。僭即偽位，國號漢。石季龍為慕容皝所敗，癸丑，加皝征北大將軍。五月乙未，以司徒王導為太傅、都督中外諸軍事，司空郗鑒為太尉，征西將軍庾亮為司空。六月，改司徒為丞相，以太傅王導為之。秋八月丙午，分寧州置安州。



 五年春正月辛丑，大赦。三月乙丑，廣州刺史鄧嶽伐蜀，建寧人孟彥執李壽將霍彪以降。夏四月辛未，征西將軍庾亮遣參軍趙松擊巴郡、江陽，獲石季龍將李閎、黃桓等。秋七月庚申，使持節、侍中、丞相、領揚州刺史、始興公王導薨。辛酉，以護軍將軍何充錄尚書事。八月壬午，復改丞相為司徒。辛酉，太尉、南昌公郗鑒薨。九月，石季龍將夔安、李農陷沔南，張貉陷邾城，因寇江夏、義陽，征虜將軍毛寶、西陽太守樊俊、義陽太守鄭進並死之。夔安等進圍石城，竟陵太守李陽距戰，破之，斬首五千餘級。安乃退，遂略漢東，擁七千餘家遷于幽冀。冬十二月
 丙戌，以驃騎將軍、瑯邪王岳為司徒。李壽將李奕寇巴東，守將勞揚戰敗，死之。



 六年春正月庚子，使持節、都督江豫益梁雍交廣七州諸軍事、司空、都亭侯庾亮薨。辛亥，以左光祿大夫陸玩為司空。二月，慕容皝及石季龍將石成戰于遼西，敗之，獻捷于京師。庚辰，有星孛于太微。三月丁卯，大赦。以車騎將軍、東海王沖為驃騎將軍。李壽陷丹川，守將孟彥、劉齊、李秋皆死之。秋七月乙卯，初依中興故事，朔望聽政於東堂。冬十月，林邑獻馴象。十一月癸卯，復瑯邪，比漢豐沛。



 七年春二月甲子朔，日有蝕之，己卯，慕容皝遣使求假燕王章璽，許之。三月戊戌，杜皇后崩。夏四月丁卯。葬恭皇后于興平陵。實編戶，王公已下皆正土斷白籍。秋八月辛酉，驃騎將軍、東海王沖薨。九月，罷太僕官。冬十二月癸酉，司空、興平伯陸玩薨。除樂府雜伎。罷安州。



 八年春正月己未朔，日有蝕之。乙丑，大赦。三月，初以武悼楊皇后配饗武帝廟。夏六月庚寅，帝不豫，詔曰：「朕以眇年，獲嗣洪緒，託於王公之上，於茲十有八年。未能闡融政道。翦除逋昆，夙夜戰兢，匪遑寧處。今遘疾殆不興，是用震悼于厥心。千齡眇眇，未堪艱難。司徒、瑯邪王岳，
 親則母弟，體則仁長，君人之風，允塞時望。肆爾王公卿士，其輔之！以祗奉祖宗明祀，協和內外，允執其中。嗚呼，敬之哉！無墜祖宗之顯命。」壬辰，引武陵王晞、會稽王昱、中書監庾冰、中書令何充、尚書令諸葛恢並受顧命。癸巳，帝崩于西堂，時年二十二，葬興平陵，廟號顯宗。



 帝少而聰敏，有成人之量。南頓王宗之誅也，帝不之知，及蘇峻平，問庾亮曰：「常日白頭公何在？」亮對以謀反伏誅，帝泣謂亮曰：「舅言人作賊，便殺之，人言舅作賊，復若何？」亮懼，變色。庾懌嘗送酒於江州刺史王允之，允之與犬，犬斃，懼而表之。帝怒曰：「大舅已亂天下，小舅復欲爾邪？」懌
 聞，飲藥而死。然少為舅氏所制，不親庶政。及長，頗留心萬機，務在簡約，常欲於後園作射堂，計用四十金，以勞費乃止。雄武之度，雖有愧於前王；恭儉之德，足追蹤於住烈矣。



 康皇帝諱岳，字世同，成帝母弟也。咸和元年封吳王，二年徙封瑯邪王；九年拜散騎常侍，加驃騎將軍，咸康五年遷侍中、司徒。八年六月庚寅，成帝不豫，詔以瑯邪王為嗣。癸巳，成帝崩。甲午，即皇帝位，大赦。諸屯戍文武及二千石官長，不得輒離所局而來奔赴。己亥，封成帝子
 丕為瑯邪王，奕為東海王。時帝諒陰不言，委政于庾冰、何充。秋七月丙辰，葬成皇帝于興平陵。帝親奉奠於西階，既發引，徒行至閶闔門，升素輿，至於陵所。己未，以中書令何充為驃騎將軍。八月辛丑，彭城王紘薨。以江州刺史王允之為衛將軍。九月，詔瑯邪國及府史進位各有差。冬十月甲午，衛將軍王允之卒。十二月，增文武位二等。壬子，立皇后褚氏。



 建元元年春正月，改元，振恤鰥寡孤獨。三月，以中書監庾冰為車騎將軍。夏四月，益州刺史周撫、西陽太守曹據伐李壽，敗其將恒于江陽。五月，旱。六月壬午，又以
 束帛徵處士尋陽翟湯、會稽虞喜。有司奏，成帝崩一周，請改素服，御進膳如舊。壬寅，詔曰：「禮之降殺，因時而寢興，誠無常矣。至于君親相準，名教之重，莫之改也。權制之作，蓋出近代，雖曰適事，實弊薄之始。先王崇之，後世猶怠，而況因循，又從輕降，義弗可矣。」石季龍帥眾伐慕容皝，皝大敗之。秋七月，石季龍將戴開帥眾來降。丁巳，詔曰：「慕容皝摧殄羯寇，乃云死沒八萬餘人，將是其天亡之始也。中原之事，宜加籌量。且戴開已帥部黨歸順，宜見慰勞。其遣使詣安西、驃騎，咨謀諸軍事。」以輔國將軍、琅邪內史桓溫為前鋒小督、假節，帥眾入臨淮，安西
 將軍庾翼為征討大都督，遷鎮襄陽。庚申，晉陵、吳郡災。八月，李壽死，子勢嗣偽位。石季龍使其將劉寧攻陷狄道。冬十月辛巳，以車騎將軍庾冰都督荊江司雍益梁六州諸軍事、江州刺史，以驃騎將軍何充為中書監、都督揚豫二州諸軍事、揚州刺史、錄尚書事，輔政。以瑯邪內史桓溫都督青徐兗三州諸軍事、徐州刺史，褚裒為衛將軍、領中書令。十一月己巳，大赦。十二月，石季龍侵張駿，駿使其將軍謝艾拒之，大戰于河西，季龍敗績。十二月，高句驪遣使朝獻。



 二年春正月，張駿遣其將和驎、謝艾討南羌于闐和，大
 破之。二月，慕容皝及鮮卑帥宇文歸戰于昌黎，歸眾大敗，奔于漠北。四月，張駿將張瓘敗石季龍將王擢于三交城。秋八月丙子，進安西將軍庾翼為征西將軍。庚辰，持節、都督司雍梁三州諸軍事、梁州刺史、平北將軍、竟陵公桓宣卒。丁巳，以衛將軍褚裒為特進、都督徐兗二州諸軍事、兗州刺史，鎮金城。九月，巴東太守楊謙擊李勢將申陽，走之，獲其將樂高。丙申，立皇子聃為皇太子。戊戌，帝崩于式乾殿。時年二十三，葬崇平陵。



 初，成帝有疾，中書令庾冰自以舅氏當朝，權侔人主，恐異世之後，戚屬將疏，乃言國有彊敵，宜立長君，遂以帝為嗣。制度
 年號，再興中朝，因改元曰建元。或謂冰曰：「郭璞讖云『立始之際丘山傾』，立者，建也；始者，元也；丘山，諱也。」冰瞿然，既而歎曰：「如有吉凶，豈改易所能救乎？」至是果驗云。



 史臣曰：肆虐滔天，豈伊朝夕。若乃詳刑不怨，庶情猶仰，又可以見逆順之機焉。成帝因削弱之資，守江淮之地，政出渭陽，聲乖威服。凶徒既縱，神器阽危，京華元敖之資，宮室類咸陽之火。桀犬吠堯。封狐嗣亂，方諸后羿，曷若斯之甚也。反我皇駕，不有晉文之師，繫于苞桑，且賴陶公之力。古之侯服，不幸臣家，天子宣遊，則避宮北面，聞諸遺策，用為恒範。顯宗於王導之門，斂衣前拜，豈
 魯公受玉之卑乎！帝亦克儉於躬，庶能激揚流弊者也。



 贊曰：惟皇夙表，餘舅為毗。勤於致寇，拙於行師。火及君屋，兵纏帝帷。石頭之駕，海內含悲。康後天資，居哀禮縟。墜典方興，降齡奚促。



\end{pinyinscope}