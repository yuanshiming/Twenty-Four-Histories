\article{載記第二十四 慕容寶慕容盛慕容熙慕容雲}

\begin{pinyinscope}

 慕容
 寶慕容盛慕容熙慕容雲



 慕容寶，字道祐，垂之第四子也。少輕果無志操，好人佞己。苻堅時為太子洗馬、萬年令。堅淮肥之役，以寶為陵江將軍。及為太子，砥礪自脩，敦崇儒學，工談論，善屬文，曲事垂左右小臣，以求美譽。垂之朝士翕然稱之，垂亦以為克保家業，甚賢之。



 垂死，其年寶嗣偽位，大赦境內，改元為永康。以其太尉庫辱官偉為太師、左光祿大夫，
 段崇為太保，其餘拜授各有差。遵垂遺令，校閱戶口，罷諸軍營分屬郡縣，定士族舊籍，明其官儀，而法峻政嚴，上下離德，百姓思亂者十室而九焉。



 初，垂以寶塚嗣未建，每憂之。寶庶子清河公會多材藝，有雄略，垂深奇之。及寶之北伐，使會代攝宮事，總錄、禮遇一同太子，所以見定旨也。垂之伐魏，以龍城舊都，宗廟所在，復使會鎮幽州，委以東北之重，高選僚屬以崇威望。臨死顧命，以會為寶嗣，而寶寵愛少子濮陽公策，意不在會。寶庶長子長樂公盛自以同生年長，恥會先之，乃盛稱策宜為儲貳，而非毀會焉。寶大悅，乃訪其趙王麟、高陽王隆，麟
 等咸希旨贊成之。寶遂與麟等定計，立策母段氏為皇后，策為皇太子，盛、會進爵為王。策字道符，年十一，美姿貌，而蠢弱不慧。



 魏伐並州，驃騎農逆戰，敗績，還于晉陽，司馬慕輿嵩閉門距之。農率騎數千奔歸中山，行及潞川，為魏追軍所及，餘騎盡沒，單馬遁還。寶引群臣于東堂議之。中山尹苻謨曰：「魏軍強盛，千里轉鬥，乘勝而來，勇氣兼倍，若逸騎平原，形勢彌盛，殆難為敵，宜度險距之。」中書令晆邃曰：「魏軍多騎，師行剽銳，馬上齎糧，不過旬日。宜令郡縣聚千家為一堡，深溝高壘，清野待之。至無所掠，資食無出，不過六旬，自然窮退。」尚書封懿曰：「
 今魏師十萬，天下之勍敵也。百姓雖欲營聚，不足自固，是則聚糧集兵以資強寇，且動眾心，示之以弱，阻關距戰，計之上也。」慕容麟曰：「魏今乘勝氣銳，其鋒不可當，宜自完守設備，待其弊而乘之。」於是脩城積粟，為持久之備。



 魏攻中山不剋，進據博陵魯口，諸將望風奔退，郡縣悉降于魏，寶聞魏有內難，乃盡眾出距，步卒十二萬，騎三萬七千，次于曲陽柏肆。魏軍進至新梁。寶憚魏師之銳，乃遣征北隆夜襲魏軍，敗績而還。魏軍方軌而至，對營相持，上下兇懼，三軍奪氣。農、麟勸寶還中山，乃引歸。魏軍追擊之，寶、農等棄大軍，率騎二萬奔還。時大風雪，
 凍死者相枕於道。寶恐為魏軍所及，命去袍杖戎器，寸刃無返。



 魏軍進攻中山，屯于芳林園。其夜尚書慕容皓謀殺寶，立慕容麟。皓妻兄蘇泥告之，寶使慕容隆收皓，皓與同謀數十人斬關奔魏。麟懼不自安，以兵劫左衛將軍、北地王精，謀率禁旅弒寶。精以義距之，麟怒，殺精，出奔丁零。



 初，寶聞魏之來伐也，使慕容會率幽、並之眾赴中山，麟既叛，寶恐其逆奪會軍，將遣兵迎之。麟侍郎段平子自丁零奔還，說麟招集丁零，軍眾甚盛，謀襲會軍，東據龍城。寶與其太子策及農、隆等萬餘騎迎會于薊，以開封公慕容詳守中山。會傾身誘納，繕甲厲兵，步
 騎二萬，列陣而進，迎寶薊南。寶分其兵給農，隆，遣西河公庫辱官驥率眾三千助守中山。會以策為太子，有恨色。寶以告農、隆，俱曰：「會一年少，專任方事，習驕所致，豈有他也。臣當以禮責之。」幽平之士皆懷會威德，不樂去之，咸請曰：「清河王天資神武，權略過人，臣等與之誓同生死，感王恩澤，皆勇氣自倍。願陛下與皇太子、諸王止駕薊宮，使王統臣等進解京師之圍，然後奉迎車駕。」寶左右皆害其勇略，譖而不許，眾咸有怨言。左右勸寶殺會，侍御史仇尼歸聞而告會曰：「左右密謀如是，主上將從之。大王所恃唯父母也，父已異圖；所杖者兵也，兵已
 去手，進退路窮，恐無自全之理。盍誅二王，廢太子，大王自處東宮，兼領將相，以匡社稷。」會不從。寶謂農、隆曰：「觀會為變，事當必然，宜早殺之。不爾，恐成大禍。」農曰：「寇賊內侮，中州紛亂，會鎮撫舊都，安眾寧境，及京師有難，萬里星赴，威名之重，可以振服戎狄。又逆跡未彰，宜且隱忍。今社稷之危若綴旒然，復內相誅戮，有損威望。」寶曰：「會逆心已成，而王等仁慈，不欲去之，恐一旦釁發，必先害諸父，然後及吾。事敗之後，當思朕言。」農等固諫，乃止。會聞之彌懼，奔于廣都黃榆谷。會遣仇尼歸等率壯士二千餘人分襲農、隆，隆是夜見殺，農中重創。既而會歸
 于寶，寶意在誅會，誘而安之，潛使左衛慕輿騰斬會，不能傷。會復奔其眾，於是勒兵攻寶。寶率數百騎馳如龍城，會率眾追之，遣使請誅左右佞臣，並求太子，寶弗許。會圍龍城，侍御郎高雲夜率敢死士百餘人襲會，敗之，眾悉逃散，單馬奔還中山，乃踰圍而入，為慕容詳所殺。



 詳僭稱尊號，置百官，改年號。荒酒奢淫，殺戮無度，誅其王公以下五百餘人，內外震局，莫敢忤視。城中大飢，公卿餓死者數十人。麟率丁零之眾入中山，斬詳及其親黨三百餘人，復僭稱尊號。中山飢甚，麟出據新市，與魏師戰于義臺，麟軍敗績。魏師遂人中山，麟乃奔鄴。



 慕容
 德遣侍郎李延勸寶南伐，寶大悅，慕容盛切諫，以為兵疲師老，魏新平中原，宜養兵觀釁，更俟他年。寶將從之。撫軍慕輿騰進曰：「今眾旅已集，宜乘新定之機以成進取之功。人可使由之，而難與圖始，惟當獨決聖慮，不足廣採異同，以沮亂軍議也。」寶曰：「吾計決矣，敢諫者斬！」寶發龍城，以慕輿騰為前軍大司馬，慕容農為中軍，寶為後軍，步騎三萬，次于乙連。長上段速骨、宋赤眉因眾軍之憚役也，殺司空、樂浪王宙，逼立高陽王崇。寶單騎奔農，仍引軍討速骨。眾咸憚征幸亂，投杖奔之。騰眾亦潰，寶、農馳還龍城。蘭汗潛與速骨通謀，速骨進師攻城，農
 為蘭汗所譎，潛出赴賊，為速骨所殺。眾皆奔散，寶與慕容盛、慕輿騰等南奔。蘭汗奉太子策承制，遣使迎寶，及于薊城。寶欲還北，盛等咸以汗之忠款虛實未明，今單馬而還，汗有貳志者，悔之無及。寶從之，乃自薊而南。至黎陽，聞慕容德稱制，懼而退。遣慕輿騰招集散兵于鉅鹿，慕容盛結豪桀于冀州，段儀、段溫收部曲于內黃，眾皆響會，剋期將集。會蘭汗遣左將軍蘇超迎寶，寶以汗垂之季舅，盛又汗之壻也，必謂忠款無貳，乃還至龍城。汗引寶入于外邸，弒之，時年四十四，在位三年，即隆安三年也。汗又殺其太子策及王公卿士百餘人。汗自稱
 大都督、大將軍、大單于、昌黎王。盛僭位，偽謚寶惠愍皇帝，廟號烈宗。



 皝之遷於龍城也，植松為社主。及秦滅燕，大風吹拔之。後數年，社處忽有桑二根生焉。先是，遼川無桑，及廆通于晉，求種江南，平州桑悉由吳來。廆終而垂以吳王中興，寶之將敗，大風又拔其一。



 盛字道運，寶之庶長子也。少沈敏，多謀略。苻堅誅慕容氏，盛潛奔于沖。及沖稱尊號，有自得之志，賞罰不均，政令不明。盛年十二，謂叔父柔曰：「今中山王智不先眾，才不出下，恩未施人，先自驕大，以盛觀之，鮮不覆敗。」俄而沖為段木延所殺，盛隨慕容永東如長子，謂柔曰：「今崎
 嶇於鋒刃之間，在疑忌之際，愚則為人所猜，智則危甚巢幕，當如鴻鵠高飛，一舉萬里，不可坐待罟網也。」於是與柔及弟會間行東歸于慕容垂。遇盜陜中，盛曰：「我六尺之軀，入水不溺，在火不焦，汝欲當吾鋒乎！試豎爾手中箭百步，我若中之，宜慎爾命，如其不中，當束身相授。」盜用豎箭，盛一發中之。盜曰：「郎貴人之子，故相試耳。」資而遣之。歲餘，永誅俊、垂之子孫，男女無遺。盛既至，垂問以西事，畫地成圖。垂笑曰：「昔魏武撫明帝之首，遂乃侯之，祖之愛孫，有自來矣。」於是封長樂公。驍勇剛毅，有伯父全之風烈。



 寶即偽位，進爵為王。寶自龍城南伐，盛留
 統後事，及段速骨作亂，馳出迎衛。寶幾為速骨所獲，賴盛以免。盛屢進奇策於寶，寶不能從，是以屢敗。寶既如龍城，盛留在後。寶為蘭汗所殺，盛馳進赴哀，將軍張真固諫以為不可，盛曰：「我今投命，告以哀窮。汗性愚近，必顧念婚姻，不忍害我。旬月之間，足展吾志。」遂人赴喪。汗妻乙氏泣涕請盛，汗亦哀之，遣其子穆迎盛，舍之宮內，親敬如舊。汗兄提、弟難勸汗殺盛，汗不從。慕容奇，汗之外孫也，汗亦宥之。奇入見盛，遂相與謀。盛遣奇起兵于外，眾至數千。汗遣蘭提討奇。提驕很淫荒，事汗無禮，盛因間之於汗曰：「奇，小兒也，未能辦此，必內有應之者。提
 素驕，不可委以大眾。」汗因發怒，收提誅之，遣其撫軍仇尼慕率眾討奇。汗兄弟見提之誅，莫不危懼，皆阻兵背汗，襲敗慕軍。汗大懼，遣其子穆率眾討之。穆謂汗曰：「慕容盛，我之仇也。奇今起逆，盛必應之。兼內有蕭墻之難，不宜養心腹之疾。」汗將誅盛，引見察之。盛妻以告，於是偽稱疾篤，不復出入，汗乃止。有李旱、衛雙、劉志、張豪、張真者，皆盛之舊暱，蘭穆引為腹心。旱等屢入見盛，潛結大謀。會穆討蘭難等斬之，大饗將士，汗、穆皆醉。盛夜因如廁，袒而踰墻，入于東宮，與李旱等誅穆，眾皆踴呼，進攻汗，斬之。汗二子魯公和、陳公楊分屯令支、白狼，遣李
 旱、張真襲誅之。於是內外怗然，士女咸悅，盛謙揖自卑，不稱尊號。其年，以長樂王稱制，赦其境內，改元曰建平。諸王降爵為公，文武各復舊位。



 初，慕容奇聚眾于建安，將討蘭汗，百姓翕然從之。汗遣兄子全討奇，奇擊滅之，進屯乙連。盛既誅汗，命奇罷兵，奇遂與丁零嚴生、烏丸王龍之阻兵叛盛，引軍至橫溝，去龍城十里。盛出兵擊敗之，執奇而還，斬龍、生等百餘人。盛於是僭即尊位，大赦殊死已下，追尊伯考獻莊太子全為獻莊皇帝，尊寶后段氏為皇太后，全妃丁氏為獻莊皇后，謚太子策為獻哀太子。盛幽州刺史慕容豪、尚書左僕射張通、昌黎
 尹張順謀叛，盛皆誅之。改年為長樂。有犯罪者，十日一自決之，無撾捶之罰，而獄情多實。



 高句驪王安遣使貢方物，有雀素身綠首，集于端門，棲翔東園，二旬而去，改東園為白雀園。



 盛聽詩歌及周公之事，顧謂群臣曰：「周公之輔成王，不能以至誠感上下，誅兄弟以杜流言，猶擅美於經傳，歌德於管弦。至如我之太宰桓王，承百王之季，主在可奪之年，二寇窺窬，難過往日，臨朝輔政，群情緝穆，經略外敷，闢境千里，以禮讓維宗親，德刑制群后，敦睦雍熙，時無二論。勛道之茂，豈可與周公同日而言乎！而燕詠闕而不論，盛德掩而不述，非所謂也。」乃命
 中書更為《燕頌》以述恪之功焉。又引中書令常忠、尚書陽璆、祕書監郎敷于東堂，問曰：「古來君子皆謂周公忠聖，豈不謬哉！」璆曰：「周公居攝政之重，而能達群臣之名，及流言之謗，致烈風以悟主，道契神靈，義光萬代，故累葉稱其高，後王無以奪其美。」盛曰：「常令以為何如？」忠曰：「昔武王疾篤，周公有請令之誠，流言之際，義感天地，楚撻伯禽以訓就王德。周公為臣之忠，聖達之美，《詩》《書》已來未之有也。」盛曰：「異哉二君之言！朕見周公之詐，未見其忠聖也。昔武王得九齡之夢，白文王，文王曰：「我百，爾九十，吾與爾三焉。」及文王之終，已驗武王之壽矣。武王
 之算未盡而求代其死，是非詐乎！若惑於天命，是不聖也。據攝天位而丹誠不見，致兄弟之間有干戈之事。夫文王之化，自近及遠，故曰刑于寡妻，至于兄弟。周公親違聖父之典而蹈嫌疑之蹤，戮罰同氣以逞私忿，何忠之有乎！但時無直筆之史，後儒承其謬談故也。」忠曰：「啟金縢而返風，亦足以明其不詐。遭二叔流言之變，而能大義滅親，終安宗國，復子明辟，輔成大業，以致太平，制禮作樂，流慶無窮，亦不可謂非至德也。」盛曰：「卿徒因成文而未原大理，朕今相為論之。昔周自后稷積德累仁，至于文、武。文、武以大聖應期，遂有天下。生靈仰其德，四
 海歸其仁。成王雖幼統洪業，而卜世脩長，加呂、召、毛、畢為之師傅。若無周公攝政，王道足以成也。周公無故以安危為己任，專臨朝之權，闕北面之禮。管、蔡忠存王室，以為周公代主非人臣之道，故言公將不利於孺子。周公當明大順之節，陳誠義以曉群疑，而乃阻兵都邑，擅行誅戮。不臣之罪彰于海內，方貽王《鴟鴞》之詩，歸非於主，是何謂乎！又周公舉事，稱告二公，二公足明周公之無罪而坐觀成王之疑，此則二公之心亦有猜於周公也。但以疏不間親，故寄言於管、蔡，可謂忠不見於當時，仁不及于兄弟。知群望之有歸，天命之不在己，然後返
 政成王，以為忠耳。大風拔木之徵，乃皇天祐存周道，不忘文、武之德，是以赦周公之始愆，欲成周室之大美。考周公之心，原周公之行，乃天下之罪人，何至德之謂也！周公復位，二公所以杜口不言其本心者，以明管、蔡之忠也。」



 又謂常忠曰：「伊尹、周公孰賢？」忠曰：「伊尹非有周公之親而功濟一代，太甲亂德，放於桐宮，思愆改善，然後復之。使主無怨言，臣無流謗，道存社稷，美溢來今，臣謂伊尹之勳有高周旦。」盛曰：「伊尹以舊臣之重，顯阿衡之任，太甲嗣位，君道未洽，不能竭忠輔導。而放黜桐宮，事同夷羿，何周公之可擬乎！」郎敷曰：「伊尹處人臣之位，不
 能匡制其君，恐成、湯之道墜而莫就，是以居之桐宮，與小人從事，使知稼穡之艱難，然後返之天位，此其忠也。」盛曰：「伊尹能廢而立之，何不能輔之以至於善乎？若太甲性同桀紂，則三載之間未應便成賢后，如其性本休明，義心易發，當務盡匡規之理以弼成君德，安有人臣幽主而據其位哉！且臣之事君，惟力是視，奈何挾智藏仁以成君惡！夫太甲之事，朕已鑒之矣。太甲，至賢之主也，以伊尹歷奉三朝，績無異稱，將失顯祖委授之功，故匿其日月之明，受伊尹之黜，所以濟其忠貞之美。夫非常之人，然後能立非常之事，非常人之所見也，亦猶太
 伯之三讓，人無德而稱焉。」敷曰：「太伯三以天下讓，至仲尼而後顯其至德。太甲受謗於天下，遭陛下乃申其美。」因而談宴賦詩，賜金帛各有差。



 遼西太守李郎在郡十年，威制境內，盛疑之，累徵不赴。以母在龍城，未敢顯叛，乃陰引魏軍，將為自安之計，因表請發兵以距寇。盛曰：「此必詐也。」召其使而詰之，果驗，盡滅其族，遣輔國將軍李旱率騎討之。師次建安，召旱旋師。朗聞其家被誅也，擁三千餘戶以自固。及聞旱中路而還，謂有內變，不復為備，留其子養守令支，躬迎魏師于北平。旱候知之，襲剋令支，遣廣威孟廣平率騎追朗，及於無終，斬之。初，盛
 之追旱還也，群臣莫知其故。旱既斬朗，盛謂群臣曰：「前以追旱還者，正為此耳。朗新為叛逆，必忌官威，一則鳩合同類，劫掠良善，二則亡竄山澤，未可卒平，故非意而還，以盈怠其志，卒然掩之，必剋之理也。」群臣皆曰：「非所及也。」



 李旱自遼西還，聞盛殺其將衛雙，懼，棄軍奔走。既而歸罪，復其爵位。盛謂侍中孫勍曰：「旱總三軍之任，荷專征之重，不能杖節死綏，無故逃亡，考之軍正，不赦之罪也。然當先帝之避難，眾情離貳，骨肉忘其親，股肱失忠節，旱以刑餘之體，效力盡命，忠款之至，精貫白日。朕故錄其忘身之功，免其丘山之罪耳。」



 盛去皇帝之號，稱
 庶人大王。



 魏襲幽州，執刺史盧溥而去。遣孟廣平援之，無及。



 盛率眾三萬伐高句驪，襲其新城、南蘇，皆剋之，散其積聚，徙其五千餘戶于遼西。



 盛引見百遼于東堂，考詳器藝，超拔者十有二人。命百司舉文武之士才堪佐世者各一人。立其子遼西公定為太子，大赦殊死已下。宴其群臣于新昌殿，盛曰：「諸卿各言其志，朕將覽之。」七兵尚書丁信年十五，盛之舅子也，進曰：「在上不驕，高而不危，臣之願也。」盛笑曰：「丁尚書年少，安得長者之言乎！」盛以威嚴馭下，驕暴少親，多所猜忌，故信言及之。



 盛討庫莫奚，大虜獲而還。左將軍慕容國與殿中將軍秦輿、
 段贊等謀率禁兵襲盛，事覺，誅之，死者五百餘人。前將軍、思悔侯段璣、輿子興、贊子泰等，因眾心動搖，夜於禁中鼓躁大呼。盛聞變，率左右出戰，眾皆披潰。俄而有一賊從闇中擊傷盛，遂輦升前殿，申約禁衛，召叔父河間公熙屬以後事。熙未至而盛死，時年二十九，在位三年。偽謚昭武皇帝，墓號興平陵，廟號中宗。



 盛幼而羈賤流漂，長則遭家多難，夷險安危，備嘗之矣。懲寶暗而不斷，遂峻機威刑，織芥之嫌，莫不裁之於未萌，防之於未兆。於是上下振局，人不自安，雖忠誠親戚亦皆離貳，舊臣靡不夷滅，安忍無親，所以卒於不免。是歲隆安五年也。



 熙字道文，垂之少子也。初封河間王。段速骨之難，諸王多被其害，熙素為高陽王崇所親愛，故得免焉。蘭汗之篡也，以熙為遼東公，備宗祀之義。盛初即位，降爵為公，拜都督中外諸軍事、驃騎大將軍、尚書左僕射，領中領軍。從征高句驪、契丹，皆勇冠諸將。盛曰：「叔父雄果英壯，有世祖之風，但弘略不如耳。」



 及盛死，其太后丁氏以國多難，宜立長君。群望皆在平原公元，而丁氏意在於熙，遂廢太子定，迎熙入宮。群臣勸進，熙以讓元，元固以讓熙，熙遂僭即尊位。誅其大臣段璣、秦興等，並夷三族。元以嫌疑賜死。元字道光，寶之第四子也。赦殊死已下，改元
 曰光始，改北燕臺為大單于臺，置左右輔，位次尚書。



 初，熙烝于丁氏，故為所立。及寵幸苻貴人，丁氏怨恚咒詛，與兄子七兵尚書信謀廢熙。熙聞之，大怒，逼丁氏令自殺，葬以后禮，誅丁信。



 熙狩于北原，石城令高和殺司隸校尉張顯，閉門距熙。熙率騎馳返，和眾皆投杖，熙入誅之。於是引見州郡及單于八部耆舊於東宮，問以疾苦。



 大築龍騰苑，廣袤十餘里，役徒二萬人。起景雲山於苑內，基廣五百步，峰高十七丈。又起逍遙宮、甘露殿，連房數百，觀閣相交。鑿天河渠，引水入宮。又為其昭儀苻氏鑿曲光海、清涼池。季夏盛暑，士卒不得休息，暍死者太
 半。熙游于城南，止大柳樹下，若有人呼曰：「大王且止。。」熙惡之，伐其樹，乃有蛇長丈餘，從樹中而出。



 立其貴嬪苻氏為皇后，赦殊死已下。



 熙北襲契丹，大破之。



 昭儀苻氏死，偽謚愍皇后。贈苻謨太宰，謚文獻公。二苻並美而艷，好微行游宴，熙弗之禁也。請謁必從，刑賞大政無不由之。初，昭儀有疾，龍城人王溫稱能療之，未幾而卒，熙忿其妄也，立於公車門支解溫而焚之。其后好游田，熙從之，北登白鹿山，東過青嶺，南臨滄海，百姓苦之，士卒為豺狼所害及凍死者五千餘人矣。會高句驪寇燕郡，殺略百餘人。熙伐高句驪，以苻氏從，為衝車地道以攻遼
 東。熙曰：「待刬平寇城，朕當與后乘輦而入，不聽將士先登。」於是城內嚴備，攻之不能下。會大雨雪，士卒多死，乃引歸。



 擬鄴之鳳陽門，作弘光門，累級三層。



 熙與苻氏襲契丹，憚其眾盛，將還，苻氏弗聽，遂棄輜重，輕襲高句驪，周行三千餘里，士馬疲凍，死者屬路。攻木底城，不剋而還。



 盡殺寶諸子。大城肥如及宿軍，以仇尼倪為鎮東大將軍、營州刺史，鎮宿軍，上庸公懿為鎮西將軍、幽州刺史，鎮令支；尚書劉木為鎮南大將軍、冀州刺史，鎮肥如。



 為苻氏起承華殿，高承光一倍，負土於北門，土與穀同價。典軍杜靜載棺詣闕，上書極諫。熙大怒，斬之。苻氏
 嘗季夏思凍魚膾，仲冬須生地黃，皆下有司切責，不得，加以大辟，其虐也如此。苻氏死，熙悲號躃踴，若喪考妣，擁其尸而撫之曰：「體已就冷，命遂斷矣！」於是僵仆氣絕，久而乃蘇。大斂既訖，復啟其棺而與交接。服斬縗，食粥。制百僚於宮內哭臨，令沙門素服。使有司案檢哭者，有淚以為忠孝，無則罪之，於是群臣震懼，莫不含辛以為淚焉。慕容隆妻張氏，熙之嫂也，美姿容，有巧思。熙將以為苻氏之殉，欲以罪殺之，乃毀其禭靴，中有弊氈，遂賜死。三女叩頭求哀，熙不許。制公卿已下至於百姓，率戶營墓，費殫府藏。下錮三泉，周輸數里，內則圖畫尚書八
 坐之象。熙曰：「善為之，朕將隨后入此陵。」識者以為不祥。其右僕射韋璆等並懼為殉，沐浴而待死焉。號苻氏墓曰征平陵。熙被髮徒跣，步從苻氏喪。轜車高大，毀北門而出。長老竊相謂曰：「慕容氏自毀其門，將不久也。」



 中衛將軍馮跋、左衛將軍張興，先皆坐事亡奔，以熙政之虐也，與跋從兄萬泥等二十二人結盟，推慕容雲為主，發尚方徒五千餘人閉門距守。中黃門趙洛生奔告之，熙曰：「此鼠盜耳，朕還當誅之。」乃收髮貫甲，馳還赴難。夜至龍城，攻北門不剋，遂敗，走入龍騰宛，微服隱於林中，為人所執，雲得而弒之，及其諸子同殯城北。時年二十三，
 在位六年。雲葬之于苻氏墓，偽謚昭文皇帝。



 垂以孝武帝太元八年僭立，至熙四世，凡二十四年，以安帝義熙三年滅。初，童謠曰：「一束槁，兩頭然，禿頭小兒來滅燕。」槁字上有草，下有禾，兩頭然則禾草俱盡而成高字。雲父名拔，小字禿頭，三子，而雲季也。熙竟為雲所滅，如謠言焉。



 慕容雲，字子雨，寶之養子也。祖父和，高句驪之支庶，自云高陽氏之苗裔，故以高為氏焉。雲沈深有局量，厚重希言，時人咸以為愚，唯馮跋奇其志度而友之。寶之為太子，雲以武藝給事侍東宮，拜侍御郎，襲敗慕容會軍。
 寶子之，賜姓慕容氏，封夕陽公。



 熙之葬苻氏也，馮跋詣雲，告之以謀。雲懼曰：「吾嬰疾歷年，卿等所知，願更圖之。」跋逼曰：「慕容氏世衰，河間虐暴，惑妖淫之女而逆亂天常，百姓不堪其害，思亂者十室九焉，此天亡之時也。公自高氏名家，何能為他養子！機運難邀，千歲一時，公焉得辭也！」扶之而出。雲曰：「吾疾苦日久，廢絕世務。卿今興建大事，謬見推逼。所以徘徊，非為身也，實惟否德不足以濟元元故耳。」跋等彊之，雲遂即天王位，復姓高氏，大赦境內殊死以下，改元曰正始，國號大燕。署馮跋侍中、都督中外諸軍事、征北大將軍、開府儀同三司、錄尚書
 事、武邑公，封伯、子、男，鄉、亭侯者五十餘人，士卒賜穀帛有差。熙之群官，復其爵位。立妻李氏為天王后，子彭為太子。越騎校尉慕輿良謀叛，雲誅之。



 雲臨東堂，幸臣離班、桃仁懷劍執紙而入，稱有所啟，拔劍擊雲，雲以几距班，桃仁進而弒之。馮跋遷雲尸于東宮，偽謚惠懿皇帝。雲自以無功德而為豪桀所推，常內懷懼，故寵養壯士以為腹心。離班、桃仁等並專典禁衛，委之以爪牙之任，賞賜月至數千萬，衣食臥起皆與之同，終以此致敗云。



 史臣曰：四星東聚，金陵之氣已分；五馬南浮，玉塞之雄方擾。市朝屢改，艱虞靡息。慕容垂天資英傑，威震本朝，
 以雄略見猜而庇身寬政，永固受之而以禮，道明事之而畢力。然而隼質難羈，狼心自野。淮南失律，三甥之謀已構；河朔分麾，五木之祥云啟。斬飛龍而遐舉，踰石門而長邁，遂使翟氏景從，鄴師宵逸，收羅趙、魏，驅駕英雄。叩囊餘奇，摧五萬於河曲；浮船祕策，招七郡於黎陽。返遼陰之舊物，創中山之新社，類帝禋宗，僭擬斯備。夫以重耳歸晉，賴五臣之功；句踐紿吳，資五千之卒。惡有業殊二霸，眾微一旅，掎拔而傾山嶽，騰嘯而御風雲！雖衛人忘亡復傳於東國，任好餘裕伊媿於西鄰，信苻氏之姦回，非晉室之鯨鯢矣。



 寶以浮譽獲升，峻文御俗，蕭墻
 內憤，勍敵外陵，雖毒不被物而惡足自剿。盛則孝友冥符，文武不墜，韜光而夷仇賊，罪己而遜高危，翩翩然濁世之佳虜矣。熙乃地非奧主，舉因淫德。驪戎之態，取悅於匡床；玄妻之姿，見奇於鬒發。蕩輕舟於曲光之海，望朝涉於景雲之山，飾土木於驕心，窮怨嗟於蕞壤，宗祀夷滅，為馮氏之驅除焉。



 贊曰：戎狄憑陵，山川沸騰。天未悔禍，人非與能。疾走而捷，先鳴則興。道明烈烈，鞭笞豪傑。掃燕夷魏，釗屠永滅。大盜潛移，鴻名遂竊。寶心生亂，盛清家難。熙極驕淫，人懷憤惋。孽貽身咎，災無以逭。



\end{pinyinscope}