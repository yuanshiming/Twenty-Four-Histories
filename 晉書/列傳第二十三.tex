\article{列傳第二十三}

\begin{pinyinscope}
愍懷太子
 \gezhu{
  子臧尚}



 愍懷太子遹，字熙祖，惠帝長子，母曰謝才人。幼而聰慧，武帝愛之，恒在左右。嘗與諸皇子共戲殿上，惠帝來朝，執諸皇子手，次至太子，帝曰：「是汝兒也。」惠帝乃止。宮中嘗夜失火，武帝登樓望之。太子時年五歲，牽帝裾入闇中。帝問其故，太子曰：「暮夜倉卒，宜備非常，不宜令照見人君也。」由是奇之。嘗從帝觀豕牢，言於帝曰：「豕甚肥，何
 不殺以享士，而使久費五穀？」帝嘉其意，即使烹之。因撫其背，謂廷尉傅祗曰：「此兒當興我家。」嘗對群臣稱太子似宣帝，於是令譽流於天下。



 時望氣者言廣陵有天子氣，故封為廣陵王，邑五萬戶。以劉寔為師，孟珩為友，楊準、馮蓀為文學。惠帝即位，立為皇太子。盛選德望以為師傅，以何劭為太師，王戎為太傅，楊濟為太保，裴楷為少師，張華為少傅，和嶠為少保。元康元年，出就東宮，又詔曰：「遹尚幼蒙，今出東宮，惟當賴師傅群賢之訓。其游處左右，宜得正人使共周旋，能相長益者。」於是使太保衛瓘息庭、司空泰息略、太子太傅楊濟息毖、太子少師
 裴楷息憲、太子少傅張華息禕、尚書令華暠息恒與太子游處，以相輔導焉。



 及長，不好學，惟與左右嬉戲，不能尊敬保傅。賈后素忌太子有令譽，因此密敕黃門閹宦媚諛於太子曰：「殿下誠可及壯時極意所欲，何為恒自拘束？」每見喜怒之際，輒歎曰：「殿下不知用威刑，天下豈得畏服！」太子所幸蔣美人生男，又言宜隆其賞賜，多為皇孫造玩弄之器，太子從之。於是慢弛益彰，或廢朝侍，恒在後園游戲。愛埤車小馬，令左右馳騎，斷其鞅勒，使墮地為樂。或有犯忤者，手自捶擊之。性拘小忌，不許繕壁修墻，正瓦動屋。而於宮中為市，使人屠酤，手揣斤兩，
 輕重不差。其母本屠家女也，故太子好之。又令西園賣葵菜、藍子、雞、面之屬，而收其利。東宮舊制，月請錢五十萬，備於眾用，太子恒探取二月，以供嬖寵。洗馬江統陳五事以諫之，太子不納，語在《統傳》中。舍人杜錫以太子非賈后所生，而后性凶暴，深以為憂，每盡忠規勸太子修德進善，遠於讒謗。太子怒，使人以針著錫常所坐氈中而剌之。



 太子性剛，知賈謐恃后之貴，不能假借之。謐至東宮，或捨之而於後庭游戲。詹事裴權諫曰：「賈謐甚有寵於中宮，而有不順之色，若一旦交構，大事去矣。宜深自謙屈，以防其變，廣延賢士，用自輔翼。」太子不能從。
 初，賈后母郭槐欲以韓壽女為太子妃，太子亦欲婚韓氏以自固。而壽妻賈午及后皆不聽，而為太子聘王衍小女惠風。太子聞衍長女美，而賈后為謐聘之，心不能平，頗以為言。謐嘗與太子圍棋，爭道，成都王穎見而訶謐，謐意愈不平，因此譖太子於后曰：「太子廣買田業，多畜私財以結小人者，為賈氏故也。密聞其言云：『皇后萬歲後，吾當魚肉之。』非但如是也，若宮車晏駕，彼居大位，依楊氏故事，誅臣等而廢后於金墉，如反手耳。不如早為之所，更立慈順者以自防衛。」后納其言，又宣揚太子之短，布諸遠近。于時朝野咸知賈后有害太子意。中護
 軍趙俊請太子廢后，太子不聽。



 九年六月，有桑生於宮西廂，日長尺餘，數日而枯。十二月，賈后將廢太子，詐稱上不和，呼太子入朝。既至，后不見，置于別室，遣婢陳舞賜以酒棗，逼飲醉之。使黃門侍郎潘岳作書草，若禱神之文，有如太子素意，因醉而書之，令小婢承福以紙筆及書草使太子書之。文曰：「陛下宜自了；不自了，吾當入了之。中宮又宜速自了；不了，吾當手了之。并謝妃共要剋期而兩發，勿疑猶豫，致後患。茹毛飲血於三辰之下，皇天許當掃除患害，立道文為王，蔣為內主。願成，當三牲祠北君，大赦天下。要疏如律令。」太子醉迷不覺，遂依
 而寫之，其字半不成。既而補成之，后以呈帝。帝幸式乾殿，召公卿入，使黃門令董猛以太子書及青紙詔曰：「遹書如此，今賜死。」遍示諸公王，莫有言者，惟張華、裴頠證明太子。賈后使董猛矯以長廣公主辭白帝曰：「事宜速決，而群臣各有不同，若有不從詔，宜以軍法從事。」議至日西不決。后懼事變，乃表免太子為庶人，詔許之。於是使尚書和郁持節，解結為副，及大將軍梁王肜、鎮東將軍淮南王允、前將軍東武公澹、趙王倫、太保何劭詣東宮，廢太子為庶人。是日太子游玄圃，聞有使者至，改服出崇賢門，再拜受詔，步出承華門，乘粗犢車。澹以兵仗
 送太子妃王氏、三皇孫於金墉城，考竟謝淑妃及太子保林蔣俊。明年正月，賈后又使黃門自首，欲與太子為逆。詔以黃門首辭班示公卿。又遣澹以千兵防送太子，更幽于許昌宮之別坊，令治書御史劉振持節守之。先是，有童謠曰：「東宮馬子莫聾空，前至臘月纏汝閤。」又曰：「南風起兮吹白沙，遙望魯國鬱嵯峨，千歲髑髏生齒牙。」南風，后名；沙門，太子小字也。



 初，太子之廢也，妃父王衍表請離婚。太子至許，遺妃書曰：「鄙雖頑愚，心念為善，欲盡忠孝之節，無有惡逆之心。雖非中宮所生，奉事有如親母。自為太子以來，敕見禁檢，不得見母。自宜城君亡，
 不見存恤，恒在空室中坐。去年十二月，道文疾病困篤，父子之情，實相憐愍。於時表國家乞加徽號，不見聽許。疾病既篤，為之求請恩福，無有惡心。自道文病，中宮三遣左右來視，云：『天教呼汝。』到二十八日暮，有短函來，題言東宮發，疏云：『言天教欲見汝。』即便作表求入。二十九日早入見國家，須臾遣至中宮。中宮左右陳舞見語：『中宮旦來吐不快。』使住空屋中坐。須臾中宮遣陳舞見語：『聞汝表陛下為道文乞王，不得王是成國耳。』中宮遙呼陳舞：『昨天教與太子酒棗。』便持三升酒、大盤棗來見與，使飲酒啖棗盡。鄙素不飲酒，即便遣舞啟說不堪三升
 之意。中宮遙呼曰：『汝常陛下前持酒可喜，何以不飲？天與汝酒，當使道文差也。』便答中宮：『陛下會同一日見賜，故不敢辭，通日不飲三升酒也。且實未食，恐不堪。又未見殿下，飲此或至顛倒。』陳舞復傳語云：『不孝那！天與汝酒飲，不肯飲，中有惡物邪？』遂可飲二升，餘有一升，求持還東宮飲盡。逼迫不得已，更飲一升。飲已，體中荒迷，不復自覺。須臾有一小婢持封箱來，云：『詔使寫此文書。』鄙便驚起，視之，有一白紙，一青紙。催促云：『陛下停待。』又小婢承福持筆研墨黃紙來，使寫。急疾不容復視，實不覺紙上語輕重。父母至親，實不相疑，事理如此，實為見誣，
 想眾人見明也。」



 太子既廢非其罪，眾情憤怨。右衛督司馬雅，宗室之疏屬也，與常從督許超並有寵於太子，二人深傷之，說趙王倫謀臣孫秀曰：「國無適嗣，社稷將危，大臣之禍必起。而公奉事中宮，與賈后親密，太子之廢，皆云豫知，一旦事起，禍必及矣。何不先謀之！」秀言於趙王倫，倫深納焉。計既定，而秀說倫曰：「太子為人剛猛，若得志之日，必肆其情性矣。明公素事賈后，街談巷議，皆以公為賈氏之黨。今雖欲建大功於太子，太子雖將含忍宿忿，必不能加賞於公，當謂公逼百姓之望，翻覆以免罪耳。若有瑕釁，猶不免誅。不若遷延卻期，賈后必害
 太子，然後廢賈后，為太子報仇，猶足以為功，乃可以得志。」倫然之。秀因使反間，言殿中人欲廢賈后，迎太子。賈后聞之憂怖，乃使太醫令程據合巴豆杏子丸。三月，矯詔使黃門孫慮齋至許昌以害太子。初，太子恐見鴆，恒自煮食於前。慮以告劉振，振乃徙太子於小坊中，絕不與食，宮中猶於墻壁上過食與太子。慮乃逼太子以藥，太子不肯服，因如廁，慮以藥杵椎殺之，太子大呼，聲聞于外。時年二十三。將以庶人禮葬之，賈后表曰：「遹不幸喪亡，傷其迷悖，又早短折，悲痛之懷，不能自己。妾私心冀其刻肌刻骨，更思孝道，規為稽顙，正其名號。此志不
 遂，重以酸恨。遹雖罪在莫大，猶王者子孫，便以匹庶送終，情實憐愍，特乞天恩，賜以王禮。妾誠闇淺不識禮義，不勝至情，冒昧陳聞。」詔以廣陵王禮葬之。



 及賈庶人死，乃誅劉振、孫慮、程據等，冊復太子曰：「皇帝使使持節、兼司空、衛尉伊策故皇太子之靈曰：嗚呼！維爾少資岐嶷之質，荷先帝殊異之寵，大啟土宇，奄有淮陵。朕奉遵遺旨，越建爾儲副，以光顯我祖宗。祗爾德行，以從保傅，事親孝敬，禮無違者。而朕昧于凶構，致爾于非命之禍，俾申生、孝己復見於今。賴宰相賢明，人神憤怨，用啟朕心，討厥有罪，咸伏其辜。何補於荼毒冤魂酷痛哉？是用忉
 怛悼恨，震動於五內。今追復皇太子喪禮，反葬京畿，祠以太牢。魂而有靈，尚獲爾心。」帝為太子服長子斬衰，群臣齊衰，使尚書和郁率東宮官屬具吉凶之制，迎太子喪於許昌。



 喪之發也，大風雷電，幃蓋飛裂。又為哀策曰：「皇帝臨軒，使洗馬劉務告于皇太子之殯曰：咨爾遹！幼稟英挺，芬馨誕茂。既表髫齔，高明逸秀。昔爾聖祖，嘉爾淑美。顯詔仍崇，名振同軌。是用建爾儲副，永統皇基。如何凶戾潛構，禍害如茲！哀感和氣，痛貫四時。嗚呼哀哉！爾之降廢，實我不明。牝亂沈［C102］，釁結禍成。爾之逝矣，誰百其形？昔之申生，含枉莫訟。今爾之負，抱冤于東。悠悠
 有識，孰不哀慟！壺關干主，千秋悟己。異世同規，古今一理。皇孫啟建，隆祚爾子。雖悴前終，庶榮後始。窀穸既營，將寧爾神。華髦電逝，戎車雷震。芒芒羽蓋，翼翼縉紳。同悲等痛，孰不酸辛！庶光來葉，永世不泯。」謚曰愍懷。六月己卯，葬于顯平陵。帝感閻纘之言，立思子臺，故臣江統、陸機並作誄頌焉。太子三子：［A170］、臧、尚，並與父同幽金墉。



 ［A170］字道文，永康元年正月，薨。四月，追封南陽王。



 臧字敬文。永康元年四月，封臨淮王。己巳，詔曰：「咎徵數發，姦回作變，遹既逼廢，非命而沒。今立臧為皇太孫。還妃王氏以母之，稱太孫太妃。太子官屬即轉為太孫官
 屬。趙王倫行太孫太傅。」五月，倫與太孫俱之東宮，太孫自西掖門出，車服侍從皆愍懷之舊也。到銅駝街，宮人哭，侍從者皆哽咽，路人抆淚焉。桑復生于西廂，太孫廢，乃枯。永寧元年正月，趙王倫篡位，廢為濮陽王，與帝俱遷金墉，尋被害。太安初，追謚曰哀。



 尚字敬仁。永康元年四月，封為襄陽王。永寧元年八月，立為皇太孫。太安元年三月癸卯，薨，帝服齊衰期，謚曰沖太孫。



 史臣曰：愍懷挺岐嶷之姿，表夙成之質。武皇鐘愛，既深詒厥之謀；天下歸心，頗有後來之望。及于繼明宸極，守
 器春坊，四教不勤，三朝或闕，豹姿未變，鳳德已衰，信惑奸邪，疏斥正士，好屠酤之賤役，耽苑囿之佚游，可謂靡不有初，鮮克有終者也。既而中宮兇忍，久懷危害之心，外戚諂諛，競進讒邪之說；坎牲之謀已構，斃犬之譖遂行；一人乏探隱之聰，百闢無爭臣之節。遂使冤逾楚建，酷甚戾園。雖復禮備哀榮，情深憫慟，亦何補於荼毒者哉！



 贊曰：愍懷聰穎，諒惟天挺。皇祖鐘心，庶僚引領。震宮肇建，儲德不恢。掇蜂構隙，歸胙生災。既罹兇忍，徒望歸來。



\end{pinyinscope}