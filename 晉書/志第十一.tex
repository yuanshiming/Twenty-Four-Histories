\article{志第十一}

\begin{pinyinscope}

 禮下



 五禮之別，三曰賓，蓋朝宗、覲遇、會同之制是也。自周以下，其禮彌繁。自秦滅學之後，舊典殘缺。漢興，始使叔孫通制禮，參用先代之儀，然亦往往改異焉。漢儀有正會禮，正旦，夜漏未盡七刻，鐘鳴受賀，公侯以下執贄夾庭，二千石以上升殿稱萬歲，然後作樂宴饗。魏武帝都鄴，正會文昌殿，用漢儀，又設百華燈。



 晉氏受命，武帝更定
 元會儀，《咸寧注》是也。傅玄《元會賦》曰：「考夏后之遺訓，綜殷周之典藝，採秦漢之舊儀，定元正之嘉會。」此則兼採眾代可知矣。



 《咸寧注》：「先正一日，有司各宿設。夜漏未盡十刻，群臣集到，庭燎起火。上賀，起，謁報，又賀皇后。還，從雲龍東中華門入，詣東閣下，便坐。漏未盡七刻，百官及受贄郎官以下至計吏皆入立其次，其陛衛者如臨軒儀。漏未盡五刻，謁者、僕射、大鴻臚各各奏群臣就位定。漏盡，侍中奏外辦。皇帝出，鐘鼓作，百官皆拜伏。太常導皇帝升御坐，鐘鼓止，百官起。大鴻臚跪奏『請朝賀』。掌禮郎讚『皇帝延
 王登』。大鴻臚跪贊『籓王臣某等奉白璧各一，再拜賀』。太常報』王悉登』。謁者引上殿，當御坐。皇帝興，王再拜。皇帝坐，復再拜。跪置璧御坐前，復再拜。成禮訖，謁者引下殿，還故位。掌禮郎贊『皇帝延太尉等』。於是公、特進、匈奴南單于、金紫將軍當大鴻臚西，中二千石、二千石、千石、六百石當大行令西，皆北面伏。鴻臚跪讚『太尉、中二千石等奉璧、皮、帛、羔、鴈、雉，再拜賀』。太常贊『皇帝延公等登』。掌禮引公至金紫將軍上殿。皇帝興，皆再拜。皇帝坐，又再拜。跪置璧皮帛御坐前，復再拜。成禮訖，謁者引下殿，還故位。公置璧成禮時，大行令並贊殿下，中二千石以下
 同。成禮訖，以贄授贄郎，郎以璧帛付謁者，羔、鴈、雉付太官。太樂令跪請奏雅樂，樂以次作。乘黃令乃出車，皇帝罷入，百官皆坐。晝漏上水六刻，諸蠻夷胡客以次入，皆再拜訖，坐。御入後三刻又出，鐘鼓作。謁者、僕射跪奏『請群臣上』。謁者引王公二千石上殿，千石、六百石停本位。謁者引王詣樽酌壽酒，跪授侍中，侍中跪置御坐前。王還。王自酌置位前。謁者跪奏『籓王臣某等奉觴，再拜上千萬歲壽』。四廂樂作，百官再拜。已飲，又再拜。謁者引王等還本位。陛下者傳就席，群臣皆跪諾。侍中、中書令、尚書令各於殿上上壽酒。登歌樂升，太官又行御酒。御酒升
 階，太官令跪授侍郎，侍郎跪進御坐前。乃行百官酒。太樂令跪奏『奏登歌』，三終乃降。太官令跪請具御飯，到階，群臣皆起。太官令持羹跪授司徒，持飯跪授大司農，尚食持案並授持節，持節跪進御坐前。群臣就席。太樂令跪奏『奏食舉樂』。太官行百官飯案遍。食畢，太樂令跪奏『請進樂』。樂以次作。鼓吹令又前跪奏『請以次進眾妓』。乃召諸郡計吏前，受敕戒於階下。宴樂畢，謁者一人跪奏『請罷退』。鐘鼓作，群臣北面再拜，出。」然則，夜漏未盡七刻謂之晨賀。晝漏上三刻更出，百官奉壽酒，謂之晝會。別置女樂三十人於黃帳外，奏房中之歌。



 江左多虞，不復
 晨賀。夜漏未盡十刻，開宣陽門，至平旦始開殿門，晝漏上五刻，皇帝乃出受賀。皇太子出會者，則在三恪下王公上。正旦元會，設白獸樽於殿庭，樽蓋上施白獸，若有能獻直言者，則發此樽飲酒。案禮，白獸樽乃杜舉之遺式也，為白獸蓋，是後代所為，示忌憚也。



 魏制，籓王不得朝覲。魏明帝時，有朝者皆由特恩，不得以為常。及泰始中，有司奏：「諸侯之國，其王公以下入朝者，四方各為二番，三歲而周，周則更始。若臨時有故，卻在明年。明年來朝之後，更滿三歲乃復朝，不得違本數。朝禮皆親執璧，如舊朝之制。不朝之歲，各遣卿奉聘。」奏
 可。江左王侯不之國，其有受任居外，則同方伯刺史二千石之禮，亦無朝聘之制，故此禮遂廢。



 漢以高帝十月定秦，且為歲首。至武帝，雖改用夏正，然每月朔朝，至於十月朔，猶常饗會。其儀，夜漏未盡七刻，受賀及贄。公侯璧，中二千石、二千石羔，千石、六百石雁，四百石以下雉。三公奉璧上殿御坐前，北面。太常讚曰『皇帝為君興』。三公伏。皇帝坐，乃前進璧。百官皆賀，二千石以上上殿稱萬歲，舉觴，御食，司徒奉羹，大司農奉飯，奏食舉之樂。百官受賜，宴饗，大作樂，如元正之儀。魏晉則冬至日受方國及百僚稱賀，因小會。其儀亞於獻歲之旦。



 古者帝王莫不巡狩。魏文帝值天下三分，方隅多事，皇輿亟動，役無寧歲，蓋應時之務，非舊章也。明帝凡三東巡狩，所過存問高年，恤疾苦，或賜穀帛，有古巡幸之風焉。齊王正始元年，巡洛陽縣，賜高年力田各有差。



 及武帝泰始四年，詔刺史二千石長吏曰：「古之王者，以歲時巡狩方岳，其次則二伯述職，不然則行人順省。故雖幽遐側微，心無壅隔，下情上通，上指遠諭，至于鰥寡，罔不得所，用垂風遺烈，休聲猶存。朕在位累載，如臨深川，夙興夕惕，明發不寢，坐而待旦，思四方水旱災眚，為之怛然。
 勤躬約己，欲令事事當宜。常恐眾吏用情，誠心未著，萬機兼猥，慮有不周，政刑失謬，而弗獲備覽。百姓有過，在予一人。惟歲之不易，未遑卜征巡省之事，下之未乂，其何以恤之。今使使持節侍中副給事黃門侍郎銜命四出，周行天下，親見刺史二千石長吏，申諭朕心，訪求得失損益諸宜，觀省政教，問人間患苦。周典有之曰：『其萬姓之利害為一書，其禮俗政事刑禁之逆順為一書，其暴亂作慝犯令為一書，其札喪凶荒厄貧為一書，其康樂和親安平為一書，每國辨異之，以返命于王。』舊章前訓，今率由之。還具條奏，俾朕昭然鑒于幽遠，若親行焉。
 大夫君子，其各悉乃心，敬乃事，嘉言令圖，苦言至戒，與使者盡之，無所隱諱。方將慮心以俟，其勉哉勖之，稱朕意焉。」



 新禮，巡狩方嶽，柴望告設壝宮如禮。諸侯之覲者，賓及執贄皆如朝儀，而不建旗。摯虞以為：「覲禮，諸侯覲天子，各建其旗。旗章所以殊爵命，示等威。《詩》稱『君子至止，言觀其旂』。宜定新禮，建旗如舊禮。」詔可其議。然終晉代，其禮不行。



 封禪之說，經典無聞。禮有因天事天，因地事地，因名山升中於天，而鳳皇降，龜龍格。天子所以巡狩，至於方嶽，燔柴祭天，以告其成功，事似而非也。讖緯諸說皆云，王
 者封泰山，禪梁甫，易姓紀號。秦漢行其典，前史各陳其制矣。



 魏文帝黃初中，護軍蔣濟奏曰：「夫帝王大禮，巡狩為先；昭祖揚禰，封禪為首。是以自古革命受符，未有不蹈梁父，登泰山，刊無竟之名，紀天人之際者也。故司馬相如謂有文以來，七十二君，或順所繇於前，謹遺教於後。太史公曰，主上有聖明而不宣布，有司之過也。然則元功懿德，不刊梁山之石，無以顯帝王之功，示兆庶不朽之觀也。語曰，『當君而歎堯舜之美，譬猶人子對厥所生而譽他人之父』。今大魏承百王之弊亂，拯流遁之艱厄，接千
 載之衰緒，繼百代之廢業。始自武文，至於聖躬，所以參成天地之道，綱維人神之化。上天報應，嘉瑞顯祥，以比往古，無所取喻。至於歷世迄今，未廢大禮。雖志在掃盡殘盜，蕩滌餘穢，未遑斯事。若爾，三苗屈彊於江海，大舜當廢東巡之儀；徐夷跳梁於淮泗，周成當止岱嶽之禮。且去歲破吳虜於江漢，今茲屠蜀賊於隴右，其震蕩內潰，在不復淹，無累於封禪之事也。此儀久廢，非倉卒所定。宜下公卿，廣撰其禮，卜年考時，昭告上帝，以副天下之望。臣待罪軍旅，不勝大願，冒死以聞。」詔曰：「聞蔣濟斯言，使吾汗出流足。自開闢以來，封禪者七十餘君耳。故太
 史公曰，雖有受命之君，而功有不洽，是以中間曠遠者千有餘年，近者數百載，其儀闕不可得記。吾何德之修，敢庶茲乎！濟豈謂世無管仲，以吾有桓公登泰山之志乎！吾不欺天也。濟之所言，華則華矣，非助我者也。公卿侍中尚書常侍省之而已，勿復有所議，亦不須答詔也。」天子雖距濟議，而實使高堂隆草封禪之儀，以天下未一，不欲便行大禮，會隆卒，不復行之。



 及武帝平吳，混一區宇，太康元年九月庚寅，尚書令衛瓘、尚書左僕射山濤、右僕射魏舒、尚書劉寔、司空張華等奏曰：「臣聞肇自生靈，則有后辟，年載之數，莫之能紀。立德濟世，揮揚仁風，
 以登封泰山者七十有四家，其謚號可知者十有四焉。沈淪寂寞，曾無遺聲者，不可勝記。大晉之德，始自重黎，實佐顓頊，至于夏商，世序天地。其在于周，不失其緒。金德將升，世濟明聖，外平蜀漢，海內歸心，武功之盛，實由文德。至于陛下，受命踐阼，弘建大業，群生仰流。惟獨江湖沅湘之表，凶桀負固，歷代不賓。神謀獨斷，命將出討，兵威暫加，數旬蕩定。羈其鯨鯢，赦其罪逆，雲覆雨施，八方來同，聲教所被，達于四極。雖黃軒遐征，大禹遠略，周之奕世，何以尚今！若夫玄石素文，底號前載，象以數表，言以事告，雖古《河圖洛書》之徵，不是過也。宜宣大典，禮
 中嶽，封泰山，禪梁父，發德號，明至尊，享天休，篤黎庶，勒千載之表，播流後之聲，俾百世之下，莫不興起。斯帝王之盛業，天人之至望也。」詔曰：「今逋寇雖殄，外則障塞有警，內則百姓未寧，此盛德之事，所未議也。」



 瓘等又奏曰：「今東漸於海，西被流沙，大漠之陰，日南北戶，莫不通屬，芒芒禹跡，今實過之。天人之道已周，巍巍之功已著，宜修禮地祗，登封泰山，致誠上帝，以答人神之願也。乞如前奏。」詔曰：「今陰陽未和，刑政未當，百姓未得其所，豈可以勒功告成邪！」詔不許。



 瓘等又奏曰：「臣聞處帝王之位者，必有歷運之期，天命之應；濟兆庶之功者，必有盛
 德之容，告成之典。無不可誣，有不敢讓，自古道也。而明詔謙沖，屢辭其禮，雖盛德攸在，推而未居。夫三公職典天地，實掌人物，國之大事，取議於此。故漢氏封禪，非是官也，不在其事。臣等前奏，蓋陳祖考之功，天命又應，陛下之德，合同四海，迹古考今，宜修此禮。至於克定歲月，須五府上議，然後奏聞。」詔曰：「雖蕩清江表，皆臨事者之勞，何足以告成。方望群后思隆大化，以寧區夏，百姓獲乂，與之休息。斯朕日夜之望，無所復下諸府矣。」



 瓘等又奏：「臣聞唐虞三代濟世弘功之君，莫不仰承天休，俯協人志，登介丘，履梁父，未有辭焉者，蓋不可讓也。今陛下
 勛高百王，德無與二，茂績宏規，巍巍之業，固非臣等所能究論。而聖旨勞謙，屢自抑損，時至弗應，推美不居，闕皇代之上儀，塞靈祗之款望，何以使大晉之典謨，同風於三五？臣等誠不敢奉詔，請如前奏施行。」詔曰：「方當共思弘道，以康庶績，且俟他年，無所復紛紜也。」



 王公有司又奏：「自古聖明，光宅四海，封禪名山，著於史籍，作者七十四君矣。舜禹之有天下也，巡狩四嶽，躬行其道。《易》著觀俗省方，《禮》有升中于天，《詩》頌陟其高山，皆載在方策。文王為西伯以服事殷，周公以魯籓列于諸侯，或享于岐山，或有事泰山，徒以聖德，猶得為其事。自是以來，功薄而僭
 其義者，不可勝數。號謚不泯，以至于今。況高祖宣皇帝肇開王業，海外有截；世宗景皇帝濟以大功，輯寧區夏；太祖文皇帝受命造晉，盪定蜀漢；陛下應期龍興，混一六合，澤被群生，威震無外。昔漢氏失統，吳蜀鼎峙，兵興以來，近將百年，地險俗殊，人望絕塞。今不羈之寇，二代而平，非聰明神武，先天弗違，孰能巍巍其有成功若茲者歟！臣等幸以千載得遭運會，親服大化，目睹太平，至公至美，誰與為讓。宜祖述先朝，憲章古昔，勒功岱嶽，登封告成，弘禮樂之制，正三雍之典，揚名萬世，以顯祖宗。是以不勝大願，敢昧死以聞。請告太常，具禮儀復上。」詔曰：「
 所議誠列代之盛事也，然方今未可以爾。」便報絕之。



 哀帝即位，欲尊崇章皇太妃。桓溫議宜稱太夫人。尚書僕射江［A170］議曰：「虞舜體仁孝之性，盡事親之禮，貴為天王，富有四海，而瞽叟無立錐之地，一級之爵。蒸蒸之心，昊天罔極，寧當忍父卑賤，不以徽號顯之，豈不以子無爵父之道，理窮義屈，靡所厝情者哉！《春秋經》曰『紀季姜歸於京師』，《傳》曰『父母之於子，雖為天王后，猶曰吾季姜』，言子尊不加父母也。或以為子尊不加父母，則武王何以追王太王、王季、文王乎？周之三王，德配天地，王跡之興，自此始也。是以武王仰尋前緒，遂奉天命，追崇祖考，
 明不以子尊加父母也。案《禮》『幼不誄長，賤不誄貴』，幼賤猶不得表彰長貴，況敢錫之以榮命邪！漢祖感家令之言而尊太公，荀悅以為孝莫大于嚴父，而以子貴加之父母，家令之言過矣。爰逮孝章，不上賈貴人以尊號，而厚其金寶幣帛，非子道之不至也，蓋聖典不可踰也。當春秋時，庶子承國，其母得為夫人。不審直子命母邪，故當告於宗祧以先君之命命之邪？竊見詔書，當臨軒拜授貴人為皇太妃。今稱皇帝策命命貴人，斯則子爵母也。貴人北面拜受，斯則母臣子也。天尊地卑，名位定矣，母貴子賤，人倫序矣。雖欲加崇貴人，而實卑之；雖顯明
 國典，而實廢之。且人主舉動，史必書之。如當載之方策，以示後世，無乃不順乎！竊謂應告顯宗之廟，稱貴人仁淑之至，宜加殊禮，以酬鞠育之惠。奉先靈之命，事不在己。妃后雖是配君之名，然自后以下有夫人九嬪，無稱妃焉。桓公謂宜進號太夫人，非不允也。如以夫人為少，可言皇太夫人。皇，君也，君太夫人於名禮順矣。」帝特下詔拜皇太妃。三月丙辰，使兼太保王恬授璽綬儀服，一如太后。又詔曰：「朝臣不為太妃敬，為合禮不？」太常江逌議：「位號不極，不應盡敬。」



 孝武追崇會稽鄭太妃為簡文太后，詔問「當開墓不」。王珣答：「據三祖追贈及中宗敬后，
 並不開墓位，更為塋域制度耳。」



 褚太后臨朝時，議褚裒進見之典。蔡謨、王彪之並以：「虞舜、漢高祖猶執子道，況后乎！王者父無拜禮。」尚書八座議以為：「純子則王道缺，純臣則孝道虧。謂公庭如臣，私覿則嚴父為允。」



 漢魏故事，皇太子稱臣。新禮以太子既以子為名，而又稱臣，臣子兼稱，於義不通，除太子稱臣之制。摯虞以為：「《孝經》『資於事父以事君』，義兼臣子，則不嫌稱臣，宜定新禮皇太子稱臣如舊。」詔從之。



 太寧三年三月戊辰，明帝立皇子衍為皇太子。癸巳，詔
 曰：「禮無生而貴者，故帝元子方之於士。而漢魏以來，尊崇儲貳，使官屬稱臣，朝臣咸拜，此甚無謂。吾昔在東宮，未及啟革。今衍幼沖之年，便臣先達，將令日習所見，謂之自然，此豈可以教之邪！主者其下公卿內外通議，使必允禮中。」尚書令卞壼議以為：「《周禮》王后太子不會，明禮同於君，皆所以重儲貳，異正嫡。茍奉之如君，不得不拜矣。太子若存謙沖，故宜答拜。臣以為皇太子之立，郊告天地，正位儲宮，豈得同之皇子揖讓而已。謂宜稽則漢魏，闔朝同拜。」從之。



 太元中，尚書符問王公已下見皇太子儀及所衣服。侍
 中領國子博士車胤議：「朝臣宜朱衣褠幘，拜敬，太子答拜。案經傳不見其文，故太傅羊祜箋慶太子，稱叩頭死罪，此則拜之證也。又太寧三年詔議其典，尚書卞壼謂宜稽則漢魏，闔朝同拜。其朱衣冠冕，惟施之天朝，宜褠幘而已。」朝議多同。



 太元十二年，議二王後與太子先後。博士庾弘之及尚書參議，並以為：「陳留，國之上賓。皇太子雖國之儲貳，猶在臣位，陳留王坐應在太子上。」陳留王勱表稱疾病積年，求放罷，詔禮官博士議之。博士曹耽云：「勱為祭主而無執祭之期，宜與穆子、孟摯事同。」王彪之云：「二王之後，
 不宜輕致廢立。記傳未見有已為君而疾病退罷者，當知古無此禮。孟縶、穆子是方應為君，非陳留之比。」



 咸康四年，成帝臨軒，遣使拜太傅、太尉、司空。《儀注》，太樂宿懸於殿庭。門下奏，非祭祀宴饗，則無設樂之制。太常蔡謨議曰：「凡敬其事則備其禮，禮備則制有樂。樂者，所以敬事而明義，非為耳目之娛，故冠亦用之，不惟宴饗。宴饗之有樂，亦所以敬賓也。故郤至使楚，楚子饗之，郤至辭曰：『不忘先君之好，貺之以大禮，重之以備樂。』尋斯辭也，則宴樂之意可知矣。公侯大臣，人君所重，故御坐為起，在輿為下，言稱伯舅。《傳》曰『國卿，君之貳也』，是以命使
 之日，御親臨軒，百僚陪列，此即敬事之意也。古者，天王饗下國之使，及命將帥，遣使臣，皆有樂。故《詩序》曰：『皇皇者華，君遣使臣也。』又曰：『《採薇》以遣之，《出車》以勞還，《杕杜》以勤歸。』皆作樂而歌之。今命大使，拜輔相，比於下國之臣，輕重殊矣。輕誠有之，重亦宜然。故謂臨軒遣使，宜有金石之樂。」議奏從焉。



 漢魏故事，王公群妾見於夫人，夫人不答拜。新禮以為禮無不答，更制妃公侯夫人答妾拜。摯虞以為：「禮，妾事女君如婦之事姑，妾服女君期，女君不報，則敬與婦同而又加賤也。名位不同，本無酬報。禮無不答，義不謂此。
 先聖殊嫡庶之別，以絕陵替之漸。峻明其防，猶有僭違。宜定新禮，自如其舊。」詔可其議。



 五禮之別，其四曰軍，所以和外寧內，保大定功者也。但兵者凶事，故因搜狩而習之。



 漢儀，立秋之日，自郊禮畢，始揚威武，斬牲於東門，以薦陵廟。其儀，乘輿御戎路，白馬朱鬣，躬執弩射牲，牲以鹿麛。太宰令謁者各一人載以獲車，馳送陵廟。還宮，遣使者齎束帛以賜武官。武官肄兵，習戰陣之儀。斬牲之禮，名曰劉。兵官皆肄孫吳兵法六十四陣。既還，公卿已下陳陽前街，乘輿到，公卿已下拜，天子下車，公卿
 親識顏色，然後還宮。古語曰在車下車，則惟此時施行。漢世率以為常。至獻帝建安二十一年，魏國有司奏：「古四時講武，皆於農隙。漢西京承秦制，三時不講，惟十月都講。今金革未偃，士眾素習，可無四時講武。但以立秋擇吉日大朝車騎，號曰閱兵，上合禮名，下承漢制。」奏可。是冬，閱兵，魏王親執金鼓以令進退。延康元年，魏文帝為魏王。是年六月立秋，閱兵于東郊，公卿相儀，王御華蓋，親令金鼓之節。魏明帝太和元年十月，又閱兵。



 武帝泰始四年九月，咸守元年，太康四年，六年冬，皆自
 臨宣武觀，大閱眾軍，然不自令進退也。自惠帝以後，其禮遂廢。元帝太興四年，詔左右衛及諸營教習，依大習儀作雁羽仗。成帝咸和中，詔內外諸軍戲兵於南郊之場，故其地因名鬥場。自後籓鎮桓、庾諸方伯往往閱習，然朝廷無事焉。



 漢魏故事，遣將出征，符節郎授節鉞於朝堂。其後荀顗等所定新禮，遣將，御臨軒，尚書受節鉞，依古兵書跪而推轂之義也。



 五禮之別，其五曰嘉，宴饗冠婚之道於是乎備。周末崩離，賓射宴饗之則罕復能行，冠婚飲食之法又多遷變。



 《周禮》雖有服冕之數，而無天子冠文。又《儀禮》云，公侯之有冠禮，夏之末造也。王、鄭皆以為夏末上下相亂，篡弒由生，故作公侯冠禮，則明無天子冠禮之審也。大夫又無冠禮，古者五十而後爵，何大夫冠禮之有。周人年五十而有賢才，則試以大夫之事，猶行士禮也。故筮日筮賓，冠於阼以著代，醮於客位，三加彌尊，皆士禮耳。



 然漢代以來，天子諸侯頗採其儀。正月甲子若丙子為吉日，可加元服，儀從冠禮是也。漢順帝冠，又兼用曹褒新禮，
 乘輿初加緇布進賢，次爵弁、武弁，次通天，皆於高廟，以禮謁見世祖廟。王公已下，初加進賢而已。案此文，始冠緇布，從古制也，冠於宗廟是也。



 魏天子冠一加。其說曰：「士禮三加，加有成也。至於天子諸侯無加數之文者，將以踐阼臨下，尊極德備，豈得與士同也。魏氏太子再加，皇子王公世子乃三加。孫毓以為一加再加，皆非也。



 《禮》醮辭曰：「令月吉曰，以歲之正，以月之令。」案魯襄公冠以冬，漢惠帝冠以三月，明無定月。而後漢以來，帝加元服咸以正月。及咸寧二年秋閏九月，遣使冠汝南王柬，此則非必歲首。



 禮冠於廟，然武、惠冠太子，太子皆即廟見，
 斯亦擬在廟之儀也。穆帝、孝武將冠，皆先以幣告廟，訖又廟見也。



 惠帝之為太子，將冠，武帝臨軒，使兼司徒高陽王珪加冠，兼光祿大夫屯騎校尉華暠贊冠。



 江左諸帝將冠，金石宿設，百僚陪位。又豫於殿上鋪大床，御府令奉冕、幘、簪導、袞服以授侍中常侍，太尉加幘，太保加冕。將加冕，太尉跪讀祝文曰：「令月吉日，始加元服。皇帝穆穆，思弘袞職。欽若昊天，六合是式。率遵祖考，永永無極。眉壽惟祺，介茲景福。」加冕訖，侍中繫玄紞，侍中脫帝絳紗服，加袞服冕冠。事畢，太保率群臣奉觴上壽，王公以下三稱萬歲乃退。案《儀注》，一加幘冕而已。



 泰始十年，南宮王承年十五，依舊應冠。有司議奏：「禮，十五成童，國君十五而生子，以明可冠之宜。又漢魏遣使冠諸王，非古典。」於是制諸王十五而冠，不復加使命。



 王彪之云，《禮》、《傳》冠皆在廟。案成帝既加元服，車駕出拜于太廟，以告成也。蓋亦猶擬在廟之儀。



 魏齊王正始四年，立皇后甄氏，其儀不存。



 武帝咸寧二年，臨軒，遣太尉賈充策立皇后楊氏，納悼后也。因大赦，賜王公以下各有差，百僚上禮。



 太康八年，有司奏：「婚禮納徵，大婚用玄纁束帛，加珪，馬二駟。王侯玄纁束帛，加璧，乘馬。大夫用玄纁束帛，加羊。古
 者以皮馬為庭實，天子加以穀珪，諸侯加大璋，可依周禮改璧用璋，其羊鴈酒米玄纁如故。諸侯婚禮，加納采、告期、親迎各帛五匹，及納徵馬四匹，皆令夫家自備。惟璋，官為具致之。」尚書朱整議：「案魏氏故事，王娶妃、公主嫁之禮，天子諸侯以皮馬為庭實，天子加以穀珪，諸侯加以大璋。漢高后制聘，后黃金二百斤，馬十二匹。夫人金五十斤，馬四匹。魏氏王娶妃、公主嫁之禮，用絹百九十匹。晉興，故事用絹三百匹。」詔曰：「公主嫁由夫氏，不宜皆為備物，賜錢使足而已。惟給璋，餘如故事。」



 成帝咸康二年，臨軒，遣使持節、兼太保、領軍將軍諸葛
 恢，兼太尉、護軍將軍孔愉，六禮備物，拜皇后杜氏。即日入宮，帝御太極殿，群臣畢賀。賀，非禮也。王者婚禮，禮無其制。《春秋》「祭公逆王后于紀」，《穀梁》、《左氏傳》說與《公羊》又不同。而自漢魏遺事，並皆闕略。武、惠納后，江左又無復《儀注》。故成帝將納杜后，太常華恆始與博士參定其儀。據杜預《左氏傳》說，主婚是供其婚禮之幣而已。又，周靈王求婚於齊，齊侯問於晏桓子，桓子對曰：「夫婦所生若如人，姑姊妹則稱先守某公之遺女若如人。」此則天子之命自得下達，臣下之答徑自上通。先儒以為丘明詳錄其事，蓋為王者婚娶之禮也。故成帝臨軒，遣使稱制
 拜后，然其《儀注》又不具存。



 康帝建元元年，納皇后褚氏，而《儀注》陛者不設旄頭。殿中御史奏：「今迎皇后，依成恭皇后入宮御物，而《儀注》至尊袞冕升殿，旄頭不設，求量處。又案，昔迎恭皇后，惟作青龍旂，其餘皆即御物。今當臨軒遣使，而立五牛旂，旄頭罼䍐並出即用，故致今闕。」詔曰：「所以正法服、升太極者，以敬其始，故備其禮也。今云何更闕所重而撤法物邪！又恭后神主入廟，先帝詔后禮宜降，不宜建五牛旗，而今猶復設之邪！既不設五牛旗，則旄頭罼䍐之物易具也。」又詔曰：「舊制既難準，且於今而備，亦非宜。府庫之
 儲，惟當以供軍國之費耳。法服儀飾粗令舉，其餘兼副雜器停之。」



 穆帝升平元年，將納皇后何氏。太常王彪之大引經傳及諸故事以定其禮，深非《公羊》婚禮不稱主人之義。又曰：『王者之於四海，無不臣妾，雖復父兄之親，師友之賢，皆純臣也。夫崇三綱之始，以定乾坤之儀，安有天父之尊，而稱臣下之命以納伉儷。安有臣下之卑，而稱天父之名以行大禮。遠尋古禮，無王者此制；近求史籍，無王者此比。於情不安，於義不通。案咸寧二年，納悼皇后時，弘訓太后母臨天下，而無命戚屬之臣為武皇父兄
 主婚之文。又考大晉已行之事，咸寧故事不稱父兄師友，則咸康華恒所上禮合於舊。臣愚謂今納后儀制。宜一依咸康故事。」於是從之。華恒所定之禮，依漢舊及晉已行之制，故彪之多從咸康，由此也。惟以娶婦之家三日不舉樂，而咸康群臣賀，為失禮。故但依咸寧上禮，不復賀。其告廟六禮版文等儀，皆彪之所定也。其納采版文璽書曰：「皇帝咨前太尉參軍何琦。渾元資始，肇經人倫，爰及夫婦，以奉天地宗廟社稷。謀于公卿，咸以宜率由舊典。今使使持節太常彪之、宗正綜以禮納采。」主人曰：「皇帝嘉命，訪婚陋族，備數采擇。臣從祖弟故散騎侍郎
 準之遺女，未閑教訓，衣履若如人。欽承舊章，肅奉典制。前太尉參軍、都鄉侯糞土臣何琦稽首頓首，再拜承詔。」次問名版文曰：「皇帝曰：咨某官某姓。兩儀配合，承天統物，正位乎內，必俟令族，重申舊典。今使使持節、太常某，宗正某，以禮問名。」主人曰：「皇帝嘉命，使者某到，重宣中詔，問臣名族。臣族女父母所生，先臣故光祿大夫、雩婁侯禎之遺玄孫，先臣故豫州刺史、關中侯惲之曾孫，先臣故安豐太守、關中侯睿之孫，先臣故散騎侍郎準之遺女。外出自先臣故尚書左丞孔胄之外曾孫，先臣故侍中、關內侯夷之外孫女，年十七。欽承舊章，肅奉典制。」次納
 吉版文曰：「皇帝曰：咨某官某姓。人謀龜從，僉曰貞吉，敬從典禮。今使使持節、太常某，宗正某以禮納吉。」主人曰：「皇帝嘉命，使者某重宣中詔，太卜元吉。臣陋族卑鄙，憂懼不堪。欽承舊章，肅奉典制。」次納徵版文曰：「皇帝曰：咨某官某姓之女，有母儀之德，窈窕之姿，如山如河，宜奉宗廟，永承天祚。以玄纁皮帛，馬羊錢璧，以章典祀。今使使侍節、司徒某，太常某，以禮納徵。」主人曰：「皇帝嘉命，降婚卑陋，崇以上公，寵以典禮，備物典策。欽承舊章，肅奉典制。」次請期版文曰：「皇帝曰：咨某官某姓。謀於公卿，泰筮元龜，罔有不臧，率遵典禮。今使使持節、太常某，宗正
 某，以禮請期。」主人曰：「皇帝嘉命，使者某重宣中詔，吉日惟某可迎。臣欽承舊章，肅奉典制。」次親迎版文曰：「皇帝曰：咨某官某姓。歲吉月令，吉日惟某，率禮以迎。今使使持節、太保某，太尉某，以禮迎。」主人曰：「皇帝嘉命，使者某重宣中詔，令月吉辰，備禮以迎。上公宗卿兼至，副介近臣百兩。臣螻蟻之族，猥承大禮，憂懼戰悸。欽承舊章，肅奉典制。」某稽首承詔，皆如初答。



 孝武納王皇后，其禮亦如之。其納採、問名、納吉、請期、親迎，皆用白鴈、白羊各一頭，酒米各十二斛。惟納徵羊一頭，玄纁用帛三匹，絳二匹，絹二百匹，獸皮二枚，錢二百萬，玉璧一枚，馬六匹，酒
 米各十二斛。鄭玄所謂五鴈六禮也。其珪馬之制，備物之數，校太康所奏又有不同云。



 古者婚冠皆有醮，鄭氏醮文三首具存。



 升平八年，臺符問「迎皇后大駕應作鼓吹不」。博士胡訥議：「臨軒《儀注》闕，無施安鼓吹處所，又無舉麾鳴鐘之條。」太常王彪之以為：「婚禮不樂。鼓吹亦樂之總名。《儀注》所以無者，依婚禮。今宜備設而不作。」時用此議。



 永和二年納后，議賀不。王述云：「婚是嘉禮。《春秋傳》曰：『娶者大吉，非常吉。』又《傳》曰：『鄭子罕如晉，賀夫人。』鄰國猶相賀，況臣下邪！如此，便應賀，但不在三日內耳。今因廟見
 成禮而賀，亦是一節也。」王彪之議云：「婚禮不樂不賀，《禮》之明文。《傳》稱子罕如晉賀夫人，既無《經》文，又《傳》不云禮也。《禮》，取婦三日不舉樂，明三日之後自當樂。至於不賀，無三日之斷，恐三日之後故無應賀之禮。」又云：「《禮記》所以言賀取妻者，是因就酒食而有慶語也。愚謂無直相賀之體，而有禮貺共慶會之義，今世所共行。」于時竟不賀。



 穆帝納后欲用九月，九月是忌月。范汪問王彪之，答云：「禮無忌月，不敢以所不見，便謂無之。」博士曹耽、荀訥等並謂無忌月之文，不應有妨。王洽曰：「若有忌月，當復有
 忌歲。」



 太元十二年，臺符問「皇太子既拜廟，朝臣奉賀，應上禮與不？國子博士車胤云：「百辟卿士，咸預盛禮，展敬拜伏，不須復上禮。惟方伯牧守，不睹大禮，自非酒牢貢羞，無以表其乃誠，故宜有上禮。猶如元正大慶，方伯莫不上禮，朝臣奉璧而已。」太學博士庾弘之議：「案咸寧三年始平、濮陽諸王新拜，有司奏依故事，聽京城近臣諸王公主應朝賀者復上禮。今皇太子國之儲副，既已崇建，普天同慶。謂應上禮奉賀。」徐邈同。又引一有元良，慶在於此。封諸王及新宮上禮，既有前事，亦皆已瞻仰致敬，而
 又奉觴上壽，應亦無疑也。



 江左以來，太子婚，納徵禮用玉璧一，獸皮二，未詳何所準況。或者獸取其威猛有班彩，玉以象德而有溫潤。尋珪璋亦玉之美者，豹皮采蔚以譬君子。王肅納徵辭云：「玄纁束帛，儷皮鴈羊。」前漢聘后，黃金二百斤，馬十二匹，亦無用羊之旨。鄭氏《婚物贊》曰「羊者祥也」，然則婚之有羊，自漢末始也。王者六禮，尚未用焉。是故太康中有司奏：「太子婚，納徵用玄纁束帛，加羊馬二駟。」



 武帝泰始十年，將聘拜三夫人、九嬪。有司奏：「禮，皇后聘以穀珪，無妾媵禮贄之制。」詔曰：「拜授可依魏氏故事。」於
 是臨軒，使使持節兼太常拜三夫人，兼御史中丞拜九嬪。



 漢魏之禮云，公主居第，尚公主者來第成婚。司空王朗以為不可，其後乃革。太元中，公主納徵以獸豹皮各一具禮，豈謂婚禮不辨王公之序，故取獸豹以尊崇其事乎！



 《禮》有三王養老膠庠之文，饗射飲酒之制，周末淪廢。漢明帝永平二年三月，帝始率群臣躬養三老五更於辟雍，行大射之禮。郡國縣道行鄉飲酒于學校，皆祠先聖先師周公孔子，牲以太牢。孟冬亦如之。及魏高貴鄉公
 甘露二年，天子親帥群司行養老之禮。於是王祥為三老，鄭小同為五更。其《儀注》不存，然漢禮猶在。



 武帝泰始六年十二月，帝臨辟雍，行鄉飲酒之禮。詔曰：「禮儀之廢久矣，乃今復講肄舊典。」賜太常絹百匹，丞、博士及學生牛酒。咸寧三年，惠帝元康九年，復行其禮。



 魏正始中，齊王每講經遍，輒使太常釋奠先聖先師於辟雍，弗躬親。及惠帝明帝之為太子，及愍懷太子講經竟，並親釋奠於太學，太子進爵於先師，中庶子進爵於顏回。成、穆、孝武三帝，亦皆親釋奠。孝武時，以太學在水南懸遠，有司議依升平元年，於中堂權立行太學。于時無復
 國子生，有司奏：「應須復二學生百二十人。太學生取見人六十，國子生權銓大臣子孫六十人，事訖罷。」奏可。釋奠禮畢，會百官六品以上。



 漢儀，季春上巳，官及百姓皆禊於東流水上，洗濯祓除去宿垢。而自魏以後，但用三日，不以上巳也。晉中朝公卿以下至于庶人，皆禊洛水之側。趙王倫篡位，三日會天泉池，誅張林。懷帝亦會天泉池，賦詩。陸機云：「天泉池南石溝引御溝水，池西積石為禊堂。」本水流杯飲酒，亦不言曲水。元帝又詔罷三日弄具。海西於鐘山立流杯曲水，延百僚，皆其事也。九月九日，馬射。或說云「秋，金之
 節，講武習射，象立秋之禮也」。



\end{pinyinscope}