\article{載記第十 慕容儁}

\begin{pinyinscope}

 慕容俊



 慕容俊，字宣英，皝之第二子也。初，廆常言：「吾積福累仁，子孫當有中原。」既而生俊，廆曰：「此兒骨相不恒，吾家得之矣。」及長，身長八尺二寸，姿貌魁偉，博觀圖書，有文武幹略。皝為燕王，拜俊假節、安北將軍、東夷校尉、左賢王、燕王世子。皝死，永和五年，僭即燕王位，依春秋列國故事稱元年，赦于境內。是時石季龍死，趙、魏大亂，俊將圖
 兼並之計，以慕容恪為輔國將軍，慕容評為輔弼將軍，陽騖為輔義將軍，慕容垂為前鋒都督、建鋒將軍，簡精卒二十餘萬以待期。是歲，穆帝使謁者陳沈拜俊為使持節、侍中、大都督、都督河北諸軍事、幽、冀、並、平四州牧、大將軍、大單于、燕王，承制封拜一如廆、皝故事。



 明年，俊率三軍南伐，出自盧龍，次于無終。石季龍幽州刺史王午棄城走，留其將王他守薊。俊攻陷其城，斬他，因而都之。徙廣寧、上谷人于徐無，代郡人于凡城而還。



 及冉閔殺石祗，僭稱大號，遣其使人常煒聘於俊。俊引之觀下，使其記室封裕詰之曰：「冉閔養息常才，負恩篡逆，有何
 祥應而僭稱大號？」煒曰：「天之所興，其致不同，狼烏紀於三王，麟龍表于漢、魏。寡君應天馭歷，能無祥乎！且用兵殺伐，哲王盛典，湯、武親行誅放，而仲尼美之。魏武養於宦官，莫知所出，眾不盈旅，遂能終成大功。暴胡酷亂，蒼生屠膾，寡君奮劍而誅除之，黎元獲濟，可謂功格皇天，勳侔高祖。恭承乾命，有何不可？」裕曰：「石祗去歲使張舉請救，云璽在襄國，其言信不？又聞閔鑄金為己象，壞而不成，奈何言有天命？」煒曰：「誅胡之日，在鄴者略無所遺，璽何從而向襄國，此求救之辭耳。天之神璽，實在寡君。且妖孽之徒，欲假奇眩眾，或改作萬端，以神其事。寡君
 今已握乾府，類上帝，四海懸諸掌，大業集于身，何所求慮而取信此乎！鑄形之事，所未聞也。」俊既銳信舉言，又欣於閔鑄形之不成也，必欲審之，乃積薪置火於其側，命裕等以意喻之。煒神色自若，抗言曰：「結髮已來，尚不欺庸人，況千乘乎！巧詐虛言以救死者，使臣所不為也。直道受戮，死自分耳。益薪速火，君之大惠。」左右勸俊殺之，俊曰：「古者兵交，使在其間，此亦人臣常事。」遂赦之。



 遣慕容恪略地中山，慕容評攻王午于魯口。恪次唐城，冉閔將白同、中山太守侯龕固守不下。恪留其將慕容彪攻之，進討常山。評次南安，王午遣其將鄭生距評。評逆
 擊，斬之，侯龕踰城出降。恪進剋中山，斬白同。俊軍令嚴明，諸將無所犯。閔章武太守賈堅率郡兵邀評戰于高城，擒堅於陣，斬首三千餘級。



 是歲丁零翟鼠及冉閔將劉準等率其所部降于俊，封鼠歸義王，拜準左司馬。



 時鮮卑段勤初附於俊，其後復叛。俊遣慕容恪及相國封弈討冉閔於安喜，慕容垂討段勤于繹幕，俊如中山，為二軍聲勢。閔懼，奔于常山，恪追及於泒水。閔威名素振，眾咸憚之。恪謂諸將曰：「閔師老卒疲，實為難用；加其勇而無謀，一夫之敵耳。雖有甲兵，不足擊也。吾今分軍為三部，掎角以待之。閔性輕銳，又知吾軍勢非其敵，必出
 萬死衝吾中軍。吾今貫甲厚陣以俟其至，諸君但厲卒，從旁須其戰合，夾而擊之，蔑不剋也。」及戰，敗之，斬首七千餘級，擒閔，送之，斬於龍城。恪屯軍呼沲。閔將蘇亥遣其將金光率騎數千襲恪，恪逆擊，斬之，亥大懼，奔於並州。恪進據常山，段勤懼而請降，遂進攻鄴。閔將蔣幹閉城距守。俊又遣慕容評等率騎一萬會攻鄴。是時䴏巢于俊正陽殿之西椒，生三雛，項上有豎毛；凡城獻異鳥，五色成章。俊謂群僚曰：「是何祥也？」咸稱：「䴏者，燕鳥也。首有毛冠者，言大燕龍興，冠通天章甫之象也。巢正陽西椒者，言至尊臨軒朝萬國之徵也。三子者，數應三統之
 驗也。神鳥五色，言聖朝將繼五行之籙以御四海者也。」俊覽之大悅。既而蔣幹率銳卒五千出城挑戰，慕容評等擊敗之，斬首四千餘級，乾單騎還鄴。於是群臣勸俊稱尊號，俊答曰：「吾本幽漠射獵之鄉，被髮左衽之俗，歷數之籙寧有分邪！卿等茍相褒舉，以覬非望，實匪寡德所宜聞也。」慕容恪、封弈討王午于魯口，降之。尋而慕容評攻剋鄴城，送冉閔妻子僚屬及其文物于中山。



 先是，蔣幹以傳國璽送于建鄴，俊欲神其事業，言歷運在己，乃詐云閔妻得之以獻，賜號曰「奉璽君」，因以永和八年僭即皇帝位，大赦境內，建元曰元璽，署置百官。以封弈
 為太尉，慕容恪為侍中，陽騖為尚書令，皇甫真為尚書左僕射，張希為尚書右僕射，宋活為中書監，韓恒為中書令，其餘封授各有差。追尊廆為高祖武宣皇帝，皝為太祖文明皇帝。時朝廷遣使詣俊，俊謂使者曰：「汝還白汝天子，我承人之乏，為中國所推，已為帝矣。」初，石季龍使人探策于華山，得玉版，文曰：「歲在申酉，不絕如線。歲在壬子，真人乃見。」及此，燕人咸以為俊之應也。改司州為中州，置司隸校尉官。群下言：「大燕受命，上承光紀黑精之君，運歷傳屬，代金行之后，宜行夏之時，服周之冕，旗幟尚黑，牲牡尚玄。」俊從之。其從行文武、諸籓使人及登
 號之日者，悉增位三級。泒河之師，守鄴之軍，下及戰士，賜各有差。臨陣戰亡者，將士加贈二等，士卒復其子孫。殿中舊人皆隨才擢敘。立其妻可足渾氏為皇后，世子曄為皇太子。



 晉寧朔將軍榮胡以彭城、魯郡叛降于俊。



 常山人李犢聚眾數千，反於普壁壘，俊遣慕容恪率眾討降之。



 初，冉閔既敗，王午自號安國王。午既死，呂護復襲其號，保于魯口。恪進討走之，遣前軍悅綰追及于野王，悉降其眾。



 姚襄以梁國降于俊。以慕容評為都督秦、雍、益、梁、江、揚、荊、徐、袞、豫十州河南諸軍事，權鎮于洛水；慕容彊為前鋒都督、都督荊、徐二州緣淮諸軍事，進據
 河南。



 俊自和龍至薊城，幽冀之人為東遷，互相驚擾，所在屯結。其下請討之，俊曰：「群小以朕東巡，故相惑耳。今朕既至，尋當自定。然不虞之備亦不可不為。」於是令內外戒嚴。



 苻生河內太守王會、黎陽太守韓高以郡歸俊。晉蘭陵太守孫黑、濟北太守高柱、建興太守高甕各以郡叛歸于俊。初，俊車騎大將軍、范陽公劉寧屯據蕕城，降於苻氏，至此，率戶二千詣薊歸罪，拜後將軍。高句麗王釗遣使謝恩，貢其方物。俊以釗為營州諸軍事、征東大將軍、營州刺史，封樂浪公，王如故。



 俊給事黃門侍郎申胤上言曰：



 夫名尊禮重，先王之制。冠冕之式，代或
 不同。漢以蕭、曹之功，有殊群辟，故劍履上殿，入朝不趨。世無其功，則禮宜闕也。至於東宮，體此為儀，魏、晉因循，制不納舄。今皇儲過謙，準同百僚，禮卑逼下，有違朝式。太子有統天之重，而與諸王齊冠遠游，非所以辨章貴賤也。祭饗朝慶，宜正服袞衣九文，冠冕九旒。又仲冬長至，太陰數終，黃鐘產氣，綿微於下，此月閉關息旅，后不省方。《禮記》曰：「是月也，事欲靜，君子齊戒去聲色。」唯《周官》有天子之南郊從八能之說。或以有事至靈，非朝饗之節，故有樂作之理。王者慎微，禮從其重。前來二至闕鼓，不宜有設，今之鏗鏘，蓋以常儀。二至之禮、事殊餘節，猥
 動金聲，驚越神氣，施之宣養，實為未盡。又朝服雖是古禮，絳褠始於秦、漢，迄於今代，遂相仍準。朔望正旦，乃具袞舄。禮，諸侯旅見天子，不得終事者三，雨沾服失容，其在一焉。今或朝日天雨，未有定儀。禮貴適時，不在過恭。近以地濕不得納舄，而以袞襈改履。案言稱朝服，所以服之而朝，一體之間，上下二制，或廢或存，實乖禮意。大燕受命，侔蹤虞、夏，諸所施行，宜損益定之，以為皇代永制。



 俊曰：「其劍舄不趨，事下太常參議。太子服袞冕，冠九旒，超級逼上，未可行也。冠服何容一施一廢，皆可詳定。」



 初，段蘭之子龕因冉閔之亂，擁眾東屯廣固，自號齊王，
 稱籓于建鄴，遣書抗中表之儀，非俊正位。俊遣慕容恪、慕容塵討之。恪既濟河。龕弟羆驍勇有智計，言於龕曰：「慕容恪善用兵，加其眾旅既盛，恐不可抗也。若頓兵城下，雖復請降，懼終不聽。王但固守，羆請率精銳距之。若其戰捷，王可馳來追擊，使虜匹馬無反。如其敗也，遽出請降，不失千戶侯也。」龕弗從。羆固請行，龕怒斬之，率眾三萬來距恪。恪遇龕於濟水之南，與戰，大敗之，遂斬其弟欽，盡俘其眾。恪進圍廣固，諸將勸恪宜急攻之，恪曰：「軍勢有宜緩以剋敵，有宜急而取之。若彼我勢均，且有彊援，慮腹背之患者，須急攻之，以速大利。如其我彊彼
 弱，外無寇援，力足制之者，當羈縻守之，以待其斃。兵法十圍五攻，此之謂也。龕恩結賊黨，眾未離心，濟南之戰，非不銳也，但其用之無術，以致敗耳。今憑固天險，上下同心，攻守勢倍，軍之常法。若其促攻，不過數旬，剋之必矣，但恐傷吾士眾。自有事已來，卒不獲寧，吾每思之，不覺忘寢，亦何宜輕殘人命乎！當持久以取耳。」諸將皆曰：「非所及也。」乃築室反耕，嚴固圍壘。龕所署徐州刺史王騰、索頭單于薛雲降于恪。段龕之被圍也，遣使詣建鄴請救。穆帝遣北中郎將荀羨赴之，憚虜彊遷延不敢進。攻破陽都，斬王騰以歸。恪遂剋廣固，以龕為伏順將軍，
 徙鮮卑胡羯三千餘戶於薊，留慕容塵鎮廣固，恪振旅而歸。



 俊太子曄死，偽謚獻懷。升平元年，復立次子為皇太子，赦其境內，改元曰光壽。



 遣其撫軍慕容垂、中軍慕容虔與護軍平熙等率步騎八萬討丁零敕勒於塞北，大破之，俘斬十餘萬級，獲馬十三萬匹，牛羊億餘萬。



 初，廆有駿馬曰赭白，有奇相逸力。石季龍之伐棘城也，皝將出避難，欲乘之，馬悲鳴蹄齧，人莫能近。皝曰：「此馬見異先朝，孤常仗之濟難，今不欲者，蓋先君之意乎！」乃止。季龍尋退，皝益奇之。至是，四十九歲矣，而駿逸不虧，俊比之於鮑氏驄，命鑄銅以圖其象，親為銘贊，鐫勒其
 旁，置之薊城東掖門。是歲，象成而馬死。



 匈奴單于賀賴頭率部落三萬五千降于俊，拜寧西將軍、雲中郡公，處之于代郡平舒城。



 晉太山太守諸葛攸伐其東郡。俊遣慕容恪距戰，王師敗績。北中郎將謝萬先據梁、宋，懼而遁歸。恪進兵入寇河南，汝、潁、譙、沛皆陷，置守宰而還。



 俊自薊城遷于鄴，赦其境內，繕修宮殿，復銅雀臺。



 廷尉監常煒上言：「大燕雖革命創制，至於朝廷銓謨，亦多因循魏、晉，唯祖父不殮葬者，獨不聽官身清朝，斯誠王教之首，不刊之式。然禮貴適時，世或損益，是以高祖制三章之法，而秦人安之。自頃中州喪亂，連兵積年，或遇傾城
 之敗，覆軍之禍，坑師沈卒，往往而然，孤孫煢子，十室而九。兼三方岳峙，父子異邦，存亡吉凶，杳成天外。或便假一時，或依嬴博之制，孝子糜身無補，順孫心喪靡及，雖招魂虛葬以敘罔極之情，又禮無招葬之文，令不此載。若斯之流，抱琳瑯而無申，懷英才而不齒，誠可痛也。恐非明揚側陋，務盡時珍之道。吳起、二陳之疇，終將無所展其才幹。漢祖何由免於平城之圍？郅支之首何以懸於漢關？謹案《戊辰詔書》，蕩清瑕穢，與天下更始，以明惟新之慶。五六年間，尋相違伐，於則天之體，臣竊未安。」俊曰：「煒宿德碩儒，練明刑法，覽其所陳，良足採也。今六合
 未寧，喪亂未已，又正當搜奇拔異之秋，未可才行兼舉，且除此條，聽大同更議。」



 使昌黎、遼東二郡營起廆廟，范陽、燕郡構皝廟，以其護軍平熙領將作大匠，監造二廟焉。



 苻堅平州刺史劉特率戶五千降于俊。



 河間李黑聚眾千餘，攻略州郡，殺棗彊令衛顏，俊長樂太守傅顏討斬之。



 常山大樹自拔，根下得璧七十、珪七十三，光色精奇，有異常玉。俊以為嶽神之命，遣其尚書郎段勤以太宰祀之。



 初，冉閔之僭號也，石季龍將李歷、張平、高昌等並率其所部稱籓於儁，遣子入侍。既而投款建鄴，結援苻堅，並受爵位，羈縻自固，雖貢使不絕，而誠節未盡。呂
 護之走野王也，遣弟奉表謝罪於儁，拜寧南將軍、河內太守。又上黨馮鴦自稱太守，附於張平，平屢言之，儁以平故，赦其罪，以為京兆太守。護、鴦亦陰通京師。張平跨有新興、鴈門、西河、太原、上黨、上郡之地，壘壁三百餘，胡晉十餘萬戶，遂拜置徵、鎮，為鼎峙之勢。儁其司徒慕容評討平，領軍慕輿根討鴦，司空陽騖討昌，撫軍慕容臧攻歷。並州壘壁降者百餘所，以尚書右僕射悅綰為安西將軍、領護匈奴中郎將、並州刺史以撫之。平所署征西諸葛驤、鎮北蘇象、寧東喬庶、鎮南石賢等率壘壁百三十八降于儁，儁大悅，皆復其官爵。既而平率眾三
 千奔于平陽，鴦奔于野王，歷走滎陽，昌奔邵陵，悉降其眾。



 儁于是復圖入寇，兼欲經略關西，乃令州郡校閱見丁，精覆隱漏，率戶留一丁，餘悉發之，欲使步卒滿一百五十萬，期明年大集，將進臨洛陽，為三方節度。武邑劉貴上書極諫，陳百姓凋弊，召兵非法，恐人不堪命，有土崩之禍，並陳時政不便于時者十有三事。儁覽而悅之，付公卿博議，事多納用，乃改為三五占兵，寬戎備一周，悉令明年季冬赴集鄴都。



 是歲，晉將荀羨攻山茌，拔之。斬儁太山太守賈堅。儁青州刺史慕容塵遣司馬悅明救之，羨師敗績，復陷山茌。



 儁立小學于顯賢里以教胄
 子。封其子泓為濟北王，沖為中山王。宴群臣於蒲池，酒酣，賦詩，因談經史，語及周太子晉，潸然流涕，顧謂群臣曰：「昔魏武追痛倉舒，孫權悼登無已，孤常謂二主緣愛稱奇，無大雅之體。自曄亡以來，孤須髮中白，始知二主有以而然。卿等言曄定何如也？孤今悼之，得無貽怪將來乎？」其司徒左長史李績對曰：「獻懷之在東宮，臣為中庶子，既忝近侍，聖質志業，臣實不敢不知。臣聞道備無愆，其唯聖人乎。先太子大德有八，未見闕也。」儁曰：「卿言亦以過矣，然試言之。」績曰：「至孝自天，性與道合，此其一也。聰敏慧悟，機思若流，此其二也。沈毅好斷，理詣無幽，
 此其三也。疾諛亮物，雅悅直言，此其四也。好學愛賢，不恥下問，此其五也。英姿邁古，藝業超時，此其六也。虛襟恭讓，尊師重道，此其七也。輕財好施，勤恤民隱，此其八也。」儁泣曰：「卿雖褒譽，然此兒若在，吾死無憂也。吾既不能追蹤唐、虞，官天下以禪有德，近模三王，以世傳授。景茂幼沖，器藝未舉，卿以為何如？」績曰：「皇太子天資岐嶷，聖敬日躋，而八闃然，二闕未補，雅好游田，娛心絲竹，所以為損耳。」儁顧謂曰：「伯陽之言，藥石之惠，汝宜戢之。」因問高年疾苦、孤寡不能自存者，賜穀帛有差。



 儁夜夢石季龍齧其臂，寤而惡之，命發其墓，剖棺出尸，蹋而
 罵之曰：「死胡安敢夢生天子！」遣其御史中尉陽約數其殘酷之罪，鞭之，棄于漳水。



 諸葛攸又率水陸三萬討俊，入自石門，屯于河渚。攸部將匡超進據嵪敖，蕭館屯於新柵，又遣督護徐冏率水軍三千泛舟上下，為東西聲勢。儁遣慕容評、傅顏等統步騎五萬，戰于東阿，王師敗績。



 塞北七國賀蘭、涉勒等皆降。



 俄而儁寢疾，謂慕容恪曰：「吾所疾惙然，當恐不濟。修短命也，復何所恨！但二寇未除，景茂沖幼，慮其未堪多難。吾欲遠追宋宣，以社稷屬汝。」恪曰：「太子雖幼，天縱聰聖，必能勝殘刑措，不可以亂正統也。」儁怒曰：「兄弟之間豈虛飾也！」恪曰：「陛下若以
 臣堪荷天下之任者，寧不能輔少主乎！」儁曰：「若汝行周公之事，吾復何憂！李績清方忠亮，堪任大事，汝善遇之。」



 是時兵集鄴城，盜賊互起，每夜攻劫，晨昏斷行。於是寬常賦，設奇禁，賊盜有相告者賜奉車都尉，捕誅賊首木穀和等百餘人，乃止。



 升平四年，俊死，時年四十二，在位十一年。偽謚景昭皇帝，廟號烈祖，墓號龍陵。



 俊雅好文籍，自初即位至末年，講論不倦，覽政之暇，唯與侍臣錯綜義理，凡所著述四十餘篇。性嚴重，慎威儀，未曾以慢服臨朝，雖閑居宴處亦無懈怠之色云。



 韓恒，字景山，灌津人也。父默，以學行顯名。恒少能屬文，師事同郡張載，載奇之，曰：「王佐才也。」身長八尺一寸，博覽經籍，無所不通。永嘉之亂，避地遼東。廆既逐崔毖，復徙昌黎，召見，嘉之，拜參軍事。咸和中，宋該等建議以廆立功一隅，勤誠王室，位卑任重，不足以鎮華夷，宜表請大將軍、燕王之號。廆納之，命群僚博議，咸以為宜如該議。恒駁曰：「自群胡乘間，人嬰荼毒，諸夏蕭條，無復綱紀。明公忠武篤誠，憂勤社稷，抗節孤危之中，建功萬里之外，終古勤王之義，未之有也。夫立功者患信義不著，不患名位不高，故桓文有寧復一匡之功，亦不先求禮命
 以令諸侯。宜繕甲兵，候機會，除群凶，靖四海，功成之後，九錫自至。且要君以求寵爵者，非為臣之義也。」廆不平之，出為新昌令。皝為鎮軍，復參軍事。遷營丘太守，政化大行。俊為大將軍，徵拜咨議參軍，加揚烈將軍。



 俊僭位，將定五行次，眾論紛紜。恒時疾在龍城，俊召恒以決之。恆未至而群臣議以燕宜承晉為水德。既而恒至，言於俊曰：「趙有中原，非唯人事，天所命也。天實與之，而人奪之，臣竊謂不可。且大燕王迹始自於震，於《易》，震為青龍。受命之初，有龍見於都邑城，龍為木德，幽契之符也。」俊初雖難改，後終從恒議。俊秘書監清河聶熊聞恒言，乃
 歎曰：「不有君子，國何以興，其韓令君之謂乎！」後與李產俱傅東宮，從太子曄入朝，俊顧謂左右曰：「此二傅一代偉人，未易繼也。」其見重如此。



 李產，字子喬，范陽人也。少剛厲，有志格。永嘉之亂，同郡祖逖擁眾部於南土，力能自固，產遂往依之。逖素好從橫，弟約有大志，產微知其旨，乃率子弟十數人間行還鄉里，仕於石氏，為本郡太守。及慕容俊南征，前鋒達郡界，鄉人皆勸產降，產曰：「夫受人之祿，當同其安危，今若舍此節以圖存，義士將謂我何！」眾潰，始詣軍請降。俊嘲
 之曰：「卿受石氏寵任，衣錦本鄉，何故不能立功於時，而反委質乎！烈士處身於世，固當如是邪？」產泣曰：「誠知天命有歸，非微臣所抗。然犬馬為主，豈忘自效，但以孤窮勢蹙，致力無術，ＦＣ俛歸死，實非誠款。」俊嘉其慷慨，顧謂左右曰：「此真長者也。」乃擢用之，歷位尚書。性剛正，好直言，每至進見，未曾不論朝政之得失，同輩咸憚焉，俊亦敬其儒雅。前後固辭年老，不堪理劇。轉拜太子太保。謂子績曰：「以吾之才而致於此，始者之願亦已過矣，不可復以西夕之年取笑於來今也。」固辭而歸，死於家。子績。



 績字伯陽，少以風節知名，清辯有辭理。弱冠為郡功曹。
 時石季龍親征段遼，師次范陽，百姓饑儉，軍供有闕。季龍大怒，大守惶怖避匿。績進曰：「郡帶北裔，與寇接攘，疆埸之間，人懷危慮。聞輿駕親戎，將除殘賊，雖嬰兒白首，咸思效命，非唯為國，亦自求寧，雖身膏草野，猶甘為之，敢有私吝而闕軍實！但此年災儉，家有菜色，困弊力屈，無所取濟，逋廢之罪，情在可矜。」季龍見績年少有壯節，嘉而恕之，於是太守獲免。刺史王午辟為主簿。俊之南征也，隨午奔魯口。鄧恒謂午曰：「績鄉里在北，父已降燕，今雖在此，終不為用，方為人患。」午曰：「績於喪亂之中捐家立義，情節之重，有侔古烈，若懷嫌害之，必駭眾望。」恒
 乃止。午恐績終為恆所害，乃資遣之。及到，俊責其背親後至，績答曰：「臣聞豫讓報智伯仇，稱於前史。既官身所在，何事非君！陛下方弘唐、虞之化，臣實未謂歸順之晚也。」俊曰：「此亦事主之一節耳。」累遷太子中庶子。及立，慕容恪欲以績為尚書右僕射，憾績往言，不許。恪屢請，乃謂恪曰：「萬機之事委之叔父，伯陽一人，請獨裁。」績遂憂死。



\end{pinyinscope}