\article{志第二}

\begin{pinyinscope}

 天文中（七曜
 雜星氣史傳事驗}}



 ○七曜



 日為太陽之精，主生恩德，人君之象也。人君有瑕，必露其慝以告示焉。故日月行有道之國則光明，人君吉昌，百姓安寧。人君乘土而王，其政太平，則日五色無主。日變色，有軍，軍破；無軍，喪侯王。其君無德，其臣亂國，則日赤無光。日失色，所臨之國不昌。日晝昏，行人無影，到暮不止者，上刑急，下不聊生，不去一年有大水。日晝昏，烏鳥群鳴，國失政。日中
 烏
 見，主不明，為政亂，國有白衣會，將軍出，旌旗舉。日中有黑子、黑氣、黑雲，乍三乍五，臣廢其主。日蝕，陰侵陽，臣掩君之象，有亡國。



 月為太陰之精，以之配日，女主之象；以之比德，刑罰之義；列之朝廷，諸侯大臣之類。故君明，則月行依度；臣執權，則月行失道；大臣用事，兵刑失理，則月行乍南乍北；女主外戚擅權，則或進或退。月變色，將有殃。月晝明，姦邪並作，君臣爭明，女主失行，陰國兵強，中國饑，天下謀
 僭。數月重見，國以亂亡。



 歲星曰東方春木，於人，五常，仁也；五事，貌也。仁虧貌失，逆春令，傷木氣，則罰見歲星。歲星盈縮，以其舍命國。其所居久，其國有德厚，五穀豐昌，不可伐。其對為衝，歲乃有殃。歲星安靜中度，吉。盈縮失次，其國有憂，不可舉事用兵。又曰，人主之象也，色欲明，光色潤澤，德合同。又曰，進退如度，姦邪息；變色亂行，主無福。又主福，主大司農，主齊吳，主司天下諸侯人君之過，主歲五穀。赤而角，其國昌；赤黃而沈，其野大穰。



 熒惑曰南方夏火，禮也，視也。禮虧視失，逆夏令，傷火氣，
 罰見熒惑。熒惑法使行無常，出則有兵，入則兵散。以舍命國，為亂為賊，為疾為喪，為饑為兵，所居國受殃。環繞鉤已，芒角動搖，變色，乍前乍後，乍左乍右，其為殃愈甚。其南丈夫、北女子喪。周旋止息，乃為死喪；寇亂其野，亡地。其失行而速，兵聚其下，順之戰勝。又曰，熒惑主大鴻臚，主死喪，主司空。又為司馬，主楚吳越以南；又司天下群臣之過，司驕奢亡亂妖孽，主歲成敗。又曰，熒惑不動，兵不戰，有誅將。其出色赤怒，逆行成鉤已，戰凶，有圍軍；鉤已，有芒角如鋒刃，人主無出宮，下有伏兵；芒大則人眾怒。又為理，外則理兵，內則理政，為天子之理也。故曰，
 雖有明天子，必視熒惑所在。其入守犯太微、軒轅、營室、房、心，主命惡之。



 填星曰中央季夏土，信也，思心也。仁義禮智，以信為主，貌言視德，以心為正，故四星皆失，填乃為之動。動而盈，侯王不寧。縮，有軍不復。所居之宿，國吉，得地及女子，有福，不可伐；去之，失地，若有女憂。居宿久，國福厚；易則薄。失次而上二三宿曰盈，有主命不成，不乃大水。失次而下曰縮，后戚，其歲不復，不乃天裂若地動。一曰，填為黃帝之德，女主之象，主德厚安危存亡之機，司天下女主之過。又曰，天子之星也。天子失信，則填星大動。



 太白曰西方秋金，義也，言也。義虧言失，逆秋令，傷金氣，罰見太白。太白進退以候兵，高埤遲速，靜躁見伏，用兵皆象之，吉。其出西方，失行，夷狄敗；出東方，失行，中國敗。未盡期日，過參天，病其對國。若經天，天下革，民更王，是謂亂紀，人眾流亡。晝見，與日爭明，強國弱，小國強，女主昌。又曰，太白主大臣，其號上公也，大司馬位謹候此。



 辰星曰北方冬水，智也，聽也。智虧聽失，逆冬令，傷水氣，罰見辰星。辰星見，則主刑，主廷尉，主燕趙，又為燕、趙、代以北；宰相之象。亦為殺伐之氣，戰鬥之象。又曰，軍於野，辰星為偏將之象，無軍為刑事。和陰陽，應效不效，其時
 不和。出失其時，寒署失其節，邦當大饑。當出不出，是謂擊卒，兵大起。在於房心間，地動。亦曰，辰星出入躁疾，常主夷狄。又曰，蠻夷之星也，亦主刑法之得失。色黃而小，地大動。光明與月相逮，其國大水。



 凡五星有色，大小不同，各依其行而順時應節。色變有類，凡青皆比參左肩，赤比心大星，黃比參右肩，白比狼星，黑比奎大星。不失本色而應其四時者，吉；色害其行，凶。



 凡五星所出所行所直之辰，其國為得位。得位者，歲星以德，熒惑有禮，填星有福，太白兵強，辰星陰陽和。所行
 所直之辰，順其色而有角者勝，其色害者敗。居實，有德也；居虛，無德也。色勝位，行勝色，行得盡勝之。營室為清廟，歲星廟也。心為明堂，熒惑廟也。南斗為文太室，填星廟也。亢為疏廟，太白廟也。七星為員宮，辰星廟也。五星行至其廟，謹候其命。



 凡五星盈縮失位，其精降于地為人。歲星降為貴臣；熒惑降為童兒，歌謠嬉戲；填星降為老人婦女；太白降為壯夫，處於林麓；辰星降為婦人。吉凶之應，隨其象告。



 凡五星，木與土合，為內亂，饑；與水合，為變謀而更事；與火合，為饑，為旱；與金合，為白衣之會，合鬥，國有內亂，野
 有破軍，為水。太白在南，歲星在北，名曰牝牡，年穀大熟。太白在北，歲星在南，年或有或無。火與金合，為爍，為喪，不可舉事用兵。從軍，為軍憂；離之，軍卻。出太白陰，分宅；出其陽，偏將戰。與土合，為憂，主孽卿。與水合，為北軍，用兵舉事大敗。一曰，火與水合，為焠，不可舉事用兵。土與水合，為壅沮，不可舉事用兵，有覆軍下師。一曰，為變謀更事，必為旱。與金合，為疾，為白衣會，為內兵，國亡地。與木合，國饑。水與金合，為變謀，為兵憂。入太白中而上出，破軍殺將，客勝；下出，客亡地。視旗所指，以命破軍。環繞太白，若與鬥，大戰，客勝。凡木、火、土、金與水斗，皆為戰。兵不
 在外，皆為內亂。凡同舍為合，相陵為斗。二星相近，其殃大；相遠，毋傷，七寸以內必之。



 凡月蝕五星，其國皆亡。歲以飢，熒惑以亂，填以殺，太白以強國戰，辰以女亂。



 凡五星入月，歲，其野有逐相；太白，將僇。



 凡五星所聚，其國王，天下從。歲以義從，熒惑以禮從，填以重從，太白以兵從，辰以法從，各以其事致天下也。三星若合，是謂驚立絕行，其國外內有兵與喪，百姓饑乏，改立侯王。四星若合，是謂大陽，其國兵喪並起，君子憂，小人流。五星若合，是謂易行，有德承慶，改立王者，奄有
 四方，子孫蕃昌；亡德受殃，離其國家，滅其宗廟，百姓離去，被滿四方。五星皆大，其事亦大；皆小，事亦小。



 凡五星色，皆圜，白為喪，為旱；赤中不平，為兵；青為憂，為水；黑為疾疫，為多死；黃為吉。皆角，赤，犯我城；黃，地之爭；白，哭泣聲；青，有兵憂；黑，有水。五星同色，天下偃兵，百姓安寧，歌舞以行，不見災疾，五穀蕃昌。



 凡五星，歲，政緩則不行，急則過分，逆則占。熒惑，緩則不出，急則不入，違道則占。填，緩則不還，急則過舍，逆則占。太白，緩則不出，急則不入，逆則占。辰，緩則不出，急則不入，非時則占。五星不失行，則年穀豐昌。



 凡五星分天之中，積于東方，中國利；積于西方，外國用兵者利。辰星不出，太白為客；其出，太白為主。出而與太白不相從，及各出一方，為格，野雖有軍，不戰。



 凡五星見伏、留行、逆順、遲速應歷度者，為得其行，政合于常；違歷錯度，而失路盈縮者，為亂行。亂行則為天矢彗孛，而有亡國革政，兵饑喪亂之禍云。



 ○雜星氣



 圖緯舊說，及漢末劉表為荊州牧，命武陵太守劉睿集天文眾占，名《荊州占》。其雜星之體，有瑞星，有妖星，有客星，有流星，有瑞氣，有妖氣，有日月傍氣，皆略其名狀，舉
 其占驗，次之於此云。



 ○瑞星



 一曰景星，如半月，生於晦朔，助月為明。或曰，星大而中空。或曰，有三星，在赤方氣，與青方氣相連，黃星在赤方氣中，亦名德星。



 二曰周伯星，黃色，煌煌然，所見之國大昌。



 三曰含譽，光耀似慧，喜則含譽射。



 四曰格澤，如炎火，下大上銳，色黃白，起地而上。見則不種而獲，有土功，有大客。



 ○妖星



 一曰彗星，所謂掃星。本類星，末類彗，小者數寸，長或竟天。見則兵起，大水。主掃除，除舊布新。有五色，各依五行本精所主。史臣案，彗體無光，傅日而為光，故夕見
 則東指，晨見則西指。在日南北，皆隨日光而指。頓挫其芒，或長或短，光芒所及則為災。



 二曰孛星，彗之屬也。偏指曰彗，芒氣四出曰孛。孛者，孛孛然非常，惡氣之所生也。內不有大亂，則外有大兵，天下合謀，闇蔽不明，有所傷害。晏子曰：「君若不改，孛星將出，彗星何懼乎！」由是言之，災甚於彗。



 三曰天棓，一名覺星。本類星，末銳，長四丈。或出東北方西方，主奮爭。



 四曰天槍。其出，不過三月，必有破國亂君，伏死其辜。殃之不盡，當為旱飢暴疾。



 五曰天欃。石氏曰，雲如牛狀。甘氏，本類星，末銳。巫咸曰，彗星出西方，長可三丈，主捕制。



 六曰蚩尤旗，類彗而後曲，
 象旗。或曰，赤雲獨見。或曰，其色黃上白下。或曰，若植雚而長，名曰蚩尤之旗。或曰，如箕，可長二丈，末有星。主伐枉逆，主惑亂，所見之方下有兵，兵大起；不然，有喪。



 七曰天衝，出如人，蒼衣赤頭，不動。見則臣謀主，武卒發，天子亡。



 八曰國皇，大而赤，類南極老人星。或曰，去地一二丈，如炬火，主內寇內難。或曰，其下起兵，兵強。或曰，外內有兵喪。



 九曰昭明，象如太白，光芒，不行。或曰，大而白，無角，乍上乍下。一曰，赤彗分為昭明，昭明滅光，以為起霸起德之徵，所起國兵多變。一曰，大人凶，兵大起。



 十曰司危，如太白，有目。或曰，出正西，西方之野星，去地可六丈，大
 而白。或曰，大而有毛，兩角。或曰，類太白，數動，察之而赤，為乖爭之徵，主擊強兵。見則主失法，豪傑起，天子以不義失國，有聲之臣行主德。



 十一曰天讒，彗出西北，狀如劍，長四五丈。或曰，如鉤，長四丈。或曰，狀白小，數動，主殺罰。出則其國內亂，其下相讒，為饑兵，赤地千里，枯骨藉藉。



 十二曰五殘，一名五鏠，出正東，東方之星。狀類辰，可去地六七丈。或曰，蒼彗散為五殘，如辰星，出角。或曰，星表有氣如暈，有毛。或曰，大而赤，數動，察之而青。主乖亡；為五分，毀敗之徵，亦為備急兵。見則主誅，政在伯，野亂成，有急兵，有喪，不利衝。



 十三曰六賊，見出正南，南方之
 星。去地可六丈，大而赤，動有光。或曰，形如彗，五殘、六賊出，禍合天下，逆侵關樞；其下有兵，衝不利。



 十四曰獄漢，一名咸漢，出正北，北方之野星，去地可六丈，大而赤，數動，察之中青。或曰，赤表，下有三彗從橫。主遂王，主刺王。出則陰精橫，兵起其下。又為喪，動則諸侯驚。



 十五曰旬始，出北斗旁，如雄雞。其怒，有青黑，象伏鱉。或曰，怒，雌也，主爭兵。又曰，黃彗分為旬始，為立主之題，主亂，主招橫。見則臣亂兵作，諸侯虐，期十年，聖人起伐，群猾橫恣。或曰，出則諸侯雄鳴。



 十六曰天鋒，彗象矛鋒。天下從橫，則天鋒星見。



 十七曰燭星，如太白。其出也不行，見則不久
 而滅。或曰，主星上有三彗上出，所出城邑亂，有大盜不成，又以五色占。



 十八曰蓬星，大如二斗器，色白，一名王星。狀如夜火之光，多至四五，少一二。一曰，蓬星在西南，長數丈，左右兌。出而易處。星見，不出三年，有亂臣戮死。又曰，所出大水大旱，五穀不收，人相食。



 十九曰長庚，如一匹布著天。見則兵起。



 二十曰四填，星出四隅，去地六丈餘，或曰可四丈。或曰，星大而赤，去地二丈，常以夜半時出。見，十月而兵起，皆為兵起其下。



 二十一曰地維藏光，出四隅。或曰，大而赤，去地二三丈，如月始出。見則下有亂，亂者亡，有德者昌。



 《
 河圖》云：



 歲星之精，流為天棓、天槍、天猾、天衝、國皇、反登、蒼彗。



 熒惑散為昭旦、蚩尤之旗、昭明、司危、天欃、赤彗。



 填星散為五殘、獄漢、大賁、昭星、絀流、旬始、蚩尤、虹蜺、擊咎、黃彗。



 太白散為天杵、天柎、伏靈、大敗、司姦、天狗、天殘、卒起、白彗。



 辰星散為枉矢、破女、拂樞、滅寶、繞綎、驚理、大奮祀、黑彗。



 五色之彗，各有長短，曲折應象。



 漢京房著《風角書》有《集星章》，所載妖星皆見於月旁，互有五色方雲，以五寅日見，各有五星所生云：



 天槍、天根、天荊、真若、天榬，天樓、天垣，皆歲星所生也。見以甲寅，其星咸有兩青方在其旁。



 天陰、晉若、官張、天惑、天崔、赤若、蚩尤，皆熒惑之所生也。出在丙寅日，有兩赤方在其旁。



 天上、天伐、從星、天樞、天翟、天沸、荊彗，皆填星所生也。出在戊寅日，有兩黃方在其旁。



 若星、帚星、若彗、竹彗、墻星、榬星、白雚，皆太白之所生也。出在庚寅日，有兩白方在共旁。



 天美、天欃、天杜、天麻、天林、天蒿、端下，皆辰星之所生也。出以壬寅日，有兩黑方在其旁。



 已前三十五星，即五行氣所生，皆出於月左右方氣之中，各以其所生星將出不出日數期候之。當其未出之前而見，見則有水旱，兵喪，饑亂；所指亡國，失地，王死，破軍，殺將。



 ○客星



 張衡曰：「老子四星及周伯、王蓬絮、芮各一，錯乎五緯之間。其見無期。其行無度」。《荊州》占云：「老子星色淳白，然所見之國，為饑為凶，為善為惡，為喜為怒。周伯星黃色煌
 煌，所至之國大昌。蓬絮星色青而熒熒然，所至之國風雨不節，焦旱，物不生，五穀不登，多蝗蟲。」又云：「東南有三星出，名曰盜星，出則人下有大盜。西南有三星出，名曰種陵，出則天下穀貴十倍。西北三大星出而白，名曰天狗，出則人相食，大凶。東北有三大星出，名曰女帛，見則有大喪。」



 ○流星



 流星，天使也。自上而降曰流，自下而升曰飛。大者曰奔，奔亦流星也。星大者使大，星小者使小。聲隆隆者，怒之象也。行疾者期速，行遲者期遲。大而無光者。眾人之事；
 小而有光者，貴人之事；大而光者，其人貴且眾也。乍明乍滅者，賊敗成也。前大後小者，恐憂也；前小後大者，喜事也。蛇行者，姦事也；往疾者，往而不反也。長者，其事長久也；短者，事疾也。奔星所墜，其下有兵。無風雲，有流星見，良久間乃入，為大風，發屋折木。小流星百數四面行者，眾庶流移之象。



 流星之類，有音如炬火下地，野雉鳴，天保也；所墜國安，有喜。若小流星色青赤，名曰地鴈，其所墜者起兵。流星有光青赤，長二三丈，名曰天鴈，軍中之精華也；其國起兵，將軍當從星所之。流星暉然有光，光白，長竟天者，人主之星也；主相、將軍從星所之。



 飛星
 大如缶若甕，後皎然白，前卑後高，此謂頓頑，其所從者多死亡。飛星大如缶若甕，後然皎白，星滅後，白者曲環如車輪，此謂解銜，其國人相斬為爵祿。飛星大如缶若甕，其後皎然白，長數丈，星滅後，白者化為雲流下，名曰大滑，所下有流血積骨。



 枉矢，類流星，色蒼黑，蛇行，望之如有毛，目長數匹，著天，主反萌，主射愚。見則謀反之兵合射所誅，亦為以亂伐亂。



 天狗，狀如大奔星，色黃，有聲，其止地，類狗。所墜，望之如火光，炎炎衝天，其上銳，其下員，如數頃田處。或曰，星有
 毛，旁有短彗，下有狗形者。或曰，星出，其狀赤白有光，下即為天狗。一曰，流星有光，見人面，墜無音，若有足者，名曰天狗。其色白，其中黃，黃如遺火狀。主候兵討賊。見則四方相射，千里破軍殺將。或曰，五將鬥，人相食，所往之鄉有流血。其君失地，兵大起，國易政，戒守禦。



 營頭，有雲如壞山墮，所謂營頭之星，所墮，其下覆軍，流血千里。亦曰流星晝隕名營頭。



 ○雲氣



 瑞氣：一曰慶雲。若煙非煙，若雲非雲，郁郁紛紛，蕭索輪困，是謂慶雲，亦曰景雲。此喜氣也，太平之應。二曰歸邪。
 如星非星，如雲非雲。或曰，星有兩赤彗向上，有蓋，下連星。見，必有歸國者。三曰昌光，赤，如龍狀，聖人起，帝受終，則見。



 妖氣：一曰虹蜺，日旁氣也，斗之亂精。主惑心，主內淫，主臣謀君，天子詘，后妃顓，妻不一。二曰䍧雲，如狗，赤色，長尾；為亂君，為兵喪。



 ○十煇



 《周禮》眡昆氏掌十煇之法，以觀妖祥，辨吉凶。一曰昆，謂陰陽五色之氣，浸淫相侵。或曰，抱珥背璚之屬，如虹而短是也。二曰象，謂雲氣成形，象如赤烏，夾日以飛之類
 是也。三曰觿日傍氣，刺日，形如童子所佩之觿。四曰監，謂雲氣臨在日上也。五曰闇，謂日月蝕，或曰脫光也。六曰瞢，謂瞢瞢不光明也。七曰彌，謂白虹彌天而貫日也。八曰序，謂氣若山而在日上。或曰，冠珥背璚，重疊次序，在于日旁也。九曰隮，謂暈氣也。或曰，虹也，《詩》所謂「朝隮于西」者也。十曰想，謂氣五色有形想也，青饑，赤兵，白喪，黑憂，黃熟。或曰，想，思也，赤氣為人狩之形，可思而知其吉凶也。



 凡遊氣蔽天，日月失色，皆是風雨之候也，沈陰，日月俱無光，晝不見日，夜不見星，有雲障之，兩敵相當，陰相圖
 議也。日蒙蒙無光，士卒內亂。又曰，數日俱出，若鬥，天下兵起，大戰。日鬥，下有拔城。日戴者，形如直狀，其上微起，在日上為戴。戴者，德也，國有喜也。一云，立日上為戴。青赤氣抱在日上，小者為冠，國有喜事。青赤氣小而交於日下為纓，青赤氣小而員，一二在日下左右者為紐。青赤氣如小半暈狀，在日上為負，負者得地為喜。又曰，青赤氣長斜倚日旁為戟。青赤氣員而小，在日左右為珥，黃白者有喜。又曰，有軍，日有一珥為喜。在日西。西軍戰勝。在日東，東軍戰勝。南北亦如之。無軍而珥，為拜將。又日旁如半環向日為抱。青赤氣如月初生，背日者為
 背，又曰，背氣青赤而曲，外向為叛象，分為反城。璚者如帶，璚在日四方。青赤氣長而立日旁為直，日旁有一直，敵在一旁欲自立，從直所擊者勝。日旁有二直三抱，欲自立者不成，順抱擊者勝，殺將。氣形三角，在日西方為提，青赤氣橫在日上下為格。氣如半暈，在日下為承。承者，臣承君也。又曰，日下有黃氣三重若抱，名曰承福，人主有吉喜，且得地。青白氣如履，在日下者為履。日旁抱五重，戰順抱者勝。日一抱一背，為破走。抱者，順氣也；背者，逆氣也。兩軍相當，順抱擊逆者勝，故曰破走。日抱且兩珥，一虹貫抱至日，順虹擊者勝，殺將。日抱兩珥且璚，
 二虹貫抱至日，順虹擊者勝。日重抱，內有璚，順抱擊者勝。亦曰，軍內有欲反者。日重抱，左右二珥，有白虹貫抱，順抱擊勝，得二將。有三虹，得三將。日抱黃白潤澤，內赤外青，天子有喜，有和親來降者；軍不戰，敵降，軍罷。色青黃，將喜；赤，將兵爭，白，將有喪，黑，將死。日重抱且背，順抱擊者勝，得地，若有罷師。日重抱，抱內外有璚，兩珥，順抱擊者勝，破軍，軍中不和，不相信。日旁有氣，員而周匝，內赤外青，名為暈。日暈者，軍營之象。周環匝日，無厚薄，敵與軍勢齊等。若無軍在外，天子失御，民多叛。日暈有五色，有喜；不得五色者有憂。



 凡占，兩軍相當，必謹審日月暈氣，知其所起，留止遠近，應與不應，疾遲，大小，厚薄，長短，抱背為多小，有無，虛實，久亟，密疏，澤枯。相應等者勢等。近勝遠，疾勝遲，大勝小，厚勝薄，長勝短，抱勝背，多勝少，有勝無，實勝虛，久勝亟，密勝疏，澤勝枯。重背，大破；重抱為和親；抱多，親者益多；背為天下不和，分離相去，背於內者離於內，背於外者離於外也。



 ○雜氣



 天子氣，內赤外黃，四方所發之處當有王者。若天子欲有遊往處，其地亦先發此氣。或如城門隱隱在氣霧中，
 恆帶殺氣森森然。或如華蓋在霧氣中，或氣象青衣人無手，在日西，或如龍馬，或雜色鬱鬱衝天者，此皆帝王氣。



 猛將之氣，如龍，如猛獸；或如火煙之狀；或白如粉沸；或如火光之狀，夜照人；或白而赤氣繞之，或如山林竹木，或紫黑如門上樓；或上黑下赤，狀似黑旌；或如張弩；或如埃塵，頭銳而卑，本大而高。此皆猛將之氣也。氣發漸漸如雲，變作山形，將有深謀。



 凡軍勝之氣，如堤如阪，前後磨地。或如水光；將軍勇，士卒猛。或如山堤，山上若林木；將士驍勇。或如埃塵粉沸，
 其色黃白；或如人持斧向敵；或如蛇舉首向敵，或氣如覆舟，雲如牽牛；或有雲如鬥雞，赤白相隨，在氣中；或發黃氣，皆將士精勇。



 凡氣上黃下白，名曰善氣；所臨之軍，敵欲求和退。



 凡負氣，如馬肝色，或如死灰色；或類偃蓋，或類偃魚；或黑氣如壞山墜軍上者，名曰營頭之氣；或如群牛群豬，在氣中。此衰氣也。或如懸衣，如人相隨；或紛紛如轉蓬，或如揚灰；或雲如卷席，如匹布亂穰者，皆為敗徵。氣如繫牛，如人臥，如雙蛇，如飛鳥，如決隄垣，如壞屋，如驚鹿相逐，如兩雞相向，此皆為敗軍之氣。



 凡降人氣，如人十十五五，皆叉手低頭；又云，如人叉手相向。或氣如黑山，以黃為緣者，皆欲降伏之象也。



 凡堅城之上，有黑雲如星，名曰軍精。或白氣如旌旗，或青雲黃雲臨城。皆有大喜慶。或氣青色如牛頭觸人，或城上氣如煙火。如雙蛇，如杵形向外，或有雲分為兩彗狀者，皆不可攻。



 凡屠城之氣，或赤如飛鳥，或赤氣如敗車，或有赤黑氣如貍皮斑，或城中氣聚如樓，出見於外；營上有雲如眾人頭，赤色，其城營皆可屠。氣如雄雉臨城，其下必有降者。



 凡伏兵有黑氣，渾渾員長，赤氣在其中：或白氣粉沸，起如樓狀；或如幢節狀，在烏雲中；或如赤杵在烏雲中，或如烏人在赤雲中。



 凡暴兵氣，白，如瓜蔓連結，部隊相逐，須臾罷而復出；或白氣如仙人，如仙人衣，千萬連結，部隊相逐，罷而復興，當有千里兵來。或氣如人持刀楯，雲如人，色赤，所臨城邑有卒兵至。或赤氣如人持節，兵來未息。雲如方虹。此皆有暴兵之象。



 凡戰氣，青白如膏；如人無頭；如死人臥；如丹蛇，赤氣隨之，必大戰，殺將。四望無雲，見赤氣如狗入營，其下有流
 血。



 凡連陰十日，晝不見日，夜不見月，亂風四起，欲雨而無雨，名曰蒙，臣有謀。霧氣若晝若夜，其色青黃，更相奄冒，乍合乍散，亦然。視四方常有大雲五色具者，其下賢人隱也。青雲潤澤蔽日，在西北，為舉賢良。雲氣如亂穰，大風將至，視所從來。雲甚潤而厚，大雨必暴至。四始之日，有黑雲氣如陣，厚大重者，多雨。氣若霧非霧，衣冠不濡，見則其城帶甲而趣。日出沒時有霧氣橫截之，白者喪，烏者驚，三日內雨者各解。有雲如蛟龍，所見處將軍失魄。有雲如鵠尾來蔭國上，三日亡。有雲赤黃色四塞，終
 日竟夜照地者，大臣縱恣。有雲如氣，昧而濁，賢人去，小人在位。



 凡白虹者，百殃之本，眾亂所基。霧者，眾邪之氣，陰來冒陽。



 凡白虹霧，姦臣謀君，擅權立威。晝霧夜明，臣志得申。



 凡夜霧白虹見，臣有憂；晝霧白虹見，君有憂。虹頭尾至地，流血之象。



 凡霧氣不順四時，逆相交錯，微風小雨，為陰陽氣亂之象。積日不解，晝夜昏闇，天下欲分離。



 凡天地四方昏蒙若下塵，十日五日已上，或一月，或一時，雨水沾衣而有土，名曰霾。故曰，天地霾，君臣乖。



 凡海旁蜄氣象樓臺，廣野氣成宮闕，北夷之氣如牛羊群畜穹廬，南夷之氣類舟船幡旗。自華以南，氣下黑上赤；嵩高、三河之郊，氣正赤；恒山之北，氣青；勃碣海岱之間，氣皆正黑；江淮之間，氣皆白；東海氣如員簦；附漢河水，氣如引布；江漢氣勁如杼，濟水氣如黑，渭水氣如狼白尾，淮南氣如白羊，少室氣如白兔青尾，恒山氣如黑牛青尾。東夷氣如樹，西夷氣如室屋，南夷氣如闍臺，或類舟船。



 陣雲如立垣。杼軸雲類軸，搏，兩端兌。杓雲如繩，居前亙天，其半半天；其ＪＨ者類闕旗故。鉤雲句曲。諸此雲見，以五色占。而澤摶密，其見動人，乃有兵必起，合
 鬥其直。雲氣如三匹帛，廣前兌後，大軍行氣也。



 韓雲如布，趙雲如牛，楚雲如日，宋雲如車，魯雲如馬，衛雲如犬，周雲如車輪，秦雲如行人，魏雲如鼠，鄭雲如絳衣，越雲如龍，蜀雲如囷。



 車氣乍高乍下，往往而聚。騎氣卑而布。卒氣搏。前卑後高者，疾。前方而高後銳而卑者，卻。其氣平者其行徐。前高後卑者，不止而返。校騎之氣，正蒼黑，長數百丈。遊兵之氣如彗掃，一雲長數百丈，無根本。喜氣上黃下赤，怒氣上下赤，憂氣上下黑。土功氣黃白。徙氣白。



 凡候氣之法，氣初出時，若雲非雲，若霧非霧，仿佛若可見。初出森森然，在桑榆上，高五六尺者，是千五百
 里外。平視則千里，舉目望即五百里；仰瞻中天，即百里內。平望，桑榆間二千里；登高而望，下屬地者，三千里。敵在東，日出候之；在南，日中候之，在西，日入候之；在北，夜半候之。軍上氣，高勝下，厚勝薄，實勝虛，長勝短，澤勝枯。氣見以知大，占期內有大風雨，久陰，則災不成。



 ◎史傳事驗



 ○天變



 惠帝元康二年二月，天西北大裂。案劉向說：「天裂，陽不足，地動，陰有餘。」是時人主昏瞀，妃后專制。



 太安二年八月庚午，天中裂為二，有聲如雷者三。君道虧而臣下專僭之象也。是日，長沙王奉帝出距成都、河
 間二王，後成都、河間、東海又迭專威命，是其應也。



 穆帝升平五年八月已卯夜，天中裂，廣三四丈，有聲如雷，野雉皆鳴。是後哀帝荒疾，海西失德，皇太后臨朝，太宗總萬機，桓溫專權，威振內外，陰氣盛，陽氣微。



 元帝太興二年八月戊戌，天鳴東南，有聲如風水相薄。京房易妖占曰：「天有聲，人主憂。」三年十月壬辰，天又鳴，甲午止。其後王敦入石頭，王師敗績。元帝屈辱，制於強臣，即而晏駕，大恥不雪。



 安帝隆安五年閏月癸丑，天東南鳴。六年九月戊子，天東南又鳴。是後桓玄篡位，安帝播越，憂莫大焉。鳴每
 東南者，蓋中興江外，天隨之而鳴也。



 義熙元年八月，天鳴，在東南，京房《易傳》曰：「萬姓勞，厥妖天鳴。」是時安帝雖反正，而兵革歲動，眾庶勤勞也。



 ○日蝕



 魏文帝黃初二年六月戊辰晦，日有蝕之。有司奏免太尉，詔曰：「災異之作，以譴元首，而歸過股肱，豈禹湯罪已之義乎！其令百官各虔厥職。後有天地眚，勿腹劾三公。」三年正月丙寅朔，日有蝕之。十一月庚申晦，又日有蝕之。五年十一月戊申晦，日有蝕之。
 明帝太和初，太史令許芝奏，日應蝕，與太尉於靈臺祈禳。帝曰：「蓋聞人主政有不德，則天懼之以災異，所以譴告，使得自修也。故日月薄蝕，明治道有不當者。朕即位以來，即不能光明先帝聖德，而施化有不合於皇神，故天上有寤之。宜敕政自修，有以報於神明。天之於人，猶父之於子，未有父欲責其子，而可獻盛饌以求免也。今外欲譴上公與太史令俱穰祠之，於義未聞也。群公卿士大夫，其各勉修厥職。有可以補朕不逮者，各封上之。」太和五年十一月戊戌晦，日有蝕之。
 六年正月戊辰朔，日有蝕之。見吳歷。



 青龍元年閏月庚寅朔，日有蝕之。



 少帝正始元年七月戊申朔，日有蝕之。三年四月戊戌朔，日有蝕之。四年五月丁丑朔，日有蝕之。五年四月丙辰朔，日有蝕之。六年四月壬子朔，日有蝕之。十月戊申朔，又日有蝕之。八年二月庚午朔，日有蝕之。是時曹爽專政，丁謐、鄧颺等轉改法度。會有日蝕之變，詔群臣問得失。蔣濟上疏
 曰：「昔大舜佐治，戒在比周。周公輔政，慎於其朋。齊侯問災，晏子對以布惠；魯君問異，臧孫答以緩役。塞變應天，乃實人事。」濟旨譬甚切，而君臣不悟，終至敗亡。九年正月乙未朔，日有蝕之。



 嘉平元年二月二月已示朔，日有蝕之。



 高貴鄉公甘露四年七月戊子朔，日有蝕之。五年正月乙酉朔，日有蝕之。京房易占曰：「日有蝕乙酉，君弱臣強。司馬將兵，反徵其王。」五月，有成濟之變。



 元帝景元二年五月丁未朔，日有蝕之。三年十一月已亥朔，日有蝕之。



 武帝泰始二年七月丙午晦，日有蝕之。十月丙午朔，日有蝕之。七年十月丁丑朔，日有蝕之。八年十月辛未朔，日有蝕之。九年四月戊辰朔，日有蝕之。又，七月丁酉朔，日有蝕之。十年正月乙未，三月癸亥，並日有蝕之。



 咸寧元年七月甲申晦，日有蝕之。三年正月丙子朔，日有蝕之。四年正月庚午朔，日有蝕之。



 太康四年三月辛丑朔，日有蝕之。七年正月甲寅朔，日有蝕之。八年正月戊申朔，日有蝕之。九年正月壬申朔，六月庚子朔，並日有蝕之。永熙元年四月庚申，帝崩。



 惠帝元庚九年十一月甲子朔，日有蝕之。十二月，廢皇太子為庶人，尋殺之。



 永康元年正月已卯，四月辛卯朔，並日有蝕之。



 永寧元年閏月丙戌朔，日有蝕之。



 光熙元年正月戊子朔，七月乙酉朔，並日有蝕之。十一
 月，惠帝崩。十二月壬午朔，又日有蝕之。



 懷帝永嘉元年十一月戊申朔，日有蝕之。二年正月丙子朔，日有蝕之。六年二月壬子朔，日有蝕之。



 愍帝建興四年六月丁巳朔，十二月甲申朔，並日有蝕之。五年五月丙子，十一月丙子，並日有蝕之。時帝蒙塵于平陽。



 元帝太興元年四月丁丑朔，日有蝕之。



 明帝太寧三年十一月癸已朔，日有蝕之，在卯至斗。斗，
 吳分也。其後蘇峻作亂。



 成帝咸和二年五月甲申朔，日有蝕之，在井。井，主酒食，女主象也。明年，皇太后以憂崩。六年三月壬戌朔，日有蝕之。是時帝已年長，每幸司徒第，猶出入見王導夫人曹氏如子弟之禮。以入君而警敬人臣之妻，有虧君德之象也。九年十月乙未朔，日有蝕之。是時帝既冠，當親萬機，而委政大臣，著君道有虧也。



 咸康元年十月乙未朔，日有蝕之。七年二月甲子朔，日有蝕之。三月，杜皇后崩。
 八年正月乙未朔，日有蝕之。京都大雨，郡國以聞。是謂三朝，王者惡之。六月而帝崩。



 穆帝永和二年四月己酉，七年正月丁酉，八年正月辛卯，並日有蝕之。十二年十月癸巳朔，日有蝕之，在尾。燕分，北狄之象也。是時邊表姚襄、苻生互相吞噬，朝廷憂勞，征伐不止。



 升平四年八月辛丑朔，日有蝕之，幾既在角。凡蝕，淺者禍淺，深者禍大。角為天門，入主惡之。明年而帝崩。



 哀帝隆和元年三月甲寅朔，十二月戊午朔，並日有蝕之。明年而帝有疾，不識萬機。



 海西公太和三年三月丁巳朔，五年七月癸酉朔，並日有蝕之。皆海西被廢之應也。



 孝武帝寧康三年十月癸酉朔，日有蝕之。



 太元四年閏月己酉朔，日有蝕之。是時苻堅攻沒襄陽，執朱序。六年六月庚子朔，日有蝕之。九年十月辛亥朔，日有蝕之。十七年五月丁卯朔，日有蝕之。二十年三月庚辰朔，日有蝕之。明年帝崩。



 安帝隆安四年六月庚辰朔，日有蝕之。是時元顯執政。



 元興二年四月癸巳朔，日有蝕之。其冬桓玄篡位。



 義熙三年七月戊戌朔，日有蝕之。十年九月丁巳朔，日有蝕之。十一年七月辛亥晦，日有蝕之。十三年正月甲戌朔，日有蝕之。明年，帝崩。



 恭帝元熙元年十一月丁亥朔，日有蝕之。自義熙元年至是，日蝕皆從上始，皆為革命之徵。



 《周禮》只眡祲氏掌十煇之法，以觀妖祥，辯吉兇，有祲、象、鐫、監、闇、瞢、彌、序、躋、想凡十。後代名變，說者莫同。今錄其著應以次之云。



 吳孫權赤烏十一年二月，白虹貫日。權發詔戒懼。



 武帝泰始五年七月甲寅，日暈再重，白虹貫之。



 太康元年正月已丑朔，五色氣冠日，自卯至酉。占曰：「君道失明，丑為斗牛，主吳越。」是時孫皓淫暴，四月降。



 惠帝元康元年十一月甲申，日暈，再重，青赤有光。九年正月，日中有若飛燕者，數日乃消。王隱以為愍懷廢死之徵。



 永康元年正月癸亥朔，日暈，三重。十月乙未，日闇，黃霧四塞。占曰：「不及三年，下有拔城大戰。」十二月庚戌，日中有黑氣。京房《易傳》曰：「祭天不順茲謂逆，厥異日中有黑
 氣。」



 永寧元年九月甲申，月中有黑子。京房易占：「黑者陰也，臣不掩君惡，令下見，百姓惡君，則有此變。」又曰：「臣有蔽主明者。」



 太安元年十一月，日中有黑氣。



 永興元年十一月，日中有黑氣分日。



 光熙元年五月壬辰、癸巳，日光四散，赤如血流，照地皆赤。甲午又如之。占曰：「君道失明。」



 懷帝永嘉元年十一月乙亥，黃黑氣掩日，所照皆黃。案《河圖》占曰：「日薄也」。其說曰：「凡日蝕皆於朔晦，有不於晦
 朔者為日薄。雖非日月同宿，時陰氣盛，掩日光也。」占類日蝕。二年正月戊申，白虹貫日，二月癸卯，白虹貫日，青黃暈，五重。占曰：「白虹貫日，近臣為亂，不則諸侯有反者。暈五重，有國者受其祥，天下有兵，破亡其地。」明年，司馬越暴蔑人主。五年，劉聰破京都，帝蒙塵於寇庭。五年三月庚申，日散光，如血下流，所照皆赤。日中有若飛燕者。



 愍帝建興二年正月辛未辰時，日隕于地。又有三日相承，出於西方而東行。
 五年正月庚子，三日並照，虹蜺彌天。日有重暈，左右兩珥。占曰：「白虹，兵氣也。三四五六日俱出並爭，天下兵作，丁巳亦如其數。」又曰：「三日並出，不過三旬，諸侯爭為帝。日重暈，天下有立王。暈而珥，天下有立侯。」故陳卓曰：「當有大慶，天下其三分乎！」三月而江東改元為建武、劉聰、李雄亦跨曹劉疆宇，於是兵連累葉。



 元帝太興元年十一月乙卯，日夜出，高三丈，中有赤青珥。四年二月癸亥，日鬥。三月癸未，日中有黑子，辛亥，帝親錄訊囚徒。



 永昌元年十月辛卯，日中有黑子。時帝寵幸劉隗，擅威福，虧傷君道，王敦因之舉兵，逼京都，禍及忠賢。



 明帝太寧元年正月乙卯朔，日暈無光。癸巳，黃霧四塞。占曰：「君道失明，陰陽昏，臣有陰謀。」京房曰：「下專刑，茲謂分威，蒙微而日不明。」先是，王敦害尚書令刁協、僕射周顗、驃騎將軍戴若思等，是專刑之應。敦既陵上，卒伏其辜。十一月丙子，白虹貫日。史官不見，桂陽太守華包以聞。



 成帝咸和九年七月，白虹貫日。



 咸康元年七月，白虹貫日。
 二年七月，白虹貫日。自後庾氏專政，由后族而貴，蓋亦婦人擅國之義，故頻年白虹貫日。八年正月壬申，日中有黑子，丙子乃滅。夏，帝崩。



 穆帝永和八年，張重華在涼州，日暴赤如火，中有三足為烏，形見分明，五日乃止。十年十月庚辰，日中有黑子，大如雞卵。十一年三月戊申，日中有黑子，大如桃，二枚。時天子幼弱，久不親國政。



 升平三年十月丙午，日中有黑子，大如雞卵。少時而帝崩。



 海西公太和三年九月戊辰夜，二虹見東方。四年四月戊辰，日暈，厚密，白虹貫日中。十月乙未，日中有黑子。五年二月辛酉，日中有黑子，大如李。六年三月辛未，白虹貫日，日暈，五重。十一月，桓溫廢帝，即簡文咸安元年也。



 簡文咸安二年十一月丁丑，日中有黑子。



 孝武寧康元年十一月己酉，日中有黑子，大如李。二年三月庚寅，日中有黑子二枚，大如鴨卵。十一月己巳。日中有黑子，大如雞卵。時帝已長，而康獻皇后以從
 嫂臨朝，實傷君道，故日有瑕也。



 太元十三年二月庚子，日中有黑子二，大如李。十四年六月辛卯，日中又有黑子，大如李。二十年十一月辛卯，日中又有黑子。是時會稽王以母弟干政。



 安帝隆安元年十二月壬辰，日暈，有背璚。是後不親萬機，會稽王世子元顯專行威罰。四年十一月辛亥，日中有黑子。



 元興元年二月甲子，日暈，白虹貫日中。三月庚子，白虹貫日。未幾，桓玄剋京都，王師敗績。明年，玄篡位。



 義熙元年五月庚午。日有彩珥。六年五月丙子，日暈，有璚。時有廬循逼京都，內外戒嚴。七月，循走。七年七月，五虹見東方。占曰：「天子黜。」其後劉裕代晉。。十年，日在東井，有白虹十餘丈在南干日。災在秦分，秦亡之象。



 恭帝元熙二年正月壬辰，白氣貫日，東西有直珥各一丈，白氣貫之交匝。



 ○月變



 魏文帝黃初四年十一月，月暈北斗。占曰：「有大喪，赦天
 下。」七年五月，帝崩，明帝既位，大赦天下。



 孝懷帝永嘉五年三月壬申丙夜，月蝕，既。丁夜又蝕，既。占曰：「月蝕盡，大人憂。」又曰：「其國貴人死。」



 海西公太和四年閏月乙亥，月暈軫，復有白暈貫月北，暈斗柄三星。占曰：「王者惡之。」六年，桓溫廢帝。



 安帝隆安五年三月甲子，月生齒。占曰：「月生齒，天子有賊臣，群下自相殘。」桓玄篡逆之徵也。



 義熙九年十二月辛卯朔，月猶見東方。是謂之仄匿，則侯王其肅。是時劉裕輔政，威刑自己，仄匿之應云。十一年十一月乙未，月入輿鬼而暈。占曰：「主憂，財寶
 出。」一曰：「月暈，有赦。」



 ○月奄犯五緯



 凡月蝕五星，其國皆亡。五星入月，其野有逐相。



 魏明帝太和五年十二月甲辰，月犯填星。



 青龍二年十月乙丑，月又犯填星。占同上。戊寅，月犯太白，占曰：「人君死，又為兵。」景初元年七月，公孫文懿叛。二年正月，遣宣帝討之。三年正月，天子崩。四年三月已巳，太白與月俱加景晝見，月犯太白。占同上。



 景初元年十月丁未，月犯熒惑。占曰：「貴人死。」二年四月，
 司徒韓既薨。



 齊王嘉平元年正月甲午，太白襲月。宣帝奏永寧太后廢曹爽等。



 惠帝太安二年十一月庚辰，歲星入月中。占曰：「國有逐相。」十二月壬寅，太白犯月。占曰：「天下有兵。」三年正月乙卯，月犯太白，占同青龍元年。七月，左衛將軍陳等率眾奉帝伐成都王，六軍敗績，兵逼乘輿。後二年，帝崩。



 元帝太興二年十一月辛巳，月犯熒惑。占曰：「有亂臣。」三年十二月己未，太白入月，在斗。郭璞曰：「月屬《坎》，陰府
 法象也。太白金行而犯之，天意若曰，刑理失中，自毀其法。」四年十二月丁亥，月犯歲星，在房。占曰：「其國兵饑，人流亡。」永昌元年三月，王敦作亂，率江荊之眾來攻，敗京都，殺將相。又，鎮北將軍劉隗出奔，百姓並去南畝。困於兵革。四月，又殺湘州刺史、譙王司馬承，鎮南將軍甘卓。



 成帝咸康元年二月乙未，太白入月。四月甲午。月犯太白。四年四月已巳，七月乙巳，月俱奄太白。占曰：「人君死。又
 為兵，人主惡之。」明年，石季龍之眾大冠沔南，於是內外戒嚴。五年四月辛示，月犯歲星，在胃。占曰：「國饑，人流。」乙未，月犯歲星，在昴。及冬，有沔南、邾城之敗，百姓流亡萬餘家。六年二月乙未，太白入月。占曰：「人主死。」四月甲午，月犯太白。占曰：「人主惡之。」



 穆帝永和八年十二月，月在東井，犯歲星。占曰：秦饑，人流亡。」是時兵革連起。十年十一月，月奄填星，在輿鬼。占曰：「秦有兵。」時桓溫伐苻健，健堅壁長安，溫退。十二年八月，桓溫破姚襄。



 升平元年十一月壬午，月奄歲星，在房。占曰：「人飢。」一曰：「豫州有災。」二年閏三月乙亥，月犯歲星，在房。占同上。三年，豫州刺史謝萬敗。三年三月乙酉，月犯太白，在昴。占曰：「人君死。」一曰：「趙地有兵，胡不安。」四年正月，暮容俊卒。五年正月乙丑辰時，月在危宿，奄太白。占曰：「天下靡散。」三月丁未，月犯填星，在軫。占曰：「為大喪。」五月，穆帝崩。七月，慕容恪攻冀州刺史呂護於野王，拔之，護奔走。時桓溫以大眾次宛，聞護敗，乃退。



 哀帝興寧元年十月丙戌，月奄太白，在須女。占曰：「天下靡散。」一曰：「災在揚州。」三年，洛陽沒。其後桓溫傾揚州資實北討，敗績，死亡太半。及征袁真，淮南殘破。後慕容及苻堅互來侵境。三年正月乙卯，月奄歲星，在參。占曰：「參，益州分也。」六月，鎮西將軍益州刺史周撫卒。十月，梁州刺史司馬勳入益州以叛。朱序率眾助刺史周楚討平之。



 海西太和元年二月丙子，月奄熒惑，在參。占曰：「為內亂，帝不終之徵。」一曰：「參，魏地。」五年，慕容為苻堅所滅。



 孝武太元十二年二月戊寅，熒惑入月。占曰：「有亂臣死，
 若有相戮者。」一曰：「女親為政，天下亂。」是時瑯邪王輔政，王妃從兄王國寶以姻暱受寵。又陳郡人袁悅昧私茍進，交遘主相，扇揚朋黨。十三年，帝殺悅於市。於是主相有隙，亂階興矣。十三年十二月戊子，辰星入月，在危。占曰：「賊臣欲殺主，不出三年，必有內惡。」是後慕容垂、翟遼、姚萇、苻登、慕容永並阻兵爭強。十四年十二月乙未，月犯歲星。占並同上。十五年，翟遼據司兗，眾軍累討弗剋，慕容氏又跨略并冀。七月，旱。八月，諸郡大水，兗州又蝗。
 十八年正月乙酉，熒惑入月。占曰：「憂在宮中，非賊乃盜也。」一曰：「有亂臣，若有戮者。」二十一年九月，帝暴崩內殿，兆庶宣言，夫人張氏潛行大逆。又，王國寶邪狡，卒伏其辜。十九年四月已巳，月奄歲星，在尾。占曰：「為饑，燕國亡。」二十年，慕容垂遣寶伐魏，反為所破，死者數萬人。二十一年，垂死，國遂衰亡。



 安帝隆安元年六月庚午，月奄太白，在太微端門外。占曰：「國受兵。」乙酉，月奄歲星，在東壁。占曰：「為饑，衛地有兵。」二年六月，郗恢遣鄧啟方等以萬人伐慕容寶於滑臺，
 啟方敗。三年九月，桓玄等並舉兵，於是內外戒嚴。四年正月乙亥，月犯填星，在牽牛。占曰：「吳越有兵喪，女主憂。」六月乙未，月又犯填星，在牽牛。十月乙未，月奄歲星，在北河。占曰：「為饑，胡有兵。」其四年五月，孫恩破會稽，殺內史謝琰。後又破高雅之於餘姚，死者十七八。七月，太皇太后李氏崩。元興元年，孫恩寇臨海，人眾餓死，散亡殆盡。



 元興元年四月辛丑，月奄辰星。七月，大饑，人相食。二年十一月辛巳，月犯熒惑。占悉同上。二年十二月，桓玄篡位，放遷帝、后於尋陽，以永安何皇后為零陵君。三
 年二月，劉裕盡誅桓氏。三年二月甲辰，月醃歲星於左角。占曰：「天下兵起。」是年二月丙辰，劉裕起義兵，殺桓修等。明年正月，眾軍攻桓振，卒滅諸桓。



 義熙元年四月己卯，月犯填星，在東壁。占曰：「其地亡國。」一曰：「貴人死。」七月己未，月奄填星，在東壁。占曰：「其國以伐己。」一曰：「人流。」十月丁巳，月奄填星，在營室。占同上。十一月，荊州刺史魏詠之卒。二年二月，司馬國璠等攻沒弋陽。三年，恆徒揚州刺史王謐薨。四年正月，太保、武陵王遵薨。三月，左僕射孔安國薨。
 二年十二月丙午，月奄太白，在危。占曰：「齊亡國。」一曰：「彊國君死。」五年四月，劉裕大軍北討慕容超，卒滅之。七年六月庚子，月犯歲星，在畢。占曰：「有邊兵，且饑。」八月乙未，月犯歲星，在參。占曰：「益州兵飢。」七月，朱齡石剋蜀，蜀人尋反，又討之。八年正月庚戌，月犯歲星，在畢。占同上。九年七月，朱齡石滅蜀。十二年五月五月甲申，月犯歲星，在左角。占曰：「為饑。」十四年四月壬申，月犯填星於張。占曰：「天下有大喪。」其明年，帝崩。



 恭帝元熙元年七月，月犯歲星。占悉同上。十二月丁巳，月犯太白于羽林。二年六月，帝遜位，禪宋。



 ○五星聚舍



 魏明帝太和四年七月壬戌，太白犯歲星。占曰；「太白犯五星，有大兵。」五年三月，諸葛亮以大眾寇天水。時宣帝為大將軍，距退之。



 青龍二年二月己未，太白犯熒惑。占曰：「大兵起，有大戰。」是年四月，諸葛亮據渭南，吳亦起兵應之，魏東西奔命。



 惠帝元康三年，填星、歲星、太白三星聚于畢昴。占曰：「為兵喪。畢昴，趙地也。」後賈后陷殺太子，趙王廢后，又殺之，
 斬張華、裴頠，遂篡位，廢帝為太上皇，天下從此遘亂連禍。



 永寧二年十一月，熒惑、太白鬥于虛危。占曰：「大兵起，破軍殺將。虛危，又齊分也。」十二月，熒惑襲太白于營室。占曰；「天下兵起，亡君之戒。」一曰：「易相。」初，齊王冏之京都，因留輔政，遂專傲無君。是月，成都、河間檄長沙王乂討之，冏、乂交戰，攻焚宮闕，冏兵敗，夷滅。又殺其兄上軍將軍寔以下二千餘人。太安二年，成都又攻長沙，於是公私饑困，百姓力屈。



 太安三年正月，熒惑犯歲星。占曰：「有戰。」七月。左衛將軍
 陳奉帝伐成都，六軍敗績。



 光熙元年九月，填星犯歲星。占曰：「填與歲合，為內亂。」是時司馬越專權，終以無禮破滅，內亂之應也。十二月癸未，太白犯填星。占曰：「為內兵，有大戰。」是後河間王為東海王越所殺。明年正月，東海王越殺諸葛玫等。五月，汲桑破馮嵩，殺東燕王。八月，茍晞大破汲桑。



 懷帝永嘉六年七月，熒惑、歲星、太白聚牛、女之間，徘徊進退。案占曰：「牛女，揚州分」，是後兩都傾覆，而元帝中興場土。



 建武元年五月癸未，太白、熒惑合於東井。占曰：「金火合
 曰爍，為喪。」是時愍帝蒙塵於平陽，七月崩于寇庭。



 元帝太興二年七月甲午，歲星、熒惑會于東井。八月乙未，太白犯歲星，合在翼。占曰：「為兵饑。」三年六月丙辰，太白與歲星合于房。占同上。永昌元年王敦攻京師，六軍敗績。王敦尋死。



 成帝咸康三年十一月乙丑，太白犯歲星于營室。占曰：「為兵饑。」四年二月，石季龍破幽州，遷萬餘家以南。五年，季龍眾五萬寇沔南，略七千餘家而去。又騎二萬圍陷邾城，殺略五千餘人。四年十二月癸丑，太白犯填星，在箕。占曰：「王者亡地。」七
 年，慕容皝自稱燕王。七年三月，太白熒惑合于太微中，犯左執法。明年，顯宗崩。八年十二月己酉，太白犯熒惑于胃。占曰：「大兵起。」其後庾翼大發兵，謀伐石季龍，專制上流。



 康帝建元元年八月丁未，太白犯歲星，在軫。占曰：「有大兵。」是年石季龍將劉寧寇沒狄道。



 穆帝永和四年五月，熒惑入婁，犯填星。占曰：「兵大起，有喪，災在趙。」其年石季龍死，來年冉閔殺石遵及諸胡十萬餘人，其後褚裒北伐，喪眾而薨。
 六年三月戊戌，熒惑犯歲星。占曰：「為戰。」七年三月戊子，歲星、熒惑合于奎。其年劉顯殺石祗及諸胡帥，中士大亂。十二有年七月丁卯，太白犯填星，在柳。占曰：「周地有大兵。」其年八月，桓溫伐苻健，退，因破姚襄於伊水，定周地。



 升平二年八月戊午，熒惑犯填星，在張。占曰：「兵大起。」三年八月庚午，太白犯填星，在太微中。占曰：「王者惡之。」五年十月丁卯，熒惑犯歲星，在營室。占曰：「大臣有匿謀。」一曰：「衛地有兵。」時桓溫擅權，謀移晉室。



 海西公太和元年八月戊午，太白犯歲星，在太微中。
 三年六月甲寅，太白奄熒惑，在太微端門中。六年，海西公廢。



 簡文咸安二年正月己酉，歲星犯填星，在須女。占曰：「為內亂。」七月，帝崩，桓溫擅權，謀殺侍中王坦之等，內亂之應。



 孝武寧康二年十一月癸酉，太白奄熒惑，在營室。占曰：「金火合為爍，為兵喪。」太元元年七月，苻堅伐涼州，破之，虜張天錫。



 太元十一年十二月己丑，太白犯歲星。占曰：「為兵饑。」是時河朔未平，兵連在外，冬大饑。
 十七年九月丁丑，歲星、熒惑、填星同在亢、氐。十二月癸酉，填星去，熒惑、歲星猶合。占曰：「三星合，是謂驚立絕行，內外有兵喪與饑，改立王公。」十九年十月，太白、填星、熒惑辰星合于氐。十二月癸丑，太白犯歲星，在斗。占曰：「為亂饑，為內兵。斗吳越分。」至隆字元年，王恭等舉兵，顯王國寶之罪，朝廷殺之。是後連歲水旱饑。



 安帝隆安元年二月，歲星、熒惑皆入羽林。占曰：「中軍兵起。」四月，王恭等舉兵，內外戒嚴。



 元興元年八月庚子，太白犯歲星，在上將東南。占曰：「楚
 兵饑。」一曰：「災在上將。」二年，桓玄篡位。三年，劉裕盡誅桓氏。二年十月丁丑，太白犯填星，在婁。占同上。三年二月壬辰，太白、熒惑合于羽林。二年十二月，桓玄篡位，放遷帝、后。三年二月，劉裕起義兵，桓玄逼帝東下。



 義熙二年十二月丁未，熒惑、太白皆入羽林，又合于壁。三年正月，慕容超寇淮北、徐州，至下邳。八月，遣劉敬宣伐蜀。三年二月癸亥，熒惑、填星、太白、辰星聚于奎、婁、從填星也，徐州分。是時，慕容超僭號於齊，兵連徐兗，連歲寇抄，
 至於淮泗，姚興、譙縱僭號秦蜀，盧循及魏南北交侵。其五年，劉裕北殄慕容超。其六月辛卯，熒惑犯辰星，在翼。占曰：「天下兵起。」八月己卯，太白奄熒惑。占曰：「有大兵。」其四年，姚略遣眾征赫連勃勃，大為所破。五年四月甲戌，熒惑犯辰星，在東井。占曰：「皆為兵。」十二月辛丑，太白犯歲星，在奎。占曰：「大兵起，魯有兵。」是年四月，劉裕討慕容超。六年二月，滅慕容超于魯地。七年七月丁卯，歲星犯填星，在參。占曰：「歲填合，為內亂。」一曰：「益州戰，不勝，亡地。」是時朱齡石伐蜀，後竟滅之。明年，誅謝混、劉毅。
 八年七月甲申，太白犯填星，在東井。占曰：「秦有大兵。」九年二月丙午，熒惑、填星皆犯東井。占曰、：「秦有兵。」三月壬辰，歲星、熒惑、填星、太白聚於東井，從歲星也。東井，秦分。十三年，劉裕定關中，其後遂移晉祚。十四年十月癸巳，熒惑入太微，犯西蕃上將，仍順行至左掖門內，留二十日乃逆行。至恭帝元熙元年三月五日，出西蕃上將西三尺許，又順還入太微。時填星在太微，熒惑繞填星成鉤己，其年四月丙戌，從端門出。占曰：「熒惑填星鉤己天庭，天下更紀。」十二月，安帝母弟瑯邪王踐阼，是曰恭帝。來年，禪於宋。



\end{pinyinscope}