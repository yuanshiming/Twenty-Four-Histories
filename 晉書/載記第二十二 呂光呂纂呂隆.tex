\article{載記第二十二 呂光呂纂呂隆}

\begin{pinyinscope}

 呂光呂纂呂隆



 呂光，字世明，略陽氐人也。其先呂文和，漢文帝初，自沛避難徙焉。世為酋豪。父婆樓，佐命苻堅，官至太尉。光生於枋頭，夜有神光之異，故以光為名。年十歲，與諸童兒游戲邑里，為戰陣之法，儔類咸推為主。部分詳平，群童歎服。不樂讀書，唯好鷹馬。及長，身長八尺四寸，目重瞳子，左肘有肉印。沈毅凝重，寬簡有大量，喜怒不形于色。
 時人莫之識也，惟王猛異之，曰：「此非常人。」言之苻堅，舉賢良，除美陽令，夷夏愛服。遷鷹揚將軍。從堅征張平，戰於銅壁，刺平養子蠔，中之，自是威名大著。



 苻雙反于秦州，堅將楊成世為雙將茍興所敗，光與王鑒討之。鑒欲速戰，光曰：「興初破成世，姦氣漸張，宜持重以待其弊。興乘勝輕來，糧竭必退，退而擊之，可以破也。」二旬而興退，諸將不知所為，光曰：「揆其姦計，必攻榆眉。若得榆眉，據城斷路，資儲復贍，非國之利也，宜速進師。若興攻城，尤須赴救。如其奔也，彼糧既盡，可以滅之。」鑒從焉。果敗興軍。從王猛滅慕容，封都亭侯。



 苻重之鎮洛陽，以光為
 長史。及重謀反，苻堅聞之，曰：「呂光忠孝方正，必不同也。」馳使命光檻重送之。尋入為太子右率，甚見敬重。



 蜀人李焉聚眾二萬，攻逼益州。堅以光為破虜將軍，率兵討滅之，遷步兵校尉。苻洛反，光又擊平之，拜驍騎將軍。



 堅既平山東，士馬強盛，遂有圖西域之志，乃授光使持節、都督西討諸軍事，率將軍姜飛、彭晃、杜進、康盛等總兵七萬，鐵騎五千，以討西域，以隴西董方、馮翊郭抱、武威賈虔、弘農楊穎為四府佐將。堅太子宏執光手曰：「君器相非常，必有大福，宜深保愛。」行至高昌，聞堅寇晉，光欲更須後命。部將杜進曰：「節下受任金方，赴機宜速，有何
 不了，而更留乎！」光乃進及流沙，三百餘里無水，將士失色。光曰：「吾聞李廣利精誠玄感，飛泉湧出，吾等豈獨無感致乎！皇天必將有濟，諸君不足憂也。」俄而大雨，平地三尺。進兵至焉耆，其王泥流率其旁國請降。龜茲王帛純距光，光軍其城南，五里為一營，深溝高壘，廣設疑兵，以木為人，被之以甲，羅之壘上。帛純驅徙城外人入於城中，附庸侯王各嬰城自守。



 至是，光左臂內脈起成字，文曰「巨霸」。營外夜有一黑物，大如斷堤，搖動有頭角，目光若電，及明而雲霧四周，遂不復見。旦視其處，南北五里，東西三十餘步，鱗甲隱地之所，昭然猶在。光笑曰：「黑
 龍也。」俄而雲起西北，暴雨滅其跡。杜進言於光曰：「龍者神獸，人君利見之象。《易》曰：『見龍在田，德施普也。』斯誠明將軍道合靈和，德符幽顯。願將軍勉之，以成大慶。」光有喜色。



 又進攻龜茲城，夜夢金象飛越城外。光曰：「此謂佛神去之，胡必亡矣。」光攻城既急，帛純乃傾國財寶請救獪胡。獪胡弟吶龍、侯將馗率騎二十餘萬，並引溫宿、尉頭等國王，合七十餘萬以救之。胡便弓馬，善矛槊，鎧如連鎖，射不可入，以革索為羂，策馬擲人，多有中者。眾甚憚之。諸將咸欲每營結陣，案兵以距之。光曰：「彼眾我寡，營又相遠，勢分力散，非良策也。」於是遷營相接陣，為勾
 鎖之法，精騎為游軍，彌縫其闕。戰于城西，大敗之，斬萬餘級。，帛純收其珍寶而走，王侯降者三十餘國。光入其城，大饗將士，賦詩言志。見其宮室壯麗，命參軍京兆段業著《龜茲宮賦》以譏之。胡人奢侈，厚於養生，家有蒲桃酒，或至千斛，經十年不敗，士卒淪沒酒藏者相繼矣。諸國憚光威名，貢款屬路，乃立帛純弟震為王以安之。光撫寧西域，威恩甚著，桀黠胡王昔所未賓者，不遠萬里皆來歸附，上漢所賜節傳，光皆表而易之。



 堅聞光平西域，以為使持節、散騎常侍、都督玉門已西諸軍事，安西將軍、西域校尉，道絕不通。光既平龜茲，有留焉之志。時
 始獲鳩摩羅什，羅什勸之東還，語在《西夷傳》。光於是大饗文武，博議進止。眾咸請還，光從之，以駝二萬餘頭致外國珍寶及奇伎異戲、殊禽怪獸千有餘品，駿馬萬餘匹。而苻堅高昌太守楊翰說其涼州刺史梁熙距守高桐、伊吾二關，熙不從。光至高昌，翰以郡迎降。初，光聞翰之說，惡之，又聞苻堅喪敗，長安危逼，謀欲停師。杜進諫曰：「梁熙文雅有餘，機鑒不足，終不能納善從說也，願不足憂之。聞其上下未同，宜在速進，進而不捷，請受過言之誅。」光從之。及至玉門，梁熙傳檄責光擅命還師，遣子胤與振威姚皓、別駕衛翰率眾五萬，距光于灑泉。光報
 檄涼州，責熙無赴難之誠，數其遏歸師之罪。遣彭晃、杜進、姜飛等為前鋒，擊胤，大敗之。胤輕將麾下數百騎東奔，杜進追擒之。於是四山胡夷皆來款附。武威太守彭濟執熙請降。光入姑臧，自領涼州刺史、護羌校尉，表杜進為輔國將軍、武威太守，封武始侯，自餘封拜各有差。



 光主簿尉祐，姦佞傾薄人也，見棄前朝，與彭齊同謀執梁熙，光深見寵任，乃譖誅南安姚皓、天水尹景等名士十餘人，遠近頗以此離貳。光尋擢祐為寧遠將軍、金城太守。祐次允吾，襲據外城以叛，祐從弟隨據鸇陰以應之。光遣其將魏真討隨，隨敗，奔祐，光將姜飛又擊敗祐
 眾。祐奔據興城，扇動百姓，夷夏多從之。飛司馬張象、參軍郭雅謀殺飛應祐，發覺，逃奔。



 初，苻堅之敗，張天錫南奔，其世子大豫為長水校尉王穆所匿。及堅還長安，穆將大豫奔禿髮思復犍，思復犍送之魏安。是月，魏安人焦松、齊肅、張濟等起兵數千，迎大豫於揟次，陷昌松郡。光遣其將杜進討之，為大豫聽敗。大豫遂進逼姑臧，求決勝負，王穆諫曰：「呂光糧豐城固，甲兵精銳，逼之非利。不如席卷嶺西，厲兵積粟，東向而爭，不及期年，可以平也。」大豫不從，乃遣穆求救於嶺西諸郡，建康太守李隰、祁連都尉嚴純及閻襲起兵應之。大豫進屯城西，王穆
 率眾三萬及思復犍子奚於等陣于城南。光出擊，破之，斬奚於等二萬餘級。光謂諸將曰：「大豫若用王穆之言，恐未可平也。」諸將曰：「大豫豈不及此邪！皇天欲贊成明公八百之業，故令大豫迷於良算耳。」光大悅，賜金帛有差。大豫自西郡詣臨洮，驅略百姓五千餘戶，保據俱城。光將彭晃、徐炅攻破之，大豫奔廣武，穆奔建康。廣武人執大豫，送之，斬于姑臧市。



 光至是始聞苻堅為姚萇所害，奮怒哀號，三軍縞素，大臨于城南，偽謚堅曰文昭皇帝，長吏百石已上服斬縗三月，庶人哭泣三日。光於是大赦境內，建元曰太安，自稱使持節、侍中、中外大都督、
 督隴右河西諸軍事、大將軍、鄰護匈奴中郎將、涼州牧、酒泉公。王穆襲據酒泉，自稱大將軍、涼州牧。時穀價踴貴，斗直五百，人相食，死者太半。光西平太守康寧自稱匈奴王，阻兵以叛，光屢遣討之，不捷。



 初，光之定河西也，杜進有力焉，以為輔國將軍、武威太守。既居都尹，權高一時，出入羽儀，與光相亞。光甥石聰至自關中，光曰：「中州人言吾政化何如？」聰曰：「止知有杜進耳，實不聞有舅。」光默然，因此誅進。光後宴群僚，酒酣，語及政事。時刑法峻重，參軍段業進曰：「嚴刑重憲，非明王之義也。」光曰：「商鞅之法至峻，而兼諸侯；吳起之術無親，而荊蠻以霸，何
 也？」業曰：「明公受天眷命，方君臨四海，景行堯、舜，猶懼有弊，奈何欲以商、申之末法臨道義之神州，豈此州士女所望於明公哉！」光改容謝之，於是下令責躬，及崇寬簡之政。



 其將徐炅與張掖太守彭晃謀叛，光遣師討炅，炅奔晃。晃東結康寧，四通王穆，光議將討之，諸將咸曰：「今康寧在南，阻兵伺隙，若大駕西行，寧必乘虛出于嶺左。晃、穆未平，康寧復至，進退狼狽，勢必大危。」光曰：「事勢實如卿言。今而不往，尋坐待其來。晃、穆共相脣齒，寧又同惡相救，東西交至，城外非吾之有，若是，大事去矣。今晃叛逆始爾，寧、穆與之情契未密，及其倉卒，取之為易。且
 隆替命也，卿勿復言。」光於是自率步騎三萬，倍道兼行。既至，攻之二旬，晃將寇顗斬關納光，於是誅彭晃。王穆以其黨索嘏為敦煌太守，既而忌其威名，率眾攻嘏。光聞之，謂諸將曰：「二虜相攻，此成擒也。」光將攻之，眾咸以為不可。光曰：「取亂侮亡，武之善經，不可以累徵之勞而失永逸之舉。」率步騎二萬攻酒泉，剋之，進次涼興。穆引師東還，路中眾散，穆單騎奔騂馬，騂馬令郭文斬首送之。



 是時麟見金澤縣，百獸從之，光以為已瑞，以孝武太元十四年僭即三河王位，置百官自丞郎已下，赦其境內，年號麟嘉。光妻石氏、子紹、弟德世至自仇池，光迎于
 城東，大饗群臣。遣其子左將軍他、武賁中郎將纂討北虜匹勤于三巖山，大破之。立妻石氏為王妃，子紹為世子。宴其群臣于內苑新堂。太廟新成，追尊其高祖為敬公，曾祖為恭公，祖為宣公，父為景昭王，母曰昭烈妃。其中書侍郎楊穎上疏，請依三代故事，追尊呂望為始祖，永為不遷之廟，光從之。



 是歲，張掖督郵傅曜考核屬縣，而丘池令尹興殺之，投諸空井，曜見夢於光曰：「臣張掖郡小吏，案校諸縣，而丘池令尹興贓狀狼藉，懼臣言之，殺臣投於南亭空井中。臣衣服形狀如是。」光寤而猶見，久之乃滅。遣使覆之如夢，光怒，殺興。著作郎段業以光
 未能揚清激濁，使賢愚殊貫，因療疾于天梯山，作表志詩《九歎》、《七諷》十六篇以諷焉。光覽而悅之。



 南羌彭奚念入攻白土，都尉孫峙退奔興城。光遣其南中郎將呂方及其弟右將軍呂寶、振威楊範、強弩竇茍討乞伏乾歸于金城。方屯河北，寶進師濟河，為乾歸所敗，寶死之。武賁呂篡、強弩竇茍率步騎五千南討彭奚念，戰于盤夷，大敗而歸。光親討乾歸、奚念，遣纂及揚武楊軌、建忠沮渠羅仇、建武梁恭軍于左南。奚念大懼，於白土津累石為堤，以水自固，遣精兵一萬距守河津。光遣將軍王寶潛趣上津，夜渡湟河。光濟自石堤，攻剋枹罕，奚念單騎
 奔甘松，光振旅而旋。



 初，光徙西海郡人於諸郡，至是，謠曰：「朔馬心何悲？念舊中心勞。燕雀何徘徊？意欲還故巢。」頃之，遂相扇動，復徙之於西河樂都。



 群議以高昌雖在西垂，地居形勝，外接胡虜，易生翻覆，宜遣子弟鎮之。光以子覆為使持節、鎮西將軍、都督玉門已西諸軍事、西域大都護，鎮高昌，命大臣子弟隨之。



 光於是以太元二十一年僭即天王位，大赦境內，改年龍飛。立世子紹為太子，諸子弟為公侯者二十人。中書令王詳為尚書左僕射，段業等五人為尚書。



 乾歸從弟軻彈來奔，光下書曰：「乾歸狼子野心，前後反覆。朕方東清秦、趙，勒銘會稽，
 豈令豎子鴟峙洮南！且其兄弟內相離間，可乘之機，勿過今也。其敕中外戒嚴，朕當親討。」光於是次于長最，使呂纂率楊軌、竇茍等步騎三萬攻金城。乾歸率眾二萬救之。光遣其將王寶、徐炅率騎五千邀之，乾歸懼而不進。光又遣其將梁恭、金石生以甲卒萬餘出陽武下峽，與秦州刺史沒奕於攻其東，光弟天水公延以枹罕之眾攻臨洮、武始、河關，皆剋之。呂纂剋金城，擒乾歸金城太守衛犍，犍真目謂光曰：「我寧守節斷頭，不為降虜也。」光義而免之。乾歸因大震，泣嘆曰：「死中求生，正在今日也。」乃縱反間，稱乾歸眾潰，東奔成紀。呂延信之，引師輕
 進。延司馬耿稚諫曰：「乾歸雄勇過人，權略難測，破王廣，剋楊定，皆羸師以誘之，雖蕞爾小國，亦不可輕也。困獸猶鬥，況乾歸而可望風自散乎！且告者視高而色動，必為姦計。而今宜部陣而前，步騎相接，徐待諸軍大集，可一舉滅之。」延不從，與乾歸相遇，戰敗，死之。耿稚及將軍姜顯收集散卒，屯于枹罕。光還于姑臧。



 光荒耄信讒，殺尚書沮渠羅仇、三河太守沮渠麴粥。羅仇弟子蒙遜叛光，殺中田護軍馬邃，攻陷臨松郡，屯兵金山，大為百姓之患。蒙遜從兄男成先為將軍，守晉昌，聞蒙遜起兵，逃奔貲虜，扇動諸夷，眾至數千，進攻福祿、建安。寧戎護軍
 趙策擊敗之，男成退屯樂涫。呂纂敗蒙遜于忽谷。酒泉太守壘澄率將軍趙策、趙陵步騎萬餘討男成于樂涫，戰敗，澄、策死之。男成進攻建康，說太守段業曰：「呂氏政衰，權臣擅命，刑罰失中，人不堪役，一州之地，叛者連城，瓦解之勢，昭然在目，百姓嗷然，無所宗附。府君豈可以蓋世之才，而立忠於垂亡之世！男成等既唱大義，欲屈府君撫臨鄙州，使塗炭之餘蒙來蘇之惠。」業不從。相持二旬而外救不至，郡人高逵、史惠等言於業曰：「今孤城獨立，臺無救援，府君雖心過田單，而地非即墨，宜思高算，轉禍為福。」業先與光侍中房晷、僕射王詳不平，慮不
 自容，乃許之。男成等推業為大都督、龍驤大將軍、涼州牧、建康公。光命呂纂討業，沮渠蒙遜進屯臨洮，為業聲勢。戰于合離，纂師大敗。



 光散騎常侍、太常郭黁明天文，善占候，謂王詳曰：「於天文，涼之分野將有大兵。主上老病，太子沖暗，纂等凶武，一旦不諱，必有難作。以吾二人久居內要，常有不善之言，恐禍及人，深宜慮之。田胡王氣乞機部眾最彊，二苑之人多其故眾。吾今與公唱義，推機為主，則二苑之眾盡我有也。剋城之後，徐更圖之。」詳以為然。夜燒光洪範門，二苑之眾皆附之，詳為內應。事發，光誅之。黁遂據東苑以叛。光馳使召纂，諸將勸纂
 曰：「業聞師迴，必躡軍後。若潛師夜還，庶無後患矣。」纂曰：「業雖憑城阻眾，無雄略之才，若夜潛還，張其姦志。」乃遣使告業曰：「郭黁作亂，吾今還都。卿能決者，可出戰。」於是引還。業不敢出。纂司馬楊統謂其從兄恆曰：「郭黁明善天文，起兵其當有以。京城之外非復朝廷之有，纂今還都，復何所補！統請除纂，勒兵推兄為盟主，西襲呂弘，據張掖以號令諸郡，亦千載一時也。」桓怒曰：「吾聞臣子之事君親，有隕無二，吾未有包胥存救之效，豈可安榮其祿，亂增其難乎！呂宗若敗，吾為弘演矣。」統懼，至番禾，遂奔郭黁。黁遣軍邀纂于白石，纂大敗。光西安太守石元
 良率步騎五千赴難，與纂共擊黁軍，破之，遂入于姑臧。黁之叛也，得光孫八人于東苑。及軍敗，恚甚，悉投之于鋒刃之上，枝分節解，飲血盟眾，眾皆掩目，不忍視之，黁悠然自若。



 黁推後將軍楊軌為盟主，軌自稱大將軍、涼州牧、西平公。呂纂擊黁將王斐于城西，大破之，自是黁勢漸衰。光遺楊軌書曰：「自羌胡不靖，郭黁叛逆，南籓安否，音問兩絕。行人風傳，云卿擁逼百姓，為黁脣齒。卿雅志忠貞，有史魚之操，鑒察成敗，遠侔古人，豈宜聽納姦邪，以虧大美！陵霜不凋者松柏也，臨難不移者君子也，何圖松柏凋於微霜，雞鳴已於風雨！郭黁巫卜小數，
 時或誤中，考之大理，率多虛謬。朕宰化寡方，澤不逮遠，致世事紛紜，百城離叛。戮力一心，同濟巨海者，望之於卿也。今中倉積粟數百千萬，東人戰士一當百餘，入則言笑晏晏，出則武步涼州，吞黁咀業，綽有餘暇。但與卿形雖君臣，心過父子，欲全卿名節，不使貽笑將來。」軌不答，率步騎二萬北赴郭黁。至姑臧，壘于城北。軌以士馬之盛，議欲大決成敗，黁每以天文裁之。呂弘為段業所逼，光遣呂纂迎之。軌謀於眾曰：「呂弘精兵一萬，若與光合，則敵彊我弱。養獸不討，將為後患。」遂率兵邀纂，纂擊敗之。郭黁聞軌敗，東走魏安，遂奔于乞伏乾歸。楊軌聞
 黁走，南奔廉川。



 光疾甚，立其太子紹為天王，自號太上皇帝。以呂纂為太尉，呂弘為司徒。謂紹曰：「吾疾病唯增，恐將不濟。三寇窺窬，迭伺國隙。吾終以後，使纂統六軍，弘管朝政，汝恭己無為，委重二兄，庶可以濟。若內相猜貳，釁起蕭墻，則晉、趙之變旦夕至矣。」又謂纂、弘曰：「永業才非撥亂，直以正嫡有常，猥居元首。今外有彊寇，人心未寧，汝兄弟緝穆，則貽厥萬世。若內自相圖，則禍不旋踵。」纂、弘泣曰：「不敢有二心。」光以安帝隆安三年死，時年六十三，在位十年。偽謚懿武皇帝，廟號太祖，墓號高陵。



 纂字永緒，光之庶長子也。少便弓馬，好鷹犬。苻堅時入
 太學，不好讀書，唯以交結公侯聲樂為務。及堅亂，西奔上邽，轉至姑臧，拜武賁中郎將，封太原公。



 光死，呂紹祕不發喪，纂排閣入哭，盡哀而出。紹懼為纂所害，以位讓之，曰：「兄功高年長，宜承大統，願兄勿疑。」纂曰：「臣雖年長，陛下國家之塚嫡，不可以私愛而亂大倫。」紹固以讓纂，纂不許之。及紹嗣偽位，呂超言於紹曰：「纂統戎積年，威震內外，臨喪不哀，步高視遠，觀其舉止亂常，恐成大變，宜早除之，以安社稷。」紹曰：「先帝顧命，音猶在耳，兄弟至親，豈有此乎！吾弱年而荷大任，方賴二兄以寧家國。縱其圖我，我視死如歸，終不忍有此意也，卿懼勿過言。」超
 曰：「纂威名素盛，安忍無親，今不圖之，後必噬臍矣。」紹曰：「吾每念袁尚兄弟，未曾不痛心忘寢食，寧坐而死，豈忍行之。」超曰：「聖人稱知機其神，陛下臨機不斷，臣見大事去矣。」既而纂見紹於湛露堂，超執刀侍紹，目纂請收之，紹弗許。



 初，光欲立弘為世子，會聞紹在仇池，乃止，弘由是有憾於紹。遣尚書姜紀密告纂曰：「先帝登遐，主上闇弱，兄總攝內外，威恩被于遐邇，輒欲遠追廢昌邑之義，以兄為中宗何如？」纂於是夜率壯士數百，踰北城，攻廣夏門，弘率東苑之眾斫洪範門。左衛齊從守融明觀，逆問之曰：「誰也？」眾曰：「太原公。」從曰：「國有大故，主上新立，太
 原公行不由道，夜入禁城，將為亂邪？」因抽劍直前，斫纂中額。纂左右擒之，纂曰：「義士也，勿殺。」紹遣武賁中郎將呂開率其禁兵距戰於端門，驍騎呂超率卒二千赴之。眾素憚纂，悉皆潰散。



 纂入自青角門，升于謙光殿。紹登紫閣自殺，呂超出奔廣武。纂憚弘兵強，勸弘即位。弘曰：「自以紹弟也而承大統，眾心不順，是以違先帝遺敕，慚負黃泉。今復越兄而立，何面目以視息世間！大兄長且賢，威名振于二賊，宜速即大位，以安國家。」纂以隆安四年遂僭即天王位，大赦境內，改元為咸寧，謚紹為隱王。以弘為使持節、侍中、大都督、都督中外諸軍事、大司馬、
 車騎大將軍、司隸校尉、錄尚書事，改封番禾郡公，其餘封拜各有差。



 纂謂齊從曰：「卿前斫我，一何甚也！」從泣曰：「隱王先帝所立，陛下雖應天順時，而微心未達，惟恐陛下不死，何謂甚也。」纂嘉其忠，善遇之。纂遣使謂征東呂方曰：「超實忠臣，義勇可嘉，但不識經國大體，權變之宜。方賴其忠節，誕濟世難，可以此意諭之。」超上疏陳謝，纂復其爵位。



 呂弘自以功名崇重，恐不為纂所容，纂亦深忌之。弘遂起兵東苑，劫尹文、楊桓以為謀主，請宗燮俱行。燮曰：「老臣受先帝大恩，位為列棘，不能隕身授命，死有餘罪，而復從殿下，親為戎首者，豈天地所容乎！且智
 不能謀，眾不足恃，將焉用之！」弘曰：「君為義士，我為亂臣！」乃率兵攻纂。纂遣其將焦辨擊弘，弘眾潰，出奔廣武。纂縱兵大掠，以東苑婦女賞軍，弘之妻子亦為士卒所辱。纂笑謂群臣曰：「今日之戰何如？」其侍中房晷對曰：「天禍涼室，釁起戚籓。先帝始崩，隱王幽逼，山陵甫訖，大司馬驚疑肆逆，京邑交兵，友于接刃。雖弘自取夷滅，亦由陛下無棠棣之義。宜考已責躬，以謝百姓，而反縱兵大掠，幽辱士女。釁自由弘，百姓何罪！且弘妻，陛下之弟婦也；弘女，陛下之姪女也。奈何使無賴小人辱為婢妾。天地神明，豈忍見此！」遂歔欷悲泣。纂改容謝之，召弘妻及男
 女于東宮，厚撫之。呂方執弘繫獄，馳使告纂，纂遣力士康龍拉殺之。是月，立其妻楊氏為皇后，以楊氏父桓為散騎常侍、尚書左僕射、涼都尹，封金城侯。



 纂將伐禿髮利鹿孤，中書令楊穎諫曰：「夫起師動眾，必參之天人，茍非其時，聖賢所不為。禿髮利鹿孤上下用命，國未有釁，不可以伐。宜繕甲養銳，勸課農殖，待可乘之機，然後一舉蕩滅。比年多事，公私罄竭，不深根固本，恐為患將來，願抑赫斯之怒，思萬全之算。」纂不從。度浩亹河，為鹿弧弟傉檀所敗，遂西襲張掖。姜紀諫曰：「方今盛夏，百姓廢農，所利既少，所喪者多，若師至嶺西，虜必乘虛寇抄都
 下，宜且回師以為後圖。」纂曰：「虜無大志，聞朕西征，正可自固耳。今速襲之，可以得志。」遂圍張掖，略地建康。聞傉檀寇姑臧，乃還。



 即序胡安據盜發張駿墓，見駿貌如生，得真珠簏、琉璃榼、白玉樽、赤玉簫、紫玉笛、珊瑚鞭、馬腦鐘，水陸奇珍不可勝紀。纂誅安據黨五十餘家，遣使弔祭駿，並繕脩其墓。



 道士句摩羅耆婆言於纂曰：「潛龍屢出，豕犬見妖，將有下人謀上之禍，宜增脩德政，以答天戒。」纂納之。耆婆，即羅什之別名也。



 纂游田無度，荒耽酒色，其太常楊穎諫曰：「臣聞皇天降鑒，惟德是與。德由人弘，天應以福，故勃焉之美奄在聖躬。大業已爾，宜以道
 守之。廓靈基於日新，邀洪福於萬祀。自陛下龍飛，疆宇未闢，崎嶇二嶺之內，綱維未振於九州。當兢兢夕惕，經略四方，成先帝之遺志，拯蒼生於荼蓼。而更飲酒過度，出入無恒，宴安游盤之樂，沈湎樽酒之間，不以寇仇為慮，竊為陛下危之。糟丘酒池，洛汭不返，皆陛下之殷鑒。臣蒙先帝夷險之恩，故不敢避干將之戮。」纂曰：「朕之罪也。不有貞亮之士，誰匡邪僻之君！」然昏虐自任，終不能改，常與左右因醉馳獵於坑澗之間，殿中侍御史王回、中書侍郎王儒扣馬諫曰：「千金之子坐不垂堂，萬乘之主清道而行，奈何去輿輦之安，冒奔騎之危！銜橛之變，
 動有不測之禍。愚臣竊所不安，敢以死爭，願陛下遠思袁盎攬轡之言，不令臣等受譏千載。」纂不納。



 纂番禾太守呂超擅伐鮮卑思盤，思盤遣弟乞珍訴超於纂，纂召超將盤入朝。超至姑臧，大懼，自結於殿中監杜尚，纂見超，怒曰：「卿恃兄弟桓桓，欲欺吾也，要當斬卿，然後天下可定。」超頓首不敢。纂因引超及其諸臣宴于內殿。呂隆屢勸纂酒，已至昏醉，乘步輓車將超等游于內。至琨華堂東閤，車不得過，纂親將竇川、駱騰倚劍於壁，推車過閤。超取劍擊纂，纂下車擒超，超刺纂洞胸，奔于宣德堂。川、騰與超格戰，超殺之。纂妻楊氏命禁兵討超，杜尚約兵
 舍杖。將軍魏益多入，斬纂首以徇曰：「纂違先帝之命，殺害太子，荒耽酒獵，暱近小人，輕害忠良，以百姓為草芥。番禾太守超以骨肉之親，懼社稷顛覆，已除之矣。上以安宗廟，下為太子報仇。凡我士庶，同茲休慶。」



 偽巴西公呂他、隴西公呂緯時在北城，或說緯曰：「超陵天逆上，士眾不附。明公以懿弟之親，投戈而起，姜紀、焦辨在南城，楊桓、田誠在東苑，皆我之黨也，何慮不濟！」緯乃嚴兵謂他曰：「隆、超弒逆，所宜擊之。昔田恒之亂，孔子鄰國之臣，猶抗言於哀公，況今蕭墻有難，而可坐觀乎！」他將從之，他妻梁氏止之曰：「緯、超俱兄弟之子，何為舍超助緯而
 為禍道乎！」他謂緯曰：「超事已立，據武庫，擁精兵，圖之為難。且吾老矣，無能為也。」超聞，登城告他曰：「纂信讒言，將滅超兄弟。超以身命之切，且懼社稷覆亡，故出萬死之計，為國家唱義，叔父當有以亮之。」超弟邈有寵於緯，說緯曰：「纂殘國破家，誅戮兄弟，隆、超此舉應天人之心，正欲尊立明公耳。先帝之子，明公為長，四海顒顒，人無異議。隆、超雖不達臧否，終不以孽代宗，更圖異望也，願公勿疑。」緯信之，與隆、超結盟，單馬入城，超執而殺之。



 初，纂嘗與鳩摩羅什棋，殺羅什子，曰：「斫胡奴頭。」羅什曰：「不斫胡奴頭，胡奴斫人頭。」超小字胡奴，竟以殺纂。纂在位三
 年，以元興元年死。隆既篡位，偽謚纂靈皇帝，墓號白石陵。



 隆字永基，光弟寶之子也，美姿貌，善騎射。光末拜北部護軍，稍歷顯位，有聲稱。超既殺纂，讓位於隆，隆有難色。超曰：「今猶乘龍上天，豈可中下！」隆以安帝元興元年遂僭即天王位。超先於番禾得小鼎，以為神瑞，大赦，改元為神鼎。追尊父寶為文皇帝，母衛氏為皇太后，妻楊氏為皇后，以弟超有佐命之勳，拜使持節、侍中、都督中外諸軍事、輔國大將軍、司隸校尉、錄尚書事，封安定公。



 隆多殺豪望，以立威名，內外囂然，人不自固。魏安人焦朗
 遣使說姚興將姚碩德曰：「呂氏因秦之亂，制命此州。自武皇棄世，諸子兢尋干戈，德刑不恤，殘暴是先，饑饉流亡，死者太半，唯泣訴昊天，而精誠無感。伏惟明公道邁前賢，任尊分陜，宜兼弱攻昧，經略此方，救生靈之沈溺，布徽政于玉門。篡奪之際，為功不難。」遣妻子為質。碩德遂率眾至姑臧。其部將姚國方言於碩德曰：「今懸師三千，後無繼援，師之難也。宜曜勁鋒，示其威武。彼以我遠來，必決死距戰，可一舉而平。」碩德從之。呂超出戰，大敗，遁還。隆收集離散，嬰城固守。



 時熒惑犯帝坐，有群雀鬥于太廟，死者數萬。東人多謀外叛，將軍魏益多又唱動
 群心，乃謀殺隆、超，事發，誅之，死者三百餘家。於是群臣表求與姚興通好，隆弗許。呂超諫曰：「通塞有時，艱泰相襲，孫權屈身於魏，譙周勸主迎降，豈非大丈夫哉？勢屈故也。天錫承七世之資，樹恩百載，武旅十萬，謀臣盈朝，秦師臨境，識者導以見機，而愎諫自專，社稷為墟。前鑒不遠，我之元龜也。何惜尺書單使，不以危易安！且令卑辭以退敵，然後內脩德政，廢興由人，未損大略。」隆曰：「吾雖常人，屬當家國之重，不能嗣守成基，保安社稷，以太祖之業委之於人，何面目見先帝於地下！」超曰：「應龍以屈伸為靈，大人以知機為美。今連兵積歲，資儲內盡，強寇外
 逼，百姓嗷然無糊口之寄，假使張、陳、韓、白，亦無如之何！陛下宜思權變大綱，割區區常慮。茍卜世有期，不在和好，若天命去矣，宗族可全。」隆從之，乃請降。碩德表隆為使持節、鎮西大將軍、涼州刺史、建康公。於是遣母弟愛子文武舊臣慕容築、楊穎、史難、閻松等五十餘家質于長安，碩德乃還。姚興謀臣皆曰：「隆藉伯父餘資，制命河外。今雖飢窘，尚能自支。若將來豐贍，終非國有。涼州險絕，世難先違，道清後順，不如因其飢弊而取之。」興乃遣使來觀虛實。



 沮渠蒙遜又伐隆，隆擊敗之，蒙遜請和結盟，留穀萬餘斛以振飢人。姑臧穀價踴貴，斗直錢五千
 文，人相食，饑死者十餘萬口。城門盡閉，樵採路絕，百姓請出城乞為夷虜奴婢者日有數百。隆懼沮動人情，盡坑之，於是積尸盈于衛路。



 禿髮傉檀及蒙遜頻來伐之，隆以二寇之逼也，遣超率騎二百，多齎珍寶，請迎于姚興。興乃遣其將齊難等步騎四萬迎之。難至姑臧，隆素車白馬迎于道旁。使胤告光廟曰：「陛下往運神略，開建西夏，德被蒼生，威振遐裔。枝嗣不臧，迭相篡弒。二虜交逼，將歸東京，謹與陛下奉訣於此。」歔欷慟泣，酸感興軍。隆率戶一萬，隨難東遷，至長安，興以隆為散騎常侍，公如故；超為安定太守；文武三十餘人皆擢敘之。其後
 隆坐與子弼謀反，為興所誅。



 呂光以孝武太元十二年定涼州，十五年僭立，至隆凡十有三載，以安帝元興三年滅。



 史臣曰：自晉室不綱，中原蕩析，苻氏乘釁，竊號神州。世明委質偽朝，位居上將，爰以心膂，受脤遐征。鐵騎如雲，出玉門而長騖；雕戈耀景，捐金丘而一息。蕞爾夷陬，承風霧卷，宏圖壯節，亦足稱焉。屬永固運銷，群雄兢起，班師右地，便有覬覦。於是要結六戎，潛窺鴈鼎；并吞五郡，遂假鴻名。控黃河以設險，負玄漠而為固，自謂克昌霸業，貽厥孫謀。尋而耄及政昏，親離眾叛，瞑目甫爾，釁發
 蕭墻。紹、纂凡才，負乘致寇；弘、超兇狡，職為亂階；永基庸庸，面縛姚氏。昔竇融歸順，榮煥累葉；隗囂干紀，靡終身世。而光棄茲勝躅，遵彼覆車，十數年間，終致殘滅。向使矯邪歸正，革偽為忠，鳴檄而蕃晉朝，仗義而誅醜虜，則燕、秦之地可定，桓、文之功可立，郭黁、段業豈得肆其姦，蒙遜、烏孤無所窺其隙矣。而猥竊非據，何其謬哉！夫天地之大德曰生，聖人之大寶曰位。非其人而處其位者，其禍必速；在其位而忘其德者，其殃必至。天鑒非遠，庸可濫乎！



 贊曰：金行不兢，寶業斯屯。瓜分九寓，沴聚三秦。呂氏伺
 隙，欺我人神。天命難假，終亦傾淪。



\end{pinyinscope}