\article{帝紀第八}

\begin{pinyinscope}

 穆
 帝哀帝海西公



 穆皇帝諱聃，字彭子，康帝子也。建元二年九月丙申，立為皇太子。戊戌，康帝崩。己亥，太子即皇帝位，時年二歲。大赦，尊皇后為皇太后。壬寅，皇太后臨朝攝政。冬十月乙丑，葬康皇帝於崇平陵。十一月庚辰，車騎將軍庾冰卒。



 永和元年春正月甲戌朔，皇太后設白紗帷於太極殿，
 抱帝臨軒。改元。甲申，進鎮軍將軍、武陵王晞為鎮軍大將軍、開府儀同三司，以鎮軍將軍顧眾為尚書右僕射。夏四月壬戌，詔會稽王昱錄尚書六條事。五月戊寅，大雩。尚書令、金紫光祿大夫、建安伯諸葛恢卒。六月癸亥，地震。秋七月庚午，持節、都尉江荊司梁雍益寧七州諸軍事、江州刺史、征西將軍、都亭侯庾翼卒。翼部將于瓚、戴羲等殺冠軍將軍曹據，舉兵反，安西司馬朱燾討平之。八月，豫州刺史路永叛奔于石季龍。庚辰，以輔國將軍、徐州刺史桓溫為安西將軍、持節、都督荊司雍益梁寧六州諸軍事，領護南蠻校尉、荊州刺史。石季龍將路
 永屯于壽春。九月丙申，皇太后詔曰：「今百姓勞弊，其共思詳所以振恤之宜。及歲常調非軍國要急者，並宜停之。」冬十二月，李勢將爨頠來奔。涼州牧張駿伐焉耆，降之。



 二年春正月丙寅，大赦。己卯，使持節、侍中、都督揚州諸軍事、揚州刺史、驃騎將軍、錄尚書事、都鄉侯何充卒。二月癸丑，以左光祿大夫葵謨領司徒，錄尚書六條事、撫軍大將軍、會稽王昱及謨並輔政。三月丙子，以前司徒左長史殷浩為建武將軍、揚州刺史。夏四月己酉朔，日有蝕之。五月丙戌，涼州牧張駿卒，子重華嗣。六月。石季
 龍將王擢襲武街，執張重華護軍胡宣。又使麻秋、孫伏都伐金城，太守張沖降之。重華將謝艾擊秋，敗之。秋七月，以兗州刺史褚裒為征北大將軍，開府儀同三司。冬十月，地震。十一月辛未，安西將軍桓溫帥征虜將軍周撫，輔國將軍、譙王無忌，建武將軍袁喬伐蜀，拜表輒行。十二月，枉矢自東南流于西北，其長竟天。



 三年春正月乙卯，桓溫攻成都，剋之。丁亥，李勢降，益州平。林邑范文攻陷日南，害太守夏侯覽，以尸祭天。夏四月，地震。蜀人鄧定、隗文舉兵反，桓溫又擊破之，使益州刺史周撫鎮彭模。丁巳，鄧定、隗文復入據成都，征虜將
 軍楊謙棄涪城，退保德陽。五月戊申，進慕容皝為安北將軍。石季龍又使其將石寧、麻秋等伐涼州，次于曲柳。張重華使將軍牛旋禦之，退守枹罕。六月辛酉，大赦。秋七月，范文復陷日南，害督護劉雄。隗文立范賁為帝。八月戊午，張重華將謝艾進擊麻秋，大敗之。九月，地震。冬十月乙丑，假涼州刺史張重華大都督隴右關中諸軍事、護羌校尉、大將軍，武都氐王楊初為征南將軍、雍州刺史、平羌校尉、仇池公，並假節。十二月，振威護軍蕭敬文害征虜將軍楊謙，攻涪城，陷之。遂取巴西，通于漢中。



 四年夏四月，范文寇九德，多所殺害。五月，大水。秋八月，
 進安西將軍桓溫為征西大將軍、開府儀同三司，封臨賀郡公；西中郎將謝尚為安西將軍。九月丙申，慕容皝死，子雋嗣偽位。冬十月己未，地震。石季龍使其將苻健寇竟陵。十二月，豫章人黃韜自號孝神皇帝，聚眾數千，寇臨川，太守庾條討平之。



 五年春正月辛巳朔，大赦。庚寅，地震。石季龍僭即皇帝位於鄴。二月，征北大將軍褚裒使部將王龕北伐，獲石季龍將支重。夏四月，益州刺史周撫、龍驤將軍朱燾擊范賁，獲之，益州平。封周撫為建城公。假慕容雋大將軍、幽平二州牧、大單于、燕王。征西大將軍桓溫遣督軍滕
 畯討范文，為文所敗。石季龍死，子世嗣偽位。五月，石遵廢世而自立。六月，桓溫屯安陸，遣諸將討河北。石遵揚州刺史王浹以壽陽來降。秋七月，褚裒進次彭城，遣部將王龕、李邁及石遵將李農戰于代陂，王師敗績，王龕為農所執，李邁死之。八月，褚裒退屯廣陵，西中郎將陳逵焚壽春而遁。梁州刺史司馬勳功石遵長城戍，仇池公楊初襲西城，皆破之。冬十月，石遵將石遇攻宛，陷之，執南陽太守郭啟。司馬勛進次懸鉤，石季龍故將麻秋距之，勛退還梁州。十一月丙辰，石鑒弒石遵而自立。十二月己酉，使持節、都督徐兗二州諸軍事、徐州刺史、征
 北大將軍、開府儀同三司、都鄉侯褚裒卒。以建武將軍、吳國內史荀羨為使持節、監徐兗二州諸軍事、北中郎將、徐州刺史。



 六年春正月，帝臨朝，以褚裒喪故，懸而不樂。閏月，冉閔弒石鑒，僭稱天王，國號魏。鑒弟祗僭帝號于襄國。丁丑，彗星見于亢。己丑，加中軍將軍殷浩督揚豫徐兗青五州諸軍事、假節。氐帥苻洪遣使來降，以為氐王，封廣川郡公。假洪子健節，監河北諸軍事、右將軍，封襄國縣公。三月，石季龍故將麻秋鴆殺苻洪於枋頭。夏五月，大水。廬江太守袁真攻合肥，剋之。六月，石祗遣其弟琨攻冉
 閔將王泰於邯鄲，琨師敗績。秋八月，輔國將軍、譙王無忌薨。苻健帥眾入關。冬十一月，冉閔圍襄國。十二月，免司徒蔡謨為庶人。是歲，大疫。



 七年春正月丁酉，日有蝕之。辛丑，鮮卑段龕以青州來降。苻健僭稱王，國號秦。二月戊寅，以段龕為鎮北將軍，封齊公。石祗大敗冉閔於襄國。夏四月，梁州刺史司馬勛出步騎三萬，自漢中入秦川，與苻健戰于五丈原，王師敗績。加尚書令顧和開府儀同三司。劉顯殺石祗。五月，祗兗州刺史劉啟自鄄城來奔。秋七月，尚書令、左光祿大夫、開府儀同三司顧和卒。甲辰，濤水入石頭，溺死
 者數百人。八月，冉閔豫州牧張遇以許昌來降，拜鎮西將軍。九月，峻陽、太陽二陵崩。甲辰，帝素服臨於太極殿三日，遣兼太常趙拔修復山陵。冬十月，雷雨，震電。十一月，石祗將姚弋仲、冉閔將魏脫各遣使來降，以弋仲為車騎將軍、大單于，封高陵郡公；弋仲子襄為平北將軍、都督并州諸軍事、并州刺史、平鄉縣公；脫為安北將軍、監冀州諸軍事、冀州刺史。十二月辛未，征西大將軍桓溫帥眾北伐，次于武昌而止。時石季龍故將周成屯廩丘，高昌屯野王，樂立屯許昌，李歷屯衛國，皆相次來降。



 八年春正月辛卯，日有蝕之。劉顯僭帝號於襄國，冉閔
 擊破，殺之。苻健僭帝號於長安。二月，峻平、崇陽二陵崩。戊辰，帝臨三日，遣殿中都尉王惠如洛陽，以衛五陵。鎮西將軍張遇反於許昌，使其黨上官恩據洛陽。樂弘攻督護戴施於倉垣。三月，使北中郎荀羨鎮淮陰。苻健別帥侵順陽，太守薛珍擊破之。夏四月，冉閔為慕容雋所滅。雋僭帝號於中山，稱燕。安西將軍謝尚帥姚襄與張遇戰於許昌之誡橋，王師敗績。苻健使其弟雄襲遇，虜之。秋七月，大雩。石季龍故將王擢遣使請降，拜征西將軍、秦州刺史。丁酉，以鎮軍大將軍、武陵王晞為太宰，撫軍大將軍、會稽王昱為司徒，征西大將軍桓溫為太
 尉。八月，平西將軍周撫討蕭敬文於涪城，斬之。冉閔子智以鄴降，督護戴施獲其傳國璽，送之，文曰「受天之命，皇帝壽昌」，百僚畢賀。九月，冉智為其將馬願所執，降於慕容恪。中軍將軍殷浩帥眾北伐，次泗口，遣河南太守戴施據石門，滎陽太守劉遂戍倉垣。冬十月，秦州刺史王擢為苻健所逼，奔于涼州。



 九年春正月乙卯朔，大赦。張重華使王擢與苻健將苻雄戰，擢師敗績。丙寅，皇太后與帝同拜建平陵。三月，旱。交州刺史阮敷討林邑范佛於日南，破其五十餘壘。夏四月，以安西將軍謝尚為尚書僕射。五月，大疫。張重華
 復使王擢襲秦州，取之。仇池公楊初為苻雄所敗。秋七月丁酉，地震，有聲如雷。八月，遣兼太尉、河間王欽修復五陵。冬十月，中軍將軍殷浩進次山桑，使平北將軍姚襄為前鋒，襄叛，反擊浩，浩棄輜重，退保譙城。丁未，涼州牧張重華卒，子耀靈嗣。是月，張祚弒耀靈而自稱涼州牧。十一月，殷浩使部將劉啟、王彬之討姚襄，復為襄所敗，襄遂進據芍陂。十二月，加尚書僕射謝尚為都督豫、揚、江西諸軍事，領豫州刺史，鎮歷陽。



 十年春正月己酉朔，帝臨朝，以五陵未復，懸而不樂。涼州牧張祚僭帝位。冉閔降將周成舉兵反，自宛陵襲洛
 陽。辛酉，河南太守戴施奔鮪渚。丁卯，地震，有聲如雷。二月己丑，太尉、征西將軍桓溫帥師伐關中。廢揚州刺史殷浩為庶人，以前會稽內史王述為揚州刺史。夏四月己亥，溫及苻健子萇戰于藍田，大敗之。五月，江西乞活郭敞等執陳留內史劉仕而叛，京師震駭，以吏部尚書周閔為中軍將軍，屯于中堂，豫州刺史謝尚自歷陽還衛京師。六月，苻健將苻雄悉眾及桓溫戰於白鹿原，王師敗績。秋九月辛酉，桓溫糧盡，引還。



 十一年春正月甲辰，侍中、汝南王統薨。平羌校尉、仇池公楊初為其部將梁式所害，初子國嗣位，因拜鎮北將
 軍、秦州刺史。齊公段龕襲慕容雋將榮國於郎山，敗之。夏四月壬申，隕霜。乙酉，地震。姚襄帥眾寇外黃，冠軍將軍高季大破之。五月丁未，地又震。六月，苻健死，其子生嗣偽位。秋七月，宋混、張瓘弒張祚，而立耀靈弟玄靚為大將軍、涼州牧，遣使來降。以吏部尚書周閔為尚書左僕射，領軍將軍王彪之為尚書右僕射。冬十月，進豫州刺史謝尚督并冀幽三州諸軍事、鎮西將軍，鎮馬頭。十二月，慕容恪帥眾寇廣固。壬戌，上黨人馮鴦自稱太守，背苻生遣使來降。



 十二年春正月丁卯，帝臨朝，以皇太后母喪，懸而不樂。
 鎮北將軍段龕及慕容恪戰於廣固，大敗之，恪退據安平。二月辛丑，帝講《孝經》。三月，姚襄入于許昌，以太尉桓溫為征討大都督以討之。秋八月己亥，桓溫及姚襄戰於伊水，大敗之，襄走平陽，徙其餘眾三千餘家於江漢之間，執周成而歸。使揚武將軍毛穆之，督護陳午，輔國將軍、河南太守戴施鎮洛陽。冬十月癸巳朔，日有蝕之。慕容恪攻段龕於廣固，使北中郎將荀羨帥師次于瑯邪以救之。十一月，遣兼司空、散騎常侍車灌，龍驤將軍袁真等持節如洛陽，修五陵。十二月庚戌，以有事於五陵，告於太廟，帝及群臣皆服緦，於太極殿臨三日。是歲，
 仇池公楊國為其從父俊所殺，俊自立。



 升平元年春正月壬戌朔，帝加元服，告天太廟，始親萬機。大赦，改元，增文武位一等。皇太后居崇德宮。丁丑，隕石於槐里一。是月，鎮北將軍、齊公段龕為慕容恪所陷，遇害。扶南竺旃檀獻馴象，詔曰：「昔先帝以殊方異獸或為人患，禁之。今及其未至，可令還本土。」三月，帝講《孝經》。壬申，親釋奠于中堂。夏五月庚午，鎮西將軍謝尚卒。苻生將苻眉、苻堅擊姚襄，戰于三原，斬之。六月，苻堅殺苻生而自立。以軍司謝奕為使持節、都督、安西將軍、豫州刺史。秋七月，苻堅將張平以并州降，遂以為並州刺
 史。八月丁未，立皇后何氏，大赦，賜孝悌鰥寡米，人五斛，逋租宿債皆勿收，大酺三日。冬十月，皇后見于太廟。十一月，雷。十二月，以太常王彪之為尚書左僕射。



 二年春正月，司徒、會稽王昱稽首歸政，帝不許。三月，慕容雋陷冀州諸郡，詔安西將軍謝奕、北中郎將荀羨北伐。三月，佽飛督王饒獻鴆鳥，帝怒，鞭之二百，使殿中御史焚其鳥於四達之衢。夏五月，大水。有星孛于天船。六月，并州刺史張平為苻堅所逼，帥眾三千奔于平陽，堅追敗之。慕容恪進據上黨，冠軍將軍馮鴦以眾叛歸慕容雋，雋盡陷河北之地。秋八月，安西將軍謝奕卒。壬申，
 以吳興太守謝萬為西中郎將、持節、監司豫冀并四州諸軍事、豫州刺史。以散騎常侍郗曇為北中郎將、持節、都督徐兗青冀幽五州諸軍事、徐兗二州刺史，鎮下邳。冬十月乙丑，陳留王曹勱薨。十一月庚子，雷。辛酉，地震。十二月，北中郎將荀羨及慕容雋戰于山荏，王師敗績。



 三年春三月甲辰，詔以比年出軍，糧運不繼，王公已下十三戶借一人一年助運。秋七月，平北將軍高昌為慕容雋所逼，自白馬奔於滎陽。冬十月慕容雋寇東阿，遣西中郎將謝萬次下蔡，北中郎將郗曇次高平以擊之，王師敗績。十一月戊子，進揚州刺史王述為衛將軍。十
 二月，又以中軍將軍、琅邪王丕為驃騎將軍，東海王奕為車騎將軍。封武陵王晞子逢為梁王。交州刺史溫放之帥兵討林邑參黎、耽潦，並降之。



 四年春正月，仇池公楊俊卒，子世嗣。丙戌，慕容雋死，子嗣偽位。二月，鳳皇將九雛見于豐城。秋七月，以軍役繁興，省用撤膳。八月辛丑朔，日有蝕之，既。冬十月，天狗流于西南。十一月，封太尉桓溫為南郡公，溫弟沖為豐城縣公，子濟為臨賀郡公。鳳皇復見豐城，眾鳥隨之。



 五年春正月戊戌，大赦，賜鰥寡孤獨不能自存者，人米五斛。北中郎將、都督徐兗青冀幽五州諸軍事、徐兗二
 州刺史郗曇卒。二月，以鎮軍將軍范汪為都督徐兗青冀幽五州諸軍事、安北將軍、徐兗二州刺史。平南將軍、廣州刺史、陽夏侯滕含卒。夏四月，大水。太尉桓溫鎮宛，使其弟豁將兵取許昌。鳳皇見于沔北。



 五月丁巳，帝崩于顯陽殿，時年十九。葬永平陵，廟號孝宗。



 哀皇帝諱丕，字千齡，成帝長子也。咸康八年，封為瑯邪王。永和元年拜散騎常侍，十二年加中軍將軍，升平三年除驃騎將軍。五年五月丁巳，穆帝崩。皇太后令曰：「帝奄不救疾，胤嗣未建。瑯邪王丕，中興正統，明德懋親。昔
 在咸康，屬當儲貳。以年在幼沖，未堪國難，故顯宗高讓。今義望情地，莫與為比，其以王奉大統。」於是百官備法駕，迎于琅邪第。庚申，即皇帝位，大赦。壬戌，詔曰：「朕獲承明命，入纂大統。顧惟先王宗廟，蒸嘗無主，太妃喪庭，廓然靡寄，悲痛感摧，五內抽割。宗國之尊，情禮兼隆，胤嗣之重，義無與二。東海王奕，戚屬親近，宜奉本統，其以奕為琅邪王。」秋七月戊午，葬穆皇帝于永平陵。慕容恪攻陷野王，守將呂護退保滎陽。八月己卯夜，天裂，廣數丈，有聲如雷。九月戊申，立皇后王氏。穆帝皇后何氏稱永安宮。呂護叛奔于莫容。冬十月，安北將軍范汪有罪
 廢為庶人。十一月丙辰，詔曰：「顯宗成皇帝顧命，以時事多艱，弘高世之風，樹德博重，以隆社稷。而國故不巳，康穆早世，胤祚不融。朕以寡德，復承先緒，感惟永慕，悲育兼摧。夫昭穆之義，固宜本之天屬。繼體承基，古今常道。宜上嗣顯宗，以脩本統。」十二月，加涼州刺史張玄靚為大都督隴右諸軍事、護羌校尉、西平公。



 隆和元年春正月壬子，大赦，改元。甲寅，減田稅，畝收二升。是月，慕容將呂護、傅末波攻陷小壘，以逼洛陽。二月辛未，以輔國將軍、吳國內史庾希為北中郎將、徐兗二州刺史，鎮下邳；前鋒監軍、龍驤將軍袁真為西中郎
 將、監護豫司並冀四州諸軍事、豫州刺史，鎮汝南，並假節。丙子，尊所生周氏為皇太妃。三月甲寅朔，日有蝕之。夏四月，旱。詔出輕繫，振困乏。丁丑，梁州地震，浩釁山崩。呂護復寇洛陽。乙酉，輔國將軍、河南太守戴施奔于宛。五月丁巳，遣北中郎將庾希、竟陵太守鄧遐以舟師救洛陽。秋七月，呂護等退守小平津。進琅邪王奕為侍中、驃騎大將軍、開府。鄧遐進屯新城，庾希部將何謙及慕容將劉則戰于檀丘，破之。八月，西中郎將袁真進次汝南，運米五萬斛以饋洛陽。冬十月，賜貧乏者米，人五斛。章武王珍薨。十二月戊午朔，日有蝕之。詔曰：「戎旅路
 次，未得輕簡賦役。玄象失度，亢旱為患，豈政事未洽，將有板築、渭濱之士邪！其搜揚隱滯，蠲除苛碎，詳議法令，咸從損耍。」庾希自下邳退鎮山陽，袁真自汝南退鎮壽陽。



 興寧元年春二月己亥，大赦，改元。三月壬寅，皇太妃薨於瑯邪第。癸卯，帝奔喪，詔司徒、會稽王昱總內外眾務。夏四月，慕容寇滎陽，太守劉遠奔魯陽。甲戌，揚州地震，湖瀆溢。五月，加征西大將軍桓溫侍中、大司馬、都督中外諸軍事、錄尚書事、假黃鉞。復以西中郎將袁真都督司、冀、并三州諸軍事，北中郎將瘦希都督青州諸軍
 事。癸卯，慕容陷密城，滎陽太守劉遠奔于江陵。秋七月，張天錫弒涼州刺史、西平公張玄靚，自稱大將軍、護羌校尉、涼州牧、西平公。丁酉，葬章皇太妃。八月，有星孛于角亢，入天市。九月壬戌，大司馬桓溫帥眾北伐。癸亥，以皇子生，大赦。冬十月甲申，立陳留王世子恢為王。十一月，姚襄故將張駿殺江州督護趙毗，焚武昌，略府藏以叛，江州刺史桓沖討斬之。是歲，慕容將慕容塵攻陳留太守袁披于長平。汝南太守硃斌承虛襲許昌，剋之。



 二年春二月庚寅，江陵地震。慕容將慕容評襲許昌，
 潁川太守李福死之。評遂侵汝南，太守朱斌遁于壽陽。又進圍陳郡，太守朱輔嬰城固守。桓溫遣江夏相劉岵擊退之。改左軍將軍為遊擊將軍，罷右軍、前軍、後軍將軍五校三將官。癸卯，帝親耕藉田。三月庚戌朔，大閱戶人，嚴法禁，稱為庚戌制。辛未，帝不豫。帝雅好黃老，斷穀，餌長生藥，服食過多，遂中毒，不識萬機，崇德太后復臨朝攝政。夏四月甲申，慕容遣其將李洪侵許昌，王師敗績于懸瓠，朱斌奔於淮南，朱輔退保彭城。桓溫遣西中郎將袁真、江夏相劉岵等鑿陽儀道以通運，溫帥舟師次於合肥，慕容塵復屯許昌。五月，遷陳人于陸以避
 之。戊辰，以揚州刺史王述為尚書令、衛將軍。以桓溫為揚州牧、錄尚書事。壬申，遣使喻溫入相，溫不從。秋七月丁卯，復徵溫入朝。八月，溫至赭圻，遂城而居之。苻堅別帥侵河南，慕容寇洛陽。九月，冠軍將軍陳祐留長史沈勁守洛陽，帥眾奔新城。



 三年春正月庚申，皇后王氏崩。二月乙未，以右將軍桓豁監荊州揚州之義城雍州之京兆諸軍事、領南蠻校尉、荊州刺史；桓沖監江州荊州之江夏隨郡豫州之汝南西陽新蔡潁川六郡諸軍事、南中郎將、江州刺史，領南蠻校尉，並假節。



 丙申，帝崩於西堂，時年二十五。葬安
 平陵。



 廢帝諱奕，字延齡，哀帝之母弟也。咸康八年封為東海王。永和八年拜散騎常侍，尋加鎮軍將軍；升平四年拜車騎將軍。五年，改封琅邪王。隆和初，轉侍中、驃騎大將軍、開府儀同三司。興寧三年二月丙申，哀帝崩，無嗣。丁酉，皇太后詔曰：「帝遂不救厥疾，艱禍仍臻，遺緒泯然，哀慟切心。琅邪王奕，明德茂親，屬當儲嗣，宜奉祖宗，纂承大統。便速正大禮，以寧人神。」於是百官奉迎于琅邪第。是日，即皇帝位，大赦。三月壬申，葬哀皇帝於安平陵。癸
 酉，散騎常侍、河間王欽薨。丙子，慕容將慕容恪陷洛陽，寧朔將軍竺瑤奔于襄陽，冠軍長史、揚武將軍沈勁死之。夏六月戊子，使持節、都督益寧二州諸軍事、鎮西將軍、益州刺史、建城公周撫卒。秋七月，匈奴左賢王衛辰、右賢王曹穀帥眾二萬侵苻堅杏城。己酉，改封會稽王昱為琅邪王。壬子，立皇后庾氏。封琅邪王昱子昌明為會稽王。冬十月，梁州刺史司馬勳反，自稱成都王。十一月，帥眾人劍閣，攻涪，西夷校尉毌丘棄城而遁。乙卯，圍益州刺史周楚於成都，桓溫遣江夏相朱序救之。十二月戊戌，以會稽內史王彪之為尚書僕射。



 太和元年春二月己丑，以涼州刺史張天錫為大將軍、都督隴右關中諸軍事、西平郡公。丙申，以宣城內史桓秘為持節、監梁益二州征討諸軍事。三月辛亥，新蔡王邈薨。荊州刺史桓豁遣督護桓羆攻南鄭，魏興人畢欽舉兵以應羆。夏四月，旱。五月戊寅，皇后庾氏崩。朱序攻司馬勛於成都，眾潰，執勳，斬之。秋七月癸酉，葬孝皇后於敬平陵。九月甲午，曲赦梁、益二州。冬十月辛丑，苻堅將王猛、楊安攻南鄉，荊州刺史桓豁救之，師次新野而猛、安退。以會稽王昱為丞相。十二月，南陽人趙弘、趙憶等據宛城反，太守桓澹走保新野。慕容將慕容厲陷
 魯郡、高平。



 二年春正月，北中郎將庾希有罪，走入于海。夏四月，慕容將慕容塵寇竟陵，太守羅崇擊破之。苻堅將王猛寇涼州，張天錫距之，猛師敗績。五月，右將軍桓豁擊趙憶，走之，進獲慕容將趙槃，送于京師。秋九月，以會稽內史郗愔為都督徐兗青幽四州諸軍事、平北將軍、徐州刺史。冬十月乙巳，彭城王玄薨。



 三年春三月丁巳朔，日有蝕之。癸亥，大赦。夏四月癸巳，雨雹，大風折木。秋八月壬寅，尚書令、衛將軍、藍田侯王述卒。



 四年夏四月庚戌，大司馬桓溫帥眾伐慕容。秋七月辛卯，將慕容垂帥眾距溫，溫擊敗之。九月戊寅，桓溫裨將鄧遐、朱序遇將傅末波於林渚，又大破之。戊子，溫至枋頭。丙申，以糧運不繼，焚舟而歸。辛丑，慕容垂追敗溫後軍於襄邑。冬十月，大星西流，有聲如雷。己巳，溫收散卒，屯于山陽。豫州刺史袁真以壽陽叛。十一月辛丑，桓溫自山陽及會稽王昱會于塗中，將謀後舉。十二月，遂城廣陵而居之。



 五年春正月己亥，袁真子雙之、愛之害梁國內史朱憲、汝南內史朱斌。二月癸酉，袁真死，陳郡太守朱輔立真
 子瑾嗣事，求救於慕容。夏四月辛未，桓溫部將竺瑤破瑾于武丘。秋七月癸酉朔，日有蝕之。八月癸丑，桓溫擊袁瑾於壽陽，敗之。九月，苻堅將猛伐慕容，陷其上黨。廣漢妖賊李弘與益州妖賊李金根聚眾反，弘自稱聖王，眾萬餘人，梓潼太守周虓討平之。冬十月，王猛大破慕容將慕容評於潞川。十一月，猛剋鄴，獲慕容，盡有其地。



 六年春正月，苻堅遣將王鑒來援袁瑾，將軍桓伊逆擊，大破之。丁亥，桓溫剋壽陽，斬袁瑾。三月壬辰，監益寧二州諸軍事、冠軍將軍、益州刺史、建城公周楚卒。夏四月
 戊午，大赦，賜窮獨米，人五斛。苻堅將苻雅伐仇池，仇池公楊纂降之。六月，京都及丹陽、晉陵、吳郡、吳興、臨海並大水。秋八月，以前寧州刺史周仕孫為假節、監益梁二州諸軍事、益州刺史。冬十月壬子，高密王俊薨。十一月癸卯，桓溫自廣陵屯于白石。丁未，詣闕，因圖廢立，誣帝在籓夙有痿疾，嬖人相龍、計好、朱靈寶等參侍內寢，而二美人田氏、孟氏生三男，長欲封樹，時人惑之，溫因諷太后以伊霍之舉。己酉，集百官於朝堂，宣崇德太后令曰：「王室艱難，穆、哀短祚，國嗣不育儲宮靡立。瑯邪王奕親則母弟，故以入纂大位。不圖德之不建，乃至於斯。昏
 濁潰亂，動違禮度。有此三孽，莫知誰子。人倫道喪，醜聲遐布。既不可以奉守社稷，敬承宗廟，且昏孽並大，便欲建樹儲籓。誣罔祖宗，頌移皇基，是而可忍，孰不可懷！今廢奕為東海王，以王還第，供衛之儀，皆如漢朝昌邑故事。但未亡人不幸，罹此百憂，感念存沒，心焉如割。社稷大計，義不獲已。臨紙悲塞，如何可言。」於是百官入太極前殿，即日桓溫使散騎侍郎劉享收帝璽綬。帝著白帢單衣，步下西堂，乘犢車出神獸門。群臣拜辭，莫不覷欷。侍御史、殿中監將兵百人衛送東海第。



 初，桓溫有不臣之心，欲先立功河朔，以收時望。及枋頭之敗，威名頓挫，
 逐潛謀廢立，以長威權。然憚帝守道，恐招時議。以宮闡重悶，床笫易誣，乃言帝為閹，遂行廢辱。初，帝平生每以為慮，嘗召術人扈謙筮之，卦成，答曰：「晉室有盤石之固，陛下有出宮之象。」竟如其言。



 咸安二年正月，降封帝為海西縣公。四月，徙居吳縣，敕吳國內史刁彞防衛，又遣御史顧允監察之。十一月，妖賊盧悚遣弟子殿中監許龍晨到其門，稱太后密詔，奉迎興復。帝初欲從之，納保母諫而止。龍曰：「大事將捷，焉用兒女子言乎？」帝曰：「我得罪於此，幸蒙寬宥，豈敢妄動哉！且太后有詔，便應官屬來，何獨使汝也？汝必為亂。」因叱左右縛之，龍懼而走。帝
 知天命不可再，深慮橫禍，乃杜塞聰明，無思無慮，終日酣暢，耽于內寵，有子不育，庶保天年。時人憐之，為作歌焉。朝廷以帝安于屈辱，不復為虞。太元十一年十月甲申，薨于吳，時年四十五。



 史臣曰：孝宗因繦抱之姿，用母氏之化，中外無事，十有餘年。以武安之才，啟之疆埸；以文王之風，被乎江漢，則孔子所謂吾無間然矣。哀皇寬惠，可以為君，而鴻祀禳天，用塵其德。東海違許龍之駕，屈放命之臣，所謂柔弱勝剛彊，得盡於天年者也。



 贊曰：委裘稱化，大孝為宗，遵彼聖善，成茲允恭。西旌玉
 壘，北旆金墉。遷殷舊僰，莫不來從。哀后寬仁，惟靈既集。海西多故，時災見及。彼異阿衡，我非昌邑。



\end{pinyinscope}