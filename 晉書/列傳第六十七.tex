\article{列傳第六十七}

\begin{pinyinscope}

 四夷



 東夷夫餘國馬韓辰韓肅慎氏倭人裨離等十國



 西戎吐谷渾焉耆國龜茲國大宛國康居國大秦國



 南蠻林邑扶南



 北狄匈奴



 夫恢恢乾德，萬類之所資始；蕩蕩坤儀，九區之所均載。考羲軒於往統，肇承天而理物；訊炎昊於前辟，爰制地而疏疆。襲冠帶以辨諸華，限要荒以殊遐裔，區分中外，其來尚矣。九夷八狄，被青野而亙玄方；七戎六蠻，綿西宇而橫南極。繁種落，異君長，遇有道則時遵聲教，鐘無妄則爭肆虔劉，趨扇風塵，蓋其常性也。詳求遐議，歷選
 深謨，莫不待以羈縻，防其猾夏。



 武帝受終衰魏，廓境全吳，威略既申，招攜斯廣，迷亂華之議，矜來遠之名，撫舊懷新，歲時無怠，凡四夷入貢者，有二十三國。既而惠皇失德，中宗遷播，凶徒分據，天邑傾淪，朝化所覃，江外而已，賝貢之禮，於茲殆絕，殊風異俗，所未能詳。故採其可知者，為之傳云。北狄竊號中壤，備于載記；在其諸部種類，今略書之。



 東夷，夫餘國、馬韓、辰韓、肅慎氏、倭人、裨離等十國。



 夫餘國，在玄菟北千餘里，南接鮮卑，北有弱水，地方二
 千里，戶八萬，有城邑宮室，地宜五穀。其人強勇，會同揖讓之儀有似中國。其出使，乃衣錦罽，以金銀飾腰。其法，殺人者死，沒入其家；盜者一責十二；男女淫，婦人妒，皆殺之。若有軍事，殺牛祭天，以其蹄占吉凶，蹄解者為凶，合者為吉。死者以生人殉葬，有槨無棺。其居喪，男女皆衣純白，婦人著布面衣，去玉佩。出善馬及貂豽、美珠，珠大如酸棗。其國殷富，自先世以來，未嘗被破。其王印文稱「穢王之印」。國中有古穢城，本穢貃之城也。



 武帝時，頻來朝貢，至太康六年，為慕容廆所襲破，其王依慮自殺，子弟走保沃沮。帝為下詔曰：「夫餘王世守忠孝，為惡虜
 所滅，其愍念之。若其遺類足以復國者，當為之方計，使得存立。」有司奏護東夷校尉鮮於嬰不救夫餘，失於機略。詔免嬰，以何龕代之。明年，夫餘後王依羅遣詣龕，求率見人還復舊國。仍請援。龕上列，遣督郵賈沈以兵送之。廆又要之於路，沈與戰，大敗之，廆眾退，羅得復國。爾後每為廆掠其種人，賣於中國。帝愍之，又發詔以官物贖還，下司、冀二州，禁市夫餘之口。



 韓種有三：一曰馬韓，二曰辰韓，三曰弁韓。辰韓在帶方南，東西以海為限。



 馬韓居山海之間，無城郭，凡有小國
 五十六所，大者萬戶，小者數千家，各有渠帥。俗少綱紀，無跪拜之禮。居處作土室，形如冢，其戶向上，舉家共在其中，無長幼男女之別。不知乘牛馬，畜者但以送葬。俗不重金銀錦罽，而貴瓔珠，用以綴衣或飾髮垂耳。其男子科頭露紒，衣布袍，履草蹻，性勇悍。國中有所調役，及起築城隍，年少勇健者皆鑿其背皮，貫以大繩，以杖搖繩，終日歡呼力作，不以為痛。善用弓楯矛櫓，雖有鬥爭攻戰，而貴相屈服。俗信鬼神，常以五月耕種畢，群聚歌舞以祭神；至十月農事畢，亦如之。國邑各立一人主祭天神，謂為天君。又置別邑，名曰蘇塗，立大木，懸鈴鼓。其
 蘇塗之義，有似西域浮屠也，而所行善惡有異。



 武帝太康元年、二年，其主頻遣使入貢方物，七年、八年、十年，又頻至。太熙元年，詣東夷校尉何龕上獻。咸寧三年復來，明年又請內附。



 辰韓在馬韓之東，自言秦之亡人避役入韓，韓割東界以居之，立城柵，言語有類秦人，由是或謂之為秦韓。初有六國，後稍分為十二，又有弁辰，亦十二國，合四五萬戶，各有渠帥，皆屬於辰韓。辰韓常用馬韓人作主，雖世世相承，而不得自立，明其流移之人，故為馬韓所制也。
 地宜五穀，俗饒蠶桑，善作縑布，服牛乘馬。其風俗可類馬韓，兵器亦與之同。初生子，便以石押其頭使扁。喜舞，善彈瑟，瑟形似築。



 武帝太康元年，其王遣使獻方物。二年復來朝貢，七年又來。



 肅慎氏一名挹婁，在不咸山北，去夫餘可六十日行。東濱大海，西接寇漫汗國，北極弱水。其土界廣袤數千里，居深山窮谷，其路險阻，車馬不通。夏則巢居，冬則穴處。父子世為君長。無文墨，以言語為約。有馬不乘，但以為財產而已。無牛羊，多畜豬，食其肉，衣其皮，績毛以為布。
 有樹名雒常，若中國有聖帝代立，則其木生皮可衣。無井灶，作瓦鬲，受四五升以食。坐則箕踞，以足挾肉而啖之，得凍肉，坐其上令暖。土無鹽鐵，燒木作灰，灌取汁而食之。俗皆編髮，以布作衣詹，徑尺餘，以蔽前後。將嫁娶，男以毛羽插女頭，女和則持歸，然後致禮娉之。婦貞而女淫，貴壯而賤老，死者其日即葬之於野，交木作小槨，殺豬積其上，以為死者之糧。性凶悍，以無憂哀相尚。父母死，男子不哭泣，哭者謂之不壯。相盜竊，無多少皆殺之，故雖野處而不相犯。有石砮，皮骨之甲，檀弓三尺五寸，楛矢長尺有咫。其國東北有山出石，其利入鐵，將取之，
 必先祈神。



 周武王時，獻其楛矢、石砮。逮于周公輔成王，復遣使入賀，爾後千餘年，雖秦漢之盛，莫之致也。及文帝作相，魏景元末，來貢楛矢、石砮、弓甲、貂皮之屬。魏帝詔歸于相府，賜其王傉雞錦罽、綿帛。至武帝元康初，復來貢獻。元帝中興，又詣江左貢其石砮。至成帝時，通貢於石季龍，四年方達。季龍問之，答曰：「每候牛馬向西南眠者三年矣，是知有大國所在，故來一云。



 倭人在帶方東南大海中，依山島為國，地多山林，無良田，食海物。舊有百餘小國相接，至魏時，有三十國通好。
 戶有七萬。男子無大小，悉黥面文身。自謂太伯之後，又言上古使詣中國，皆自稱大夫。昔夏少康之子封於會稽，繼髮文身以避蛟龍之害，今倭人好沈沒取魚，亦文身以厭水禽。計其道里，當會稽東冶之東。其男子衣以橫幅，但結束相連，略無縫綴。婦人衣如單被，穿其中央以貫頭，而皆被髮徒跣。其地溫暖，俗種禾稻糸寧麻而蠶桑織績。土無牛馬，有刀楯弓箭，以鐵為鏃。有屋宇，父母兄弟臥息異處。食飲用俎豆。嫁娶不持錢帛，以衣迎之。死有棺無槨，封土為冢。初喪，哭泣，不食肉。已葬，舉家入水澡浴自潔，以除不祥。其舉大事，輒灼骨以占吉凶。不
 知正歲四節，但計秋收之時以為年紀。人多壽百年，或八九十。國多婦女，不淫不妒。無爭訟，犯輕罪者沒其妻孥，重者族滅其家。舊以男子為主。漢末，倭人亂，攻伐不定，乃立女子為王，名曰卑彌呼。



 宣帝之平公孫氏也，其女王遣使至帶方朝見，其後貢聘不絕。及文帝作相，又數至。泰始初，遣使重譯入貢。



 裨離國在肅慎西北，馬行可二百日，領戶二萬。養雲國去裨離馬行又五十日，領戶二萬。寇莫汗國去養雲國又百日行，領戶五萬餘。一群國去莫汗又百五十日，計
 去肅慎五萬餘里。其風俗土壤並未詳。



 泰始三年，各遣小部獻其方物。至太熙初，復有牟奴國帥逸芝惟離、模盧國帥沙支臣芝、于離末利國帥加牟臣芝、蒲都國帥因末、繩全國帥馬路、沙樓國帥釤加，各遣正副使詣東夷校尉何龕歸化。



 西戎，吐谷渾、焉耆國、龜茲國、大宛國、康居國、大秦國、吐谷渾、吐延、葉延、辟奚、視連、視羆、樹洛干。



 吐谷渾，慕容廆之庶長兄也，其父涉歸分部落一千七百家以隸之。及涉歸卒，廆嗣位，而二部馬鬥，廆怒曰：「先公分建有別，奈何不相遠離，而令馬鬥！」吐谷渾曰：「馬為
 畜耳，鬥其常性，何怒於人！乖別甚易，當去汝於萬里之外矣。」於是遂行。廆悔之，遣其長史史那蔞馮及父時耆舊追還之。吐谷渾曰：「先公稱卜筮之言，當有二子克昌，祚流後裔。我卑庶也、理無並大，今因馬而別，殆天所啟乎！諸君試驅馬令東，馬若還東，我當相隨去矣。」樓馮遣從者二千騎，擁馬東出數百步，輒悲鳴西走。如是者十餘輩，樓馮跪而言曰：「此非人事也。」遂止。鮮卑謂兄為阿干，廆追思之，作《阿干之歌》，歲暮窮思，常歌之。



 吐谷渾謂其部落曰：「我兄弟俱當享國，廆及曾玄纔百餘年耳。我玄孫已後，庶其昌乎！」於是乃西附陰山。屬永嘉之亂，始
 度隴而西，其後子孫據有西零已西甘松之界，極乎白蘭數千里。然有城郭而不居，隨逐水草，廬帳為屋，以肉酪為糧。其官置長史、司馬、將軍，頗識文字。其男子通服長裙，帽或戴冪䍦。婦人以金花為首飾，辮髮縈後，綴以珠貝。其婚姻，富家厚出娉財，竊女而去。父卒，妻其群母；兄亡，妻其諸嫂。喪服制，葬訖而除。國無常稅，調用不給，輒斂富室商人，取足而止。殺人及盜馬者罪至死，他犯則徵物以贖。地宜大麥，而多蔓菁，頗有菽粟。出蜀馬、犛牛。西北雜種謂之為阿柴虜，或號為野虜焉。吐谷渾年七十二卒，有子六十人，長曰吐延，嗣。



 吐延身長七尺八寸，雄姿魁傑，羌虜憚之，號曰項羽。性俶儻不群，嘗慷慨謂其下曰：「大丈夫生不在中國，當高光之世，與韓、彭、吳、鄧並驅中原，定天下雌雄，使名垂竹帛，而潛竄窮山，隔在殊俗，不聞禮教於上京，不得策名於天府，生與麋鹿同群，死作氈裘之鬼，雖偷觀日月，獨不愧於心乎！」性酷忍，而負其智，不能恤下，為羌酋姜聰所刺。劍猶在其身，謂其將紇拔泥曰：「豎子刺吾，吾之過也，上負先公，下愧士女。所以控制諸羌者，以吾故也。吾死之後，善相葉延，速保白蘭。」言終而卒。在位十三年，有子十二人，長子葉延嗣。



 葉延年十歲，其父為羌酋姜聰所害，每旦縛草為姜聰之象，哭而射之，中之則號泣，不中則瞋目大呼。其母謂曰：「姜聰，諸將已屠鱠之矣，汝何為如此？」葉延泣曰：「誠知射草人不益於先仇，以申罔極之志耳。」性至孝，母病，五日不食，葉延亦不食。長而沈毅，好問天地造化、帝王年曆。司馬薄洛鄰曰：「臣等不學，實未審三皇何父之子，五帝誰母所生。」延曰：「自羲皇以來，符命玄象昭言著見，而卿等面牆，何其鄙哉！語曰『夏蟲不知冬冰』，良不虛也。」又曰：「《禮》云公孫之子得以王父字為氏，吾祖始自昌黎光宅於此，今以吐谷渾為氏，尊祖之義也。」在位二十三年
 卒，年三十三。有子四人，長子辟奚嗣。



 辟奚性仁厚慈惠。初聞苻堅之盛，遣使獻馬五十匹，金銀五百斤。堅大悅，拜為安遠將軍。時辟奚三弟皆專恣，長史鐘惡地恐為國害，謂司馬乞宿雲曰：「昔鄭莊公、秦昭王以一弟之寵，宗祀幾傾，況今三孽並驕，必為社稷之患。吾與公忝當元輔，若獲保首領以沒于地，先君有問，其將何辭！吾今誅之矣。」宿雲請白辟奚，惡地曰：「吾王無斷，不可以告。」於是因群下入覲，遂執三弟而誅之。辟奚自投于床，惡地等奔而扶之，曰：「臣昨夢先王告臣云：『三弟將為逆亂，汝速除之。』臣謹奉先王之命矣。」辟奚素
 友愛，因恍惚成疾，謂世子視連曰：「吾禍滅同生，何以見之於地下！國事大小，汝宜攝之，吾餘年殘命，寄食而已。」遂以憂卒。在位二十五年，時年四十二。有子六人，視連嗣。



 視連既立，通娉於乞伏乾歸，拜為白蘭王。視連幼廉慎有志性，以父憂卒，不知政事，不飲酒遊田七年矣。鐘惡地進曰：「夫人君者，以德御世，以威齊眾，養以五味，娛以聲色。此四者，聖帝明王之所先也，而公皆略之。昔昭公儉嗇而喪，偃王仁義而亡，然則仁義所以存身，亦所以亡己。經國者，德禮也；濟世者，刑法也。二者或差，則綱維
 失緒。明公奕葉重光，恩結西夏，雖仁孝發於天然，猶宜憲章周孔，不可獨追徐偃之仁，使刑德委而不建。」視連泣曰：「先王追友于之痛，悲憤升遐，孤雖纂業，尸存而已。聲色遊娛，豈所安也！綱維刑禮，付之將來。」臨終，謂其子視羆曰：「我高祖吐谷渾公常言子孫必有興者，永為中國之西籓，慶流百世。吾已不及，汝亦不見，當在汝之子孫輩耳。」在位十五年而卒。有二子，長曰視羆，少曰烏紇堤。



 視羆性英果，有雄略，嘗從容謂博士金城騫苞曰：「《易》云：『動靜有常，剛柔斷矣。』先王以仁宰世，不任威刑，所以剛
 柔靡斷，取輕鄰敵。當仁不讓，豈宜拱默者乎！今將秣馬厲兵，爭衡中國，先生以為何如？」苞曰：「大王之言，高世之略，秦隴英豪所願聞也。」於是虛襟撫納，眾赴如歸。乞伏乾歸遣使拜為使持節、都督龍涸已西諸軍事、沙州牧、白蘭王。視羆不受，謂使者曰：「自晉道不綱，姦雄競逐，劉、石虐亂，秦、燕跋扈，河南王處形勝之地，宜當糾合義兵，以懲不順，奈何私相假署，擬僭群兇！寡人承五祖之休烈，控弦之士二萬，方欲掃氛秦隴，清彼沙涼，然後飲馬涇渭，戮問鼎之豎，以一丸尼封東關，閉燕趙之路，迎天子于西京，以盡遐籓之節，終不能如季孟、子陽妄自尊
 大。為吾白河南王，何不立勳帝室，策名王府，建當年之功，流芳來葉邪！」乾歸大怒，然憚其彊，初猶結好，後竟遣眾擊之。視羆大敗，退保白蘭。在位十一年，年三十三卒。子樹洛干年少，傳位於烏紇堤。



 烏紇堤一名大孩，性軟弱，耽酒淫色，不恤國事。乞伏乾歸之入長安也，烏紇堤屢抄其境。乾歸怒，率騎討之。烏紇堤大敗，亡失萬餘口，保于南涼，遂卒於胡國。在位八年，時年三十五。視羆之子樹洛干立。



 樹洛乾九歲而孤，其母念氏聰惠有姿色，烏紇堤妻之，有寵，遂專國事。洛干十歲便自稱世子，年十六嗣立，率
 所部數千家奔歸莫何川，自稱大都督、車騎大將軍、大單于、吐谷渾王。化行所部，眾庶樂業，號為戊寅可汗，沙漒雜種莫不歸附。乃宣言曰：「孤先祖避地於此，暨孤七世，思與群賢共康休緒。今士馬桓桓，控弦數萬，孤將振威梁益，稱霸西戎，觀兵三秦，遠朝天子，諸君以為何如？」眾咸曰：「此盛德之事也，願大王自勉！」乞伏乾歸甚忌之，率騎二萬，攻之於赤水。樹洛干大敗，遂降乾歸，乾歸拜為平狄將軍、赤水都護，又以其弟吐護真為捕虜將軍、層城都尉。其後屢為乞伏熾磐所破，又保白蘭，慚憤發病而卒。在位九年，時年二十四。熾磐聞其死，喜曰：「此虜
 矯矯，所謂有豕白蹄也。」有子四人，世子拾虔嗣。其後世嗣不絕。



 焉耆國西去洛陽八千二百里，其地南至尉犁，北與烏孫接，方四百里。四面有大山，道險隘，百人守之，千人不過。其俗丈夫翦髮，婦人衣襦，著大褲。婚姻同華夏。好貨利，任姦詭。王有侍衛數十人，皆倨慢無尊卑之禮。



 武帝太康中，其王龍安遣子入侍。安夫人獪胡之女，妊身十二月，剖脅生子，曰會，立之為世子。會少而勇傑，安病篤，謂會曰：「我嘗為龜茲王白山所辱，不忘於心。汝能雪之，
 乃吾子也。」及會立，襲滅白山，遂據其國，遣子熙歸本國為王。會有膽氣籌略，遂霸西胡，葱嶺以東莫不服。然恃勇輕率，嘗出宿於外，為龜茲國人羅雲所殺。



 其後張駿遣沙州刺史楊宣率眾疆理西域，宣以部將張植為前鋒，所向風靡。軍次其國，熙距戰於賁崙城，為植所敗。植時屯鐵門，未至十餘里，熙又率眾先要之於遮留谷。植將至，或曰：「漢祖畏於柏人，岑彭死於彭亡，今谷名遮留，殆將有伏？」植單騎嘗之，果有伏發。植馳擊敗之，進據尉犁，熙率群下四萬人肉袒降于宣。呂光討西域，復降于光。及光僭位，熙又遣子入侍。



 龜茲國西去洛陽八千二百八十里，俗有城郭，其城三重，中有佛塔廟千所。人以田種畜牧為業，男女皆翦髮垂項。王宮壯麗，煥若神居。



 武帝太康中，其王遣子入侍。惠懷末，以中國亂，遣使貢方物於張重華。苻堅時，堅遣其將呂光率眾七萬伐之，其王白純距境不降，光進軍討平之。



 大宛國去洛陽萬三千三百五十里，南至大月氏，北接康居，大小七十餘城。土宜稻麥，有蒲陶酒，多善馬，馬汗
 血。其人皆深目多鬚。其俗娶婦先以金同心指鈽為娉，又以三婢試之。不男者絕婚。姦淫有子，皆卑其母。與人馬乘不調墜死者，馬主出斂具。善市賈，爭分銖之利，得中國金銀，輒為器物，不用為幣也。



 太康六年，武帝遣使楊顥拜其王藍庾為大宛王。藍庾卒，其子摩之立，遣使貢汗血馬，



 康居國在大宛西北可二千里，與粟弋、伊列鄰接。其王居蘇薤城。風俗及人貌、衣服略同大宛。地和暖，饒桐柳蒲陶，多牛羊，出好馬。泰始中，其王那鼻遣使上封事，并
 獻善馬。



 大秦國一名犁鞬，在西海之西，其地東西南北各數千里。有城邑，其城周回百餘里。屋宇皆以珊瑚為棁栭，琉璃為牆壁，水精為柱礎。其王有五宮，其宮相去各十里，每旦於一宮聽事，終而復始。若國有災異，輒更立賢人，放其舊王，被放者亦不敢怨。有官曹簿領，而文字習胡，亦有白蓋小車、旌旗之屬，及郵驛制置，一如中州。其人長大，貌類中國人而胡服。其土多出金玉寶物、明珠、大貝，有夜光璧、駭雞犀及火浣布，又能刺金縷繡及積錦
 縷罽。以金銀為錢，銀錢十當金錢之一。安息、天竺人與之交市於海中，其利百倍。鄰國使到者，輒廩以金錢。途經大海，海水鹹苦不可食，商客往來皆齎三歲糧，是以至者稀少。



 漢時都護班超遣掾甘英使其國，入海，船人曰：「海中有思慕之物，往者莫不悲懷。若漢使不戀父母妻子者，可入。」英不能渡。武帝太康中，其王遣使貢獻。



 南蠻，林邑、扶南。



 林邑國本漢時象林縣，則馬援鑄柱之處也，去南海三千里。後漢末，縣功曹姓區，有子曰連，殺令自立為王，子
 孫相承。其後王無嗣，外孫范熊代立。熊死，子逸立。其俗皆開北戶以向日，至於居止，或東西無定。人性凶悍，果於戰鬥，便山習水，不閑平地。四時暄暖，無霜無雪，人皆惈露徒跣，以黑色為美。貴女賤男，同姓為婚，婦先娉婿。女嫁之時，著迦盤衣，橫幅合縫如井欄，首戴寶花。居喪翦鬢謂之孝，燔尸中野謂之葬。其王服天冠，被纓絡，每聽政，子弟侍臣皆不得近之。



 自孫權以來，不朝中國。至武帝太康中，始來貢獻。咸康二年，范逸死，奴文纂位。文，日南西卷縣夷帥范椎奴也。嘗牧牛澗中，獲二鯉魚，化成鐵，用以為刀。刀成，乃對大石嶂而咒之曰：「鯉魚變
 化，冶成雙刀，石嶂破者，是有神靈。」進斫之，石即瓦解。文知其神，乃懷之。隨商賈往來，見上國制度，至林邑，遂教逸作宮室、城邑及器械。逸甚愛信之，使為將。文乃譖逸諸子，或徙或奔。及逸死，無嗣，文遂自立為王。以逸妻妾悉置之高樓，從己者納之，不從者絕其食。於是乃攻大岐界、小岐界、式僕、徐狼、屈都、乾魯、扶單等諸國，并之，有眾四五萬人。遣使通表入貢於帝，其書皆胡字。至永和三年，文率其眾攻陷日南，害太守夏侯覽，殺五六千人，餘奔九真，以覽尸祭天，鏟平西卷縣城，遂據日南。告交州刺史朱蕃，求以日南北鄙橫山為界。



 初，徼外諸國嘗
 齎寶物自海路來貿貨，而交州刺史、日南太守多貪利侵侮，十折二三。至刺史姜壯時，使韓戢領日南太守，戢估較太半，又伐船調枹，聲云征伐，由是諸國恚憤。且林邑少田，貪日南之地，戢死絕，繼以謝擢，侵刻如初。及覽至郡，又耽荒于酒，政教愈亂，故被破滅。



 既而文還林邑。是歲，朱蕃使督護劉雄戍于日南，文復攻陷之。四年，文又襲九真，害士庶十八九。明年，征西督護滕畯率交廣之兵伐文於盧容，為文所敗，退次九真。其年，文死，子佛嗣。



 升平末，廣州刺史勝含率眾伐之，佛懼，請降，含與盟而還。至孝武帝寧康中，遣使貢獻。至義熙中，每歲又
 來寇日南、九真、九德等諸郡，殺傷甚眾，交州遂致虛弱，而林邑亦用疲弊。



 佛死，子胡達立，上疏貢金盤椀及金鉦等物。



 扶南西去林邑三千餘里，在海大灣中，其境廣袤三千里，有城邑宮室。人皆醜黑拳髮，惈身跣行。性質直，不為寇盜，以耕種為務，一歲種，三歲獲。又好雕文刻鏤，食器多以銀為之，貢賦以金銀珠香。亦有書記府庫，文字有類於胡。喪葬婚姻略同林邑。



 其王本是女子，字葉柳。時有外國人混潰者，先事神，夢神賜之弓，又教載舶入海。
 混潰旦詣神祠，得弓，遂隨賈人泛海至扶南外邑。葉柳率眾禦之，混潰舉弓，葉柳懼，遂降之。於是混潰納以為妻，而據其國。後胤衰微，子孫不紹，其將范尋復世王扶南矣。



 武帝泰始初，遣使貢獻。太康中，又頻來。穆帝升平初，復有竺旃檀稱王，遣使貢馴象。帝以殊方異獸，恐為人患，詔還之。



 北狄，匈奴。



 匈奴之類，總謂之北狄。匈奴地南接燕趙，北暨沙漠，東連九夷，西距六戎。世世自相君臣，不稟中國正朔。夏曰：
 薰鬻，殷曰鬼方，周曰獫狁，漢曰匈奴。其強弱盛衰、風俗好尚區域所在，皆列于前史。



 前漢末，匈奴大亂，五單于爭立，而呼韓邪單于失其國，攜率部落，入臣於漢。漢嘉其意，割并州並界以安之。於是匈奴五千餘落入居朔方諸郡，與漢人雜處。呼韓邪感漢恩，來朝，漢因留之，賜其邸舍，猶因本號，聽稱單于，歲給綿絹錢穀，有如列侯。子孫傳襲，歷代不絕。其部落隨所居郡縣，使宰牧之，與編戶大同，而不輸貢賦。多歷年所，戶口漸滋，彌漫北朔，轉難禁制。後漢末，天下騷動，群臣競言胡人猥多，懼必為寇，宜先為其防。建安中，魏武帝始分其眾為五部，部
 立其中貴者為帥，選漢人為司馬以監督之。魏末，復改帥為都尉。其左部都尉所統可萬餘落，居于太原故茲氏縣；右部都尉可六千餘落，居祁縣；南部都尉可三千餘落，居蒲子縣；北部都尉可四千餘落，居新興縣；中部都尉可六千餘落，居大陵縣。



 武帝踐阼後，塞外匈奴大水，塞泥、黑難等二萬餘落歸化，帝復納之，使居河西故宜陽城下。後復與晉人雜居，由是平陽、西河、太原、新興、上黨、樂平諸郡靡不有焉。泰始七年，單于猛叛，屯孔邪城。武帝遣婁侯何楨持節討之。楨素有志略，以猛眾凶悍，非少兵所制，乃潛誘猛左部督李恪殺猛，於是匈奴
 震服，積年不敢復反。其後稍因忿恨，殺害長史，漸為邊患。侍御史西河郭欽上疏曰：「戎狄彊獷，歷古為患。魏初人寡，西北諸郡皆為戎居。今雖服從，若百年之後有風塵之警，胡騎自平陽、上黨不三日而至孟津，北地、西河、太原、馮翊、安定、上郡盡為狄庭矣。宜及平吳之威，謀臣猛將之略，出北地、西河、安定，復上郡，實馮翊，於平陽已北諸縣募取死罪，徙三河、三魏見士四萬家以充之。裔不亂華，漸徙平陽、弘農、魏郡、京兆、上黨雜胡，峻四夷出入之防，明先王荒服之制，萬世之長策也。」帝不納。至太康五年，復有匈奴胡太阿厚率其部落二萬九千三百
 人歸化。七年，又有匈奴胡都大博及萎莎胡等各率種類大小凡十萬餘口，詣雍州刺史扶風王駿降附。明年，匈奴都督大豆得一育鞠等復率種落大小萬一千五百口，牛二萬二千頭，羊十萬五千口，車廬什物不可勝紀，來降，并貢其方物，帝並撫納之。



 北狄以部落為類，其入居塞者有屠各種、鮮支種、寇頭種、烏譚種、赤勒種、捍蛭種、黑狼種、赤沙種、鬱鞞種、萎莎種、禿童種、勃蔑種、羌渠種、賀賴種、鐘跂種、大樓種、雍屈種、真樹種、力羯種，凡十九種，皆有部落，不相雜錯。屠各最豪貴，故得為單于，統領諸種。其國號有左賢王、右賢王、左奕蠡王、右奕蠡
 王、左於陸王、右於陸王、左漸尚王、右漸尚王、左朔方王、右朔方王、左獨鹿王、右獨鹿王、左顯祿王、右顯祿王、左安樂王、右安樂王、凡十六等，皆用單于親子弟也。其左賢王最貴，唯太子得居之。其四姓，有呼延氏、卜氏、蘭氏、喬氏。而呼延氏最貴，則有左日逐、右日逐，世為輔相；卜氏則有左沮渠、右沮渠；蘭氏則有左當戶、右當戶；喬氏則有左都侯、右都侯。又有車陽、沮渠、餘地諸雜號，猶中國百官也。其國人有綦毋氏、勒氏、皆勇健，好反叛。武帝時，有騎督綦毋伣邪伐吳有功，遷赤沙都尉。



 惠帝元康中，匈奴郝散攻上黨，殺長吏，入守上郡。明年，散弟度元
 又率馮翊、北地羌胡攻破二郡。自此已後，北狄漸盛，中原亂矣。



 史臣曰：夫宵形稟氣，是稱萬物之靈，繫土隨方，乃有群分之異。蹈仁義者為中寓，肆凶獷者為外夷，譬諸草木，區以別矣。夷狄之徒，名教所絕，窺邊侯隙，自古為患，稽諸前史，憑陵匪一。軒皇北逐，唐帝南征，殷后東戡，周王西狩，皆所以禦其侵亂也。嬴劉之際，匈奴最彊；元成之間，呼韓委質，漢嘉其節，處之中壤。歷年斯永，種類逾繁，舛號殊名，不可勝載。爰及泰始，匪革前迷，廣闢塞垣，更招種落，納萎莎之後附，開育鞠之新降，接帳連韝，充郊
 掩甸。既而沸脣成俗，鳴鏑為群，振鴞響而挻災，恣狼心而逞暴。何楨縱策，弗沮於姦萌；郭欽馳疏，無救於妖漸。未環星紀，坐傾都邑，黎元塗地，凶族滔天。迹其所由，抑武皇之失也。吐谷渾分緒偽燕，遠辭正嫡，率東胡之餘眾，掩西羌之舊宇，綱疏政暇，地廣兵全，廓萬里之基，貽一匡之訓，弗忘忠義，良可嘉焉。吐延夙標宏偉，見方於項籍，始遵朝化，遽夭於姜聰，高節不群，亦殊籓之秀也。葉延至孝，寄新哀於射草；辟奚深友，邁古烈於分荊；視連蒸蒸，光奉先之義；視羆矯矯，蘊經時之略；洛干童幼，早擅英規，未騁雄心，先摧凶手，奉順者必敗，豈天亡晉
 乎！且渾廆連枝，生自邊極，各謀孫而翼子，咸革裔而希華。廆胤奸兇，假鳳圖而竊號，渾嗣忠謹，距龍涸而歸誠。懷奸者數世而亡，資忠者累葉彌劭，積善餘慶，斯言信矣。



 贊曰：逖矣前王，區別群方。叛由德弛，朝因化昌。武后升圖，智昧遷胡。遽淪家國，多謝明謨。谷渾英奮，思矯穨運；克昌其緒，實資忠訓。



\end{pinyinscope}