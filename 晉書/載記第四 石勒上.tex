\article{載記第四 石勒上}

\begin{pinyinscope}
石勒
 \gezhu{
  上}



 石勒字世龍，初名㔨，上黨武鄉羯人也。其先匈奴別部羌渠之胄。祖耶奕于，父周曷朱，一名乞冀加，並為部落小率。勒生時赤光滿室，白氣自天屬於中庭，見者咸異之。年十四，隨邑人行販洛陽，倚嘯上東門，王衍見而異之，顧謂左右曰：「向者胡雛，吾觀其聲視有奇志，恐將為天下之患。」馳遣收之，會勒已去。長而壯健有膽力，雄武
 好騎射。曷朱性凶粗，不為群胡所附，每使勒代己督攝，部胡愛信之。所居武鄉北原山下草木皆有鐵騎之象，家園中生人參，花葉甚茂，悉成人狀。父老及相者皆曰：「此胡狀貌奇異，志度非常，其終不可量也。」勸邑人厚遇之。時多嗤笑，唯鄔人郭敬、陽曲寧驅以為信然，並加資贍。勒亦感其恩，為之力耕。每聞鞞鐸之音，歸以告其母，母曰：「作勞耳鳴，非不祥也。」



 太安中，并州饑亂，勒與諸小胡亡散，乃自鴈門還依寧驅。北澤都尉劉監欲縛賣之，驅匿之，獲免。勒於是潛詣納降都尉李川，路逢郭敬，泣拜言饑寒。敬對之流涕，以帶貨鬻食之，并給以衣服。勒
 謂敬曰：「今者大餓，不可守窮。諸胡饑甚，宜誘將冀州就穀，因執賣之，可以兩濟。」敬深然之。會建威將軍閻粹說并州刺史、東嬴公騰執諸胡於山東賣充軍實，騰使將軍郭陽、張隆虜群胡將詣冀州，兩胡一枷。勒時年二十餘，亦在其中，數為隆所驅辱。敬先以勒屬郭陽及兄子時，陽，敬族兄也，是以陽、時每為解請，道路饑病，賴陽、時而濟。既而賣與茌平人師懽為奴。有一老父謂勒曰：「君魚龍髮際上四道已成，當貴為人主。甲戌之歲，王彭祖可圖。」勒曰：「若如公言，弗敢忘德。」忽然不見。每耕作於野，常聞鼓角之聲。勒以告諸奴，諸奴亦聞之，因曰：「吾幼來
 在家恒聞如是。」諸奴歸以告懽，懽亦奇其狀貌而免之。



 歡家鄰於馬牧，與牧率魏郡汲桑往來，勒以能相馬自託於桑。嘗傭於武安臨水，為遊軍所囚。會有群鹿旁過，軍人競逐之，勒乃獲免。俄而又見一父老，謂勒曰：「向群鹿者我也，君應為中州主，故相救爾。」勒拜而受命。遂招集王陽、夔安、支雄、冀保、吳豫、劉膺、桃豹、逯明等八騎為群盜。後郭敖、劉徵、劉寶、張曀僕、呼延莫、郭黑略、張越、孔豚、趙鹿、支屈六等又赴之，號為十八騎。復東如赤龍、驥諸苑中，乘苑馬遠掠繒寶，以賂汲桑。



 及成都王穎敗乘輿于蕩陰，逼帝如鄴宮，王浚以穎陵辱天子，使鮮卑
 擊之，穎懼，挾惠帝南奔洛陽。帝復為張方所逼，遷于長安。關東所在兵起，皆以誅穎為名。河間王顒懼東師之盛，欲輯懷東復，乃奏議廢穎。是歲，劉元海稱漢王于黎亭，穎故將陽平人公師籓等自稱將軍，起兵趙魏，眾至數萬。勒與汲桑帥牧人乘苑馬數百騎以赴之。桑始命勒以石為姓，勒為名焉。籓拜勒為前隊督，從攻平昌公模於鄴。模使將軍馮嵩逆戰，敗之。籓濟自白馬而南，濮陽太守茍晞討籓斬之。勒與桑亡潛苑中，桑以勒為伏夜牙門，帥牧人劫掠郡縣繫囚，又招山澤亡命，多附勒，勒率以應之。桑乃自號大將軍，稱為成都王穎誅東海
 王越、東嬴公騰為名。桑以勒為前驅，屢有戰功，署為掃虜將軍、忠明亭侯。桑進軍攻鄴，以勒為前鋒都督，大敗騰將馮嵩，因長驅入鄴，遂害騰，殺萬餘人，掠婦女珍寶而去。濟自延津，南擊兗州，越大懼，使茍晞、王贊等討之。



 桑、勒攻幽州刺史石鮮於樂陵，鮮死之。乞活田禋帥眾五萬救鮮，勒逆戰，敗禋，與晞等相持于平原、陽平間數月，大小三十餘戰，互有勝負。越懼，次於官渡，為晞聲援。桑、勒為晞所敗，死者萬餘人，乃收餘眾，將奔劉元海。冀州刺史丁紹要之于赤橋，又大敗之。桑奔馬牧，勒奔樂平。王師斬桑於平原。



 時胡部大張㔨督、馮莫突等擁眾
 數千，壁于上黨，勒往從之，深為所暱，因說㔨督曰：「劉單于舉兵誅晉，部大距而不從，豈能獨立乎？」曰：「不能。」勒曰：「如其不能者，兵馬當有所屬。今部落皆已被單于賞募，往往聚議欲叛部大而歸單于矣，宜早為之計。」㔨督等素無智略，懼部眾之貳己也，乃潛隨勒單騎歸元海。元海署㔨督親漢王，莫突為都督部大，以勒為輔漢將軍、平晉王以統之。勒於是命㔨督為兄，賜姓石氏，名之曰會，言其遇己也。



 烏丸張伏利度亦有眾二千，壁于樂平，元海屢招而不能致。勒偽獲罪于元海，因奔伏利度。伏利度大悅，結為兄弟，使勒率諸胡寇掠，所向無前，諸
 胡畏服。勒知眾心之附己也，乃因會執伏利度，告諸胡曰：「今起大事，我與伏利度孰堪為主？」諸胡咸以推勒。勒於是釋伏利度，率其部眾歸元海。元海加勒督山東征討諸軍事，以伏利度眾配之。



 元海使劉聰攻壺關，命勒率所統七千為前鋒都督。劉琨遣護軍黃秀等救壺關，勒敗秀於白田，秀死之，勒遂陷壺關。元海命勒與劉零、閻羆等七將率眾三萬寇魏郡、頓丘諸壘壁，多陷之，假壘主將軍、都尉，簡強壯五萬為軍士，老弱安堵如故，軍無私掠，百姓懷之。



 及元海僭號，遣使授勒持節、平東大將軍，校尉、都督、王如故。勒并軍寇鄴，鄴潰，和郁奔于衛
 國。執魏郡太守王粹于三臺。進攻趙郡，害冀州西部都尉馮沖。攻乞活赦亭、田禋於中丘，皆殺之。元海授勒安東大將軍、開府，置左右長史、司馬、從事中郎。進軍攻鉅鹿、常山，害二郡守將。陷冀州郡縣堡壁百餘，眾至十餘萬，其衣冠人物集為君子營。乃引張賓為謀主，始署軍功曹，以刁膺、張敬為股肱，夔安、孔萇為爪牙，支雄、呼延莫、王陽、桃豹、逯明、吳豫等為將率。使其將張斯率騎詣并州山北諸郡縣，說諸胡羯，曉以安危。諸胡懼勒威名，多有附者。進軍常山，分遣諸將攻中山、博陵、高陽諸縣，降之者數萬人。



 王浚使其將祁弘帥鮮卑段務塵等十
 餘萬騎討勒，大敗勒于飛龍山，死者萬餘。勒退屯黎陽，分命諸將攻諸未下及叛者，降三十餘壁，置守宰以撫之。進寇信都，害冀州刺史王斌。於是車騎將軍王堪、北中郎將裴憲自洛陽率眾討勒，勒燒營并糧，迴軍距之，次于黃牛壘。魏郡太守劉矩以郡附于勒，勒使矩統其壘眾為中軍左翼。勒至黎陽，裴憲棄其軍奔於淮南，王堪退堡倉垣。元海授勒鎮東大將軍，封汲郡公，持節、都督、王如故。勒固讓公不受。與閻羆攻者圈、苑市二壘，陷之，羆中流矢死，勒并統其眾，潛自石橋濟河，攻陷白馬，坑男女三千餘口。東襲鄄城，害兗州刺史袁孚。因攻倉
 垣，陷之，遂害堪。渡河攻廣宗、清河、平原、陽平諸縣，降勒者九萬餘口。復南濟河，滎陽太守裴純奔於建業。



 時劉聰攻河內，勒率騎會之，攻冠軍將軍梁巨于武德，懷帝遣兵救之。勒留諸將守武德，與王桑逆巨於長陵。巨請降，勒弗許，巨踰城而遁，軍人執之。勒馳如武德，坑降卒萬餘，數梁巨罪而害之。王師退還，河北諸堡壁大震，皆請降送任於勒。



 及元海死，劉聰授勒征東大將軍、并州刺史、汲郡公，持節、開府、都督、校尉、王如故。勒固辭將軍，乃止。



 劉粲率眾四萬寇洛陽，勒留輜重于重門，率騎二萬會粲於大陽，大敗王師於澠池，遂至洛川。粲出轘轅，
 勒出成皋關，圍陳留太守王讚於倉垣，為贊所敗，退屯文石津。將北攻王浚，會浚將王甲始率遼西鮮卑萬餘騎敗趙固於津北，勒乃燒船棄營，引軍向柏門，迎重門輜重，至于石門，濟河，攻襄城太守崔曠於繁昌，害之。



 先是，雍州流人王如、侯脫、嚴嶷等起兵江淮間，聞勒之來也，懼，遣眾一萬屯襄城以距，勒擊敗之，盡俘其眾。勒至南陽，屯于宛北山。如懼勒之攻襄也，使送珍寶車馬犒師，結為兄弟，勒納之。如與侯脫不平，說勒攻脫。勒夜令三軍雞鳴而駕，晨壓宛門，攻之，旬有二日而剋。嚴嶷率眾救脫，至則無及，遂降于勒。勒斬脫，囚嶷送於平陽，盡
 並其眾，軍勢彌盛。



 勒南寇襄陽，攻陷江西壘壁三十餘所，留刁膺守襄陽，躬帥精騎三萬還攻王如。憚如之盛，遂趣襄城。如知之，遣弟璃率騎二萬五千，詐言犒軍，實欲襲勒。勒逆擊，滅之，復屯江西，蓋欲有雄據江漢之志也。張賓以為不可，勸勒北還，弗從，以賓為參軍都尉，領記室，位次司馬，專居中總事。



 元帝慮勒南寇，使王導率眾討勒。勒軍糧不接，死疫太半，納張賓之策，乃焚輜重，裹糧卷甲，渡沔，寇江夏，太守楊岠棄郡而走。北寇新蔡，害新蔡王確于南頓，朗陵公何襲、廣陵公陳、上黨太守羊綜、廣平太守邵肇等率眾降于勒。勒進陷許昌，害
 平東將軍王康。



 先是，東海王越率洛陽之眾二十餘萬討勒，越薨於軍，眾推太尉王衍為主，率眾東下，勒輕騎追及之。衍遣將軍錢端與勒戰，為勒所敗，端死之，衍軍大潰，勒分騎圍而射之，相登如山，無一免者。於是執衍及襄陽王範、任城王濟、西河王喜、梁王禧、齊王超、吏部尚書劉望、豫州刺名劉喬、太傅長史庾顗等，坐之於幕下，問以晉故。衍、濟等懼死，多自陳說，惟範神色儼然，意氣自若，顧呵之曰：「今日之事，何復紛紜！」勒甚奇之。勒於是引諸王公卿士於外害之，死者甚眾。勒重衍清辨，奇範神氣，不能加之兵刃，夜使人排墻填殺之。左衛何倫、
 右衛李惲聞越薨，奉越妃裴氏及越世子毗出自洛陽。勒逆毗於洧倉，軍復大潰，執毗及諸王公卿士，皆害之，死者甚眾。因率精騎三萬，入自成皋關。會劉曜、王彌寇洛陽，洛陽既陷，勒歸功彌、曜，遂出轘轅，屯於許昌。劉聰署勒征東大將軍，勒固辭不受。



 先是，平陽人李洪有眾數千，壘於舞陽，茍晞假洪雍州刺史。勒進寇穀陽，害冠軍將軍王茲。破王贊於陽夏，獲贊，以為從事中郎。襲破大將軍茍晞于蒙城，執晞，署為左司馬。劉聰授勒征東大將軍、幽州牧，固辭將軍不受。



 先是，王彌納劉暾之說，將先誅勒，東王青州，使暾徵其將曹嶷於齊。勒遊騎獲
 暾，得彌所與嶷書，勒殺之，密有圖彌之計矣。會彌將徐邈輒引部兵去彌，彌漸削弱。及勒之獲茍晞也，彌惡之，偽卑辭使謂勒曰：「公獲茍晞而赦之，何其神也！使晞為公左，彌為公右，天下不足定。」勒謂張賓曰：「王彌位重言卑，恐其遂成前狗意也。」賓曰：「觀王公有青州之心，桑梓本邦，固人情之所樂，明公獨無并州之思乎？王公遲迴未發者，懼明公踵其後，已有規明公之志，但未獲便爾。今不圖之，恐曹嶷復至，共為羽翼，後雖欲悔，何所及邪！徐邈既去，軍勢稍弱，觀其控御之懷猶盛，可誘而滅之。」勒以為然。勒時與陳午相攻於蓬關，王彌亦與劉瑞相
 持甚急。彌請救於勒，勒未之許。張賓進曰：「明公常恐不得王公之便，今天以其便授我矣。陳午小豎，何能為寇？王彌人傑，將為我害。」勒因迴軍擊瑞，斬之。彌大悅，謂勒深心推奉，無復疑也。勒引師攻陳午于肥澤，午司馬上黨李頭說勒曰：「公天生神武，當平定四海，四海士庶皆仰屬明公，望濟於塗炭。有與公爭天下者，公不早圖之，而返攻我曹流人。我曹鄉黨，終當奉戴，何遽見逼乎！」勒心然之，詰朝引退。詭請王彌宴于已吾，彌長史張嵩諫彌勿就，恐有專諸、孫峻之禍，彌不從。既入，酒酣，勒手斬彌而并其眾，啟聰稱彌叛逆之狀。聰署勒鎮東大將軍、
 督并幽二州軍事、領并州刺史，持節、征討都督、校尉、開府、幽州牧、公如故。



 茍晞、王讚謀叛勒，勒害之。以將軍左伏肅為前鋒都尉，攻掠豫州諸郡，臨江而還，屯于葛陂，降諸夷楚，署將軍二千石以下，稅其義穀，以供軍士。



 初，勒被鬻平原，與母王相失。至是，劉琨遣張儒送王於勒，遺勒書曰：「將軍發迹河朔，席卷兗豫，飲馬江淮，折衝漢沔，雖自古名將，未足為諭。所以攻城而不有其人，略地而不有其土，翕爾雲合，忽復星散，將軍豈知其然哉？存亡決在得主，成敗要在所附；得主則為義兵，附逆則為賊眾。義兵雖敗，而功業必成；賊眾雖剋，而終歸殄滅。
 昔赤眉、黃巾橫逆宇宙，所以一旦敗亡者，正以兵出無名，聚而為亂。將軍以天挺之質，威振宇內，擇有德而推崇，隨時望而歸之，勛義堂堂，長享遐貴。背聰則禍除，向主則福至。採納往誨，翻然改圖，天下不足定，蟻寇不足掃。今相授侍中、持節、車騎大將軍、領護匈奴中郎將、襄城郡公，總內外之任，兼華戎之號，顯封大郡，以表殊能，將軍其受之，副遠近之望也。自古以來誠無戎人而為帝王者，至於名臣建功業者，則有之矣。今之遲想，蓋以天下大亂，當須雄才。遙聞將軍攻城野戰，合於機神，雖不視兵書，暗與孫吳同契，所謂生而知之者上，學而知
 之者次。但得精騎五千，以將軍之才，何向不摧！至心實事，皆張儒所具。」勒報琨曰：「事功殊途，非腐儒所聞。君當逞節本朝，吾自夷，難為效。」遺琨名馬珍寶，厚賓其使，謝歸以絕之。



 勒於葛陂繕室宇，課農造舟，將寇建鄴。會霖雨歷三月不止，元帝使諸將率江南之眾大集壽春，勒軍中飢疫死者太半。檄書朝夕繼至，勒會諸將計之。右長史刁膺諫勒先送款於帝，求掃平河朔，待軍退之後徐更計之。勒愀然長嘯。中堅夔安勸勒就高避水，勒曰：「將軍何其怯乎！」孔萇、支雄等三十餘將進曰：「及吳軍未集，萇等請各將三百步卒，乘船三十餘道，夜登其城，斬
 吳將頭，得其城，食其倉米。今年要當破丹陽，定江南，盡生縛取司馬家兒輩。」勒笑曰：「是勇將之計也。」各賜鎧馬一匹。顧問張賓曰：「於君計何如？」賓曰：「將軍攻陷帝都，囚執天子，殺害王侯，妻略妃主，擢將軍之髮不足以數將軍之罪，奈何復還相臣奉乎！去年誅王彌之後，不宜於此營建。天降霖雨方數百里中，示將軍不應留也。鄴有三臺之固，西接平陽，四塞山河，有喉衿之勢，宜北徙據之。伐叛懷服，河朔既定，莫有處將軍之右者。晉之保壽春，懼將軍之往擊爾，今卒聞迴軍，必欣於敵去，未遑奇兵掎擊也。輜重逕從北道，大軍向壽春，輜重既過，大軍
 徐迴，何懼進退無地乎！」勒攘袂鼓髯曰：「賓之計是也。」責刁膺曰：「君共相輔佐，當規成功業，如何便相勸降！此計應斬。然相明性怯，所以宥君。」於是退膺為將軍，擢賓為右長史，加中壘將軍，號曰「右侯」。



 發自葛陂，遣石季龍率騎二千距壽春。會江南運船至，獲米布數十艘，將士爭之，不設備。晉伏兵大發，敗季龍于巨靈口，赴水死者五百餘人，奔退百里，及于勒軍。軍中震擾，謂王師大至，勒陣以待之。晉懼有伏兵，退還壽春。勒所過路次，皆堅壁清野，採掠無所獲，軍中大飢，士眾相食。行達東燕，聞汲郡向冰有眾數千，壁於枋頭，勒將於棘津北渡，懼冰邀
 之，會諸將問計。張賓進曰：「如聞冰船盡在瀆中，未上枋內，可簡壯勇者千人，詭道潛渡，襲取其船，以濟大軍。大軍既濟，冰必可擒也。」勒從之，使支雄、孔萇等從文石津縛筏潛渡，勒引其眾自酸棗向棘津。冰聞勒軍至，始欲內其船。會雄等已渡，屯其壘門，下船三十餘艘以濟其軍，令主簿鮮于豐挑戰，設三伏以待之。冰怒，乃出軍，將戰，而三伏齊發，夾擊攻之，又因其資，軍遂豐振。長驅寇鄴，攻北中郎將劉演於三臺。演部將臨深、牟穆等率眾數萬降于勒。



 時諸將佐議欲攻取三臺以據之，張賓進曰：「劉演眾猶數千，三臺險固，攻守未可卒下，舍之則能
 自潰。王彭祖、劉越石大敵也，宜及其未有備，密規進據罕城，廣運糧儲，西稟平陽，掃定并薊，桓文之業可以濟也。且今天下鼎沸，戰爭方始，遊行羈旅，人無定志，難以保萬全、制天下也。夫得地者昌，失地者亡。邯鄲、襄國，趙之舊都，依山憑險，形勝之國，可擇此二邑而都之，然後命將四出，授以奇略，推亡固存，兼弱攻昧，則群凶可除，王業可圖矣。」勒曰：「右侯之計是也。」於是進據襄國。賓又言於勒曰：「今我都此，越石、彭祖深所忌也，恐及吾城池未固，資儲未廣，送死於我。聞廣平諸縣秋稼大成，可分遣諸將收掠野穀。遣使平陽，陳宜鎮此之意。」勒又然之。
 於是上表於劉聰，分命諸將攻冀州郡縣壘壁，率多降附，運糧以輸勒。劉聰署勒使持節、散騎常侍、都督冀幽並營四州雜夷、征討諸軍事、冀州牧，進封本國上黨郡公，邑五萬戶，開府、幽州牧、東夷校尉如故。



 廣平遊綸、張豺擁眾數萬，受王浚假署，保據苑鄉。勒使夔安、支雄等七將攻之，破其外壘。浚遣督護王昌及鮮卑段就六眷、末柸、匹磾等部眾五萬餘以討勒。時城隍未修，乃於襄國築隔城重柵，設鄣以待之。就六眷屯於渚陽，勒分遣諸將連出挑戰，頻為就六眷所敗，又聞其大造攻具，勒顧謂其將佐曰：「今寇來轉逼，彼眾我寡，恐攻圍不解，外
 救不至，內糧罄絕，縱孫吳重生，亦不能固也。吾將簡練將士，大陣於野以決之，何如？」諸將皆曰：「宜固守以疲寇，彼師老自退，追而擊之，蔑不剋矣。」勒顧謂張賓、孔萇曰：「君以為何如」賓、萇俱曰：「聞就六眷剋來月上旬送死北城，其大眾遠來，戰守連日，以我軍勢寡弱，謂不敢出戰，意必懈怠。今段氏種眾之悍，末柸尤最，其卒之精勇，悉在末柸所，可勿復出戰，示之以弱。速鑿北壘為突門二十餘道，候賊列守未定，出其不意，直衝末柸帳，敵必震惶，計不及設，所謂迅雷不及掩耳。末柸之眾既奔，餘自摧散。擒末柸之後，彭祖可指辰而定。」勒笑而納之，即以
 萇為攻戰都督，造突門於北城。鮮卑入屯北壘，勒候其陣未定，躬率將士鼓噪於城上。會孔萇督諸突門伏兵俱出擊之，生擒末柸，就六眷等眾遂奔散。萇乘勝追擊，枕尸三十餘里，獲鎧馬五千匹。就六眷收其遺眾，屯于渚陽，遣使求和，送鎧馬金銀，并以末柸三弟為質而請末柸。諸將並勸勒殺末柸以挫之，勒曰：「遼西鮮卑，健國也，與我素無怨讎，為王浚所使耳。今殺一人，結怨一國，非計也。放之必悅，不復為王浚用矣。」於是納其質，遣石季龍盟就六眷於渚陽，結為兄弟，就六眷等引還。使參軍閻綜獻捷於劉聰。於是游綸、張豺請降稱籓，勒將襲幽
 州，務養將士，權宜許之，皆就署將軍。於是遣眾寇信都，害冀州刺史王象。王浚復以邵舉行冀州刺史，保於信都。



 建興元年，石季龍攻鄴三臺，鄴潰，劉演奔於稟丘，將軍謝胥、田青、郎牧等率三臺流人降于勒，勒以桃豹為魏郡太守以撫之。命段末柸為子，署為使持節、安北將軍、北平公，遣還遼西。末柸感勒厚恩，在途日南面而拜者三，段氏遂專心歸附，自是王浚威勢漸衰。



 勒襲苑鄉，執游綸以為主簿。攻乞活李惲于上白，斬之，將坑其降卒，見郭敬而識之，曰：「汝郭季子乎？」敬叩頭曰：「是也。」勒下馬執其手，泣曰：「今日相遇，豈非天邪！」賜衣服車馬，署敬
 上將軍，悉免降者以配之。其將孔萇寇定陵，害兗州刺史田征。烏丸薄盛執渤海太守劉既，率戶五千降于勒。劉聰授勒侍中、征東大將軍，餘如故，拜其母王氏為上黨國太夫人，妻劉氏上黨國夫人，章綬首飾一同王妃。



 段末柸任弟亡歸遼西，勒大怒，所經令尉皆殺之。



 烏丸審廣、漸裳、郝襲背王浚，密遣使降于勒，勒厚加撫納。司冀漸寧，人始租賦。立太學，簡明經善書吏署為文學掾，選將佐子弟三百人教之。勒母王氏死，潛窆山谷，莫詳其所。既而備九命之禮，虛葬於襄國城南。



 勒謂張賓曰：「鄴，魏之舊都，吾將營建。既風俗殷雜，須賢望以綏之，誰
 可任也？」賓曰：「晉故東萊太守南陽趙彭忠亮篤敏，有佐時良幹，將軍若任之，必能允副神規。」勒於是征彭，署為魏郡太守。彭至，入泣而辭曰：「臣往策名晉室，食其祿矣。犬馬戀主，切不敢忘。誠知晉之宗廟鞠為茂草，亦猶洪川東逝，往而不還。明公應符受命，可謂攀龍之會。但受人之榮，復事二姓，臣志所不為，恐亦明公之所不許。若賜臣餘年、全臣一介之願者，明公大造之惠也。」勒默然。張賓進曰：「自將軍神旗所經，衣冠之士靡不變節，未有能以大義進退者。至如此賢，以將軍為高祖，自擬為四公，所謂君臣相知，此亦足成將軍不世之高，何必吏之。」
 勒大悅，曰：「右侯之言得孤心矣。」於是賜安車駟馬，養以卿祿，辟其子明為參軍。勒以石季龍為魏郡太守，鎮鄴三臺，季龍篡奪之萌兆于此矣。



 時王浚署置百官，奢縱淫虐，勒有吞并之意，欲先遣使以觀察之。議者僉曰：「宜如羊祜與陸抗書相聞。」時張賓有疾，勒就而謀之。賓曰：「王浚假三部之力，稱制南面，雖曰晉籓，實懷僭逆之志，必思協英雄，圖濟事業。將軍威聲震于海內，去就為存亡，所在為輕重，浚之欲將軍，猶楚之招韓信也。今權譎遣使，無誠款之形，脫生猜疑，圖之兆露，後雖奇略，無所設也。夫立大事者必先為之卑，當稱籓推奉，尚恐未信，
 羊、陸之事，臣未見其可。」勒曰：「右侯之計是也。」乃遣其舍人王子春、董肇等多齎珍寶，奉表推崇浚為天子曰：「勒本小胡，出於戎裔，值晉綱弛御，海內飢亂，流離屯厄，竄命冀州，共相帥合，以救性命。今晉祚淪夷，遠播吳會，中原無主，蒼生無繫。伏惟明公殿下，州鄉貴望，四海所宗，為帝王者，非公復誰？勒所以捐軀命、興義兵誅暴亂者，正為明公驅除爾。伏願殿下應天順時，踐登皇阼。勒奉戴明公，如天地父母，明公當察勒微心，慈眄如子也。」亦遺棗嵩書而厚賂之。浚謂子春等曰：「石公一時英武，據趙舊都，成鼎峙之勢，何為稱籓于孤，其可信乎？」子春對
 曰：「石將軍英才俊拔，士馬雄盛，實如聖旨。仰惟明公州鄉貴望，累葉重光，出鎮籓嶽，威聲播于八表，固以胡越欽風，戎夷歌德，豈唯區區小府而敢不斂衽神闕者乎！昔陳嬰豈其鄙王而不王，韓信薄帝而不帝者哉？但以知帝王不可以智力爭故也。石將軍之擬明公，猶陰精之比太陽，江河之比洪海爾。項籍、子陽覆車不遠，是石將軍之明鑒，明公亦何怪乎！且自古誠胡人而為名臣者實有之，帝王則未之有也。石將軍非所以惡帝王而讓明公也，顧取之不為天人之所許耳。願公勿疑。」浚大悅，封子春等為列侯，遣使報勒，答以方物。浚司馬游統
 時鎮范陽，陰叛浚，馳使降于勒。勒斬其使，送于浚，以表誠實。浚雖不罪統，彌信勒之忠誠，無復疑矣。



 子春等與王浚使至，勒命匿勁卒精甲，虛府羸師以示之，北面拜使而受浚書。浚遺勒麈尾，勒偽不敢執，懸之于壁，朝夕拜之，云：「我不得見王公，見王公所賜如見公也。」復遣董肇奉表于浚，期親詣幽州奉上尊號，亦修箋於棗嵩，乞並州牧、廣平公，以見必信之誠也。



 勒將圖浚，引子春問之。子春曰：「幽州自去歲大水，人不粒食，浚積粟百萬，不能贍恤，刑政苛酷，賦役殷煩，賊憲賢良，誅斥諫士，下不堪命，流叛略盡。鮮卑、烏丸離貳于外，棗嵩、田嶠貪暴于
 內，人情沮擾，甲士羸弊。而浚猶置立臺閣，布列百官，自言漢高、魏武不足並也。又幽州謠怪特甚，聞者莫不為之寒心，浚意氣自若，曾無懼容，此亡期之至也。」勒撫几笑曰：「王彭祖真可擒也。」浚使達襲幽州，具陳勒形勢寡弱，款誠無二。浚大悅，以勒為信然。



 勒纂兵戒期，將襲浚，而懼劉琨及鮮卑、烏丸為其後患，沈吟未發。張賓進曰：「夫襲敵國，當出其不意。軍嚴經日不行，豈顧有三方之慮乎？」勒曰：「然，為之奈何？」賓曰：「彭祖之據幽州，唯仗三部，今皆離叛，還為寇讎，此則外無聲援以抗我也。幽州飢儉，人皆蔬食，眾叛親離，甲旅寡弱，此則內無彊兵以禦我
 也。若大軍在郊，必土崩瓦解。今三方未靖，將軍便能懸軍千里以徵幽州也。輕軍往返，不出二旬。就使三方有動，勢足旋趾。宜應機電發，勿後時也。且劉琨、王浚雖同名晉籓，其實仇敵。若修箋于琨，送質請和，琨必欣于得我，喜于浚滅，終不救浚而襲我也。」勒曰：「吾所不了，右侯已了，復何疑哉！」



 於是輕騎襲幽州，以火宵行。至柏人，殺主簿游綸，以其兄統在范陽，懼聲軍計故也。遣張慮奉箋于劉琨，陳己過沉重，求討浚以自效。琨既素疾浚，乃檄諸州郡，說勒知命思愆，收累年之咎，求拔幽都，效善將來，今聽所請，受任通和。軍達易水，浚督護孫緯馳遣
 白浚，將引軍距勒，游統禁之。浚將佐咸請出擊勒，浚怒曰：「石公來，正欲奉戴我也，敢言擊者斬！」乃命設饗以待之。勒晨至薊，叱門者開門。疑有伏兵，先驅牛羊數千頭，聲言上禮，實欲填諸街巷，使兵不得發。浚乃懼，或坐或起。勒升其事，命甲士執浚，立之于前，使徐光讓浚曰：「君位冠元台，爵列上公，據幽都驍悍之國，跨全燕突騎之鄉，手握彊兵，坐觀京師傾覆，不救天子，而欲自尊。又專任姦暴，殺害忠良，肆情恣欲，毒遍燕壤。自貽于此，非為天也。」使其將王洛生驛送浚襄國市斬之。於是分遣流人各還桑梓，擢荀綽、裴憲，資給車服。數朱碩、棗嵩、田
 嶠等以賄亂政，責游統以不忠于浚，皆斬之。遷烏丸審廣、漸裳、郝襲、靳市等于襄國。焚燒浚宮殿。以晉尚書劉翰為寧朔將軍、行幽州刺史，戍薊，置守宰而還。遣其東曹掾傅遘兼左長史，封王浚首，獻捷于劉聰。勒既還襄國，劉翰叛勒，奔段匹磾。襄國大饑，穀二升直銀二斤，肉一斤直銀一兩。劉聰以平幽州之勳，乃遣其使人柳純持節署勒大都督陜東諸軍事、驃騎大將軍、東單于，侍中、使持節、開府、校尉、二州牧、公如故，加金鉦黃鉞，前後鼓吹二部，增封十二郡。勒固辭，受二郡而已。勒封左長史張敬等十一人為伯、子、侯，文武進位有差。



 勒將支雄
 攻劉演於廩丘，為演所敗。演遣其將韓弘、潘良襲頓丘，斬勒所署太守邵攀。支雄追擊弘等，害潘良于廩丘。劉琨遣樂平太守焦球攻勒常山，斬其太守邢泰。琨司馬溫嶠西討山胡，勒將逯明要之，敗嶠于潞城。



 勒以幽冀漸平，始下州郡閱實人戶，戶貲二匹，租二斛。



 勒將陳午以浚儀叛于勒。逯明攻寧黑於茌平，降之，因破東燕酸棗而還，徙降人二萬餘戶于襄國。勒使其將葛薄寇濮陽，陷之，害太守韓弘。



 劉聰遣其使人范龕持節策命勒，賜以弓矢，加崇為陜東伯，得專征伐，拜封刺史、將軍、守宰、列侯，歲盡集上。署其長子興為上黨國世子，加翼軍
 將軍，為驃騎副貳。



 劉琨遣王旦攻中山，逐勒所署太守秦固。勒將劉勔距旦，敗之，執旦于望都關。勒襲邵續于樂陵。續盡眾逆戰，大敗而還。



 章武人王昚起于科斗壘，擾亂勒河間、渤海諸郡。勒以揚武張夷為河間太守，參軍臨深為渤海太守，各率步騎三千以鎮靜之，使長樂太守程遐屯于昌亭為之聲勢。



 徙平原烏丸展廣、劉哆等部落三萬餘戶于襄國。



 使石季龍襲乞活王平於梁城，敗績而歸。又攻劉演于廩丘。支雄、逯明擊寧黑于東武陽，陷之，黑赴河而死，徙其眾萬餘于襄國。邵續使文鴦救演，季龍退止盧關津避之，文鴦弗能進，屯于
 景亭。兗豫豪右張平等起兵救演。季龍夜棄營設伏於外，揚聲將歸河北。平等以為信然，入于空營。季龍迴擊敗之，遂陷廩丘，演奔文鴦軍，獲演弟啟，送于襄國。演即劉琨之兄子也。勒以琨撫存其母，德之，賜啟田宅，令儒官授其經。



 時大蝗，中山、常山尤甚。中山丁零翟鼠叛勒，攻中山、常山，勒率騎討之，獲其母妻而還。鼠保于胥關，遂奔代郡。



 勒攻樂平太守韓據於坫城，劉琨遣將軍姬澹率眾十餘萬討勒，琨次廣牧，為澹聲援。勒將距之，或諫之曰：「澹兵馬精盛，其鋒不可發，宜深溝高壘以挫其銳，攻守勢異，必獲萬全。」勒曰：「澹大眾遠來，體疲力竭，犬羊烏
 合，號令不齊，可一戰而擒之，何強之有！寇已垂至，胡可捨去，大軍一動，豈易中還！若澹乘我之退，顧乃無暇，焉得深溝高壘乎！此為不戰而自滅亡之道。」立斬諫者。以孔萇為前鋒都督，令三軍後出者斬。設疑兵于山上，分為二伏。勒輕騎與澹戰，偽收眾而北。澹縱兵追之，勒前後伏發，夾擊，澹軍大敗，獲鎧馬萬匹，澹奔代郡，據奔劉琨。琨長史李弘以并州降于勒，琨遂奔于段匹磾。勒遷陽曲、樂平戶于襄國，置守宰而退。孔萇追姬澹於桑干。勒遣兼左長史張敷獻捷於劉聰。



 勒之征樂平也，其南和令趙領招合廣川、平原、渤海數千戶叛勒，奔于邵續。
 河間邢嘏累徵不至，亦聚眾數百以叛。勒巡下冀州諸縣，以右司馬程遐為寧朔將軍、監冀州七郡諸軍事。



 勒姊夫廣威張越與諸將蒱博，勒親臨觀之。越戲言忤勒，勒大怒，叱力士折其脛而殺之。



 孔萇攻代郡，澹死之。時司、冀、并、兗州流人數萬戶在于遼西，迭相招引，人不安業。孔萇等攻馬嚴、馮者，久而不剋。勒問計於張賓，賓對曰：「馮者等本非明公之深仇，遼西流人悉有戀本之思。今宜班師息甲，差選良守，任之以龔遂之事，不拘常制，奉宣仁澤，奮揚威武，幽冀之寇可翹足而靜，遼西流人可指時而至。」勒曰：「右侯之計是也。」召萇等歸，署武遂令
 李回為易北都護、振武將軍、高陽太守。馬嚴士眾多李潛軍人，回先為潛府長史，素服回威德，多叛嚴歸之。嚴以部眾離貳，懼，奔于幽州，溺水而死。馮者率眾降于勒。回移居易京，流人降者歲常數千，勒甚嘉之，封回弋陽子，邑三百戶。加賓封一千戶，進賓位前將軍，固辭不受。



 河朔大蝗，初穿地而生，二旬則化狀若蠶，七八日而臥，四日蛻而飛，彌亙百草，唯不食三豆及麻，並冀尤甚。



 石季龍濟自長壽津，寇梁國，害內史荀闔。劉琨與段匹磾、涉復辰、疾六眷，段末柸等會于固安，將謀討勒，勒使參軍王續齎金寶遺末柸以間之。末柸既思有以報勒恩，
 又忻於厚賂，乃說辰眷等引還，琨、匹磾亦退如薊城。



 邵續使兄子濟攻勒渤海，虜三千餘人而還。劉聰將趙固以洛陽歸順，恐勒襲之，遣參軍高少奉書推崇勒，請師討聰。勒以大義讓之，固深恨恚，與郭默攻掠河內、汲郡。



 段末柸殺鮮卑單于截附真，立忽跋鄰為單于。段匹磾自幽州攻末柸，末柸逆擊敗之，匹磾奔還幽州，因害太尉劉琨，琨將佐相繼降勒。末柸遣弟騎督擊匹磾於幽州，匹磾率其部眾數千，將奔邵續，勒將石越要之于鹽山，大敗之，匹磾退保幽州。越中流矢死，勒為之屏樂三月，贈平南將軍。



 初，曹嶷據有青州，既叛劉聰，南稟王命，
 以建鄴懸遠，勢援不接，懼勒襲之，故遣通和。勒授嶷東州大將軍、青州牧，封瑯邪公。



 劉聰疾甚，驛召勒為大將軍、錄尚書事，受遺詔輔政，勒固辭乃止。聰又遣其使人持節署勒大將軍、持節鉞，都督、侍中、校尉、二州牧、公如故，增封十郡，勒不受。聰死，其子粲襲偽位，其大將軍靳準殺粲於平陽，勒命張敬率騎五千為前鋒以討準，勒統精銳五萬繼之，據襄陵北原，羌羯降者四萬餘落。準數挑戰，勒堅壁以挫之。劉曜自長安屯于蒲阪，曜復僭號，署勒大司馬、大將軍，加九錫，增封十郡，并前十三郡，進爵趙公。勒攻準於平陽小城，平陽大尹周置等率雜
 戶六千降于勒。巴帥及諸羌羯降者十餘萬落，徙之司州諸縣。準使卜泰送乘輿服御請和，勒與劉曜競有招懷之計，乃送泰于曜，使知城內無歸曜之意，以挫其軍勢。曜潛與泰結盟，使還平陽宣慰諸屠各。勒疑泰與曜有謀，欲斬泰以速降之，諸將皆曰：「今斬卜泰，準必不復降，就令泰宣漢要盟于城中，使相率誅靳準，準必懼而速降矣。」勒久乃從諸將議遣之。泰入平陽，與準將喬泰、馬忠等起兵攻準，殺之，推靳明為盟主，遣泰及卜玄奉傳國六璽送于劉曜。勒大怒，遣令史羊升使平陽，責明殺準之狀。明怒，斬升。勒怒甚，進軍攻明，明出戰，勒擊敗
 之，枕尸二里。明築城門堅守，不復出戰。勒遣其左長史王脩獻捷于劉曜。晉彭城內史周堅害沛內史周默，以彭沛降于勒。石季龍率幽、冀州兵會勒攻平陽。劉曜遣征東劉暢救明。勒命舍師于蒲上。靳明率平陽之眾奔於劉曜，曜西奔粟邑。勒焚平陽宮室，使裴憲、石會脩復元海、聰二墓，收劉粲已下百餘尸葬之，徙渾儀、樂器於襄國。



 劉曜又遣其使人郭汜等持節署勒太宰，領大將軍，進爵趙王，增封七郡，并前二十郡，出入警蹕，冕十有二旒，乘金根車，駕六馬，如曹公輔漢故事，夫人為王后，世子為王太子。勒舍人曹平樂因使留仕於曜，言於曜
 曰：「大司馬遣王脩等來，外表至虔，內覘大駕彊弱，謀待脩之返，將輕襲乘輿。」時曜勢實殘弊，懼脩宣之。曜大怒，追汜等還，斬脩於粟邑，停太宰之授。劉茂逃歸，言王脩死故，勒大怒，誅平樂三族，贈脩太常。又知停殊禮之授，怒甚，下令曰：「孤兄弟之奉劉家，人臣之道過矣，若微孤兄弟，豈能南面稱朕哉！根基既立，便欲相圖。天不助惡，使假手靳準。孤惟事君之體當資舜求瞽瞍之義，故復推崇令主，齊好如初，何圖長惡不悛，殺奉誠之使。帝王之起，復何常邪！趙王、趙帝，孤自取之，名號大小，豈其所節邪！」於是置太醫、尚方、御府諸令，命參軍晁贊成正陽
 門。俄而門崩，勒大怒，斬贊。既怒刑倉卒，尋亦悔之，賜以棺服，贈大鴻臚。



 平西將軍祖逖攻陳川于蓬關，石季龍救川，逖退屯梁國，季龍使揚武左伏肅攻之。



 勒增置宣文、宣教、崇儒、崇訓十餘小學于襄國四門，簡將佐豪右子弟百餘人以教之，且備擊柝之衛。置挈壺署，鑄豐貨錢。



 河西鮮卑日六延叛於勒，石季龍討之，敗延於朔方，斬首二萬級，俘三萬餘人，獲牛馬十餘萬。孔萇討平幽州諸郡。時段匹磾部眾飢散，棄其妻子，匹磾奔邵續。曹嶷遣使來聘，獻其方物，請以河為斷。桃豹至蓬關，祖逖退如淮南。徙陳川部眾五千餘戶於廣宗。



 石季龍與張
 敬、張賓及諸將佐百餘人勸勒稱尊號，勒下書曰：「孤猥以寡德，忝荷崇寵，夙夜戰惶，如臨深薄，豈可假尊竊號，取譏四方！昔周文以三分之重，猶服事殷朝；小白居一匡之盛，而尊崇周室。況國家道隆殷周，孤德卑二伯哉！其亟止斯議，勿復紛紜。自今敢言，刑茲無赦！」乃止。



 勒又下書曰：「今大亂之後，律令滋煩，其采集律令之要，為施行條制。」於是命法曹令史貫志造《辛亥制度》五千文，施行十餘歲，乃用律令。晉太山太守徐龕叛降於勒。



 石季龍及張敬、張賓、左右司馬張屈六、程遐文武等一百二十九人上疏曰：「臣等聞有非常之度，必有非常之功；有
 非常之功，必有非常之事。是以三代陵遲，五伯迭興，靜難濟時，績侔睿后。伏惟殿下天縱聖哲，誕應符運，鞭撻宇宙，弼成皇業，普天率土，莫不來蘇，嘉瑞徵祥，日月相繼，物望去劉氏、威懷于明公者十分而九矣。今山川夷靜，星辰不孛，夏海重譯，天人繫仰，誠應升御中壇，即皇帝位，使攀附之徒蒙寸尺之潤。請依劉備在蜀、魏王在鄴故事，以河內、魏、汲、頓丘、平原、清河、鉅鹿、常山、中山、長樂、樂平十一郡，并前趙國、廣平、陽平、章武、渤海、河間、上黨、定襄、范陽、漁陽、武邑、燕國、樂陵十三郡，合二十四郡、戶二十九萬為趙國。封內依舊改為內史，準《禹貢》、魏武
 復冀州之境，南至盟津，西達龍門，東至於河，北至於塞垣。以大單于鎮撫百蠻。罷並、朔、司三州，通置部司以監之。伏願欽若昊天，垂副群望也。」勒西面而讓者五，南面而讓者四，百僚皆叩頭固請，勒乃許之。



\end{pinyinscope}