\article{帝紀第九}

\begin{pinyinscope}

 簡文帝孝武帝



 簡文皇帝諱昱，字道萬，元帝之少子也。幼而岐嶷，為元帝所愛。郭璞見而謂人曰：「興晉祚者，必此人也。」及長，清虛寡欲，尤善玄言。永昌元年，元帝詔曰：「先公武王、先考恭王君臨瑯邪。繼世相承，國嗣未立，蒸嘗靡主，朕常悼心。子昱仁明有智度，可以虔奉宗廟，以慰罔極之恩。其封昱為瑯邪王，食會稽、宣城如舊。」咸和元年，所生鄭夫
 人薨。帝時年七歲，號慕泣血，固請服重。成帝哀而許之，故徙封會稽王，拜散騎常侍。九年，遷右將軍，加侍中。咸康六年，進撫軍將軍，領秘書監。建元元年夏五月癸丑，康帝詔曰：「太常職奉天地，兼掌宗廟，其為任也，可謂重矣。是以古今選建，未嘗不妙簡時望，兼之儒雅。會稽王叔履尚清虛，志道無倦，優游上列，諷議朝肆。其領太常本官如故。」永和元年，崇德太后臨朝，進位撫軍大將軍、錄尚書六條事。二年，驃騎何充卒，崇德太后詔帝專總萬機。八年，進位司徒，固讓不拜。穆帝始冠，帝稽首歸政，不許。廢帝即位，以瑯邪王絕嗣，復徙封瑯邪，而
 封王子昌明為會稽王。帝固讓，故雖封瑯邪而不去會稽之號。太和元年，進位丞相、錄尚書事，入朝不趨，贊拜不名，劍履上殿，給羽葆鼓吹班劍六十人，又固讓。及廢帝廢，皇太后詔曰：「丞相、錄尚書、會稽王體自中宗，明德劭令，英秀玄虛，神棲事外。以具瞻允塞，故阿衡三世。道化宣流，人望攸歸，為日已久。宜從天人之心，以統皇極。主者明依舊典，以時施行。」於是大司馬桓溫率百官進太極前殿，具乘輿法駕，奉迎帝於會稽邸，於朝堂變服，著平巾幘單衣，東向拜受璽綬。



 咸安元年冬十一月己酉，即皇帝位。桓溫出次中堂，令
 兵屯衛。乙卯，溫奏廢太宰、武陵王晞及子總。詔魏郡太守毛安之帥所領宿衛殿內，改元為咸安。庚戌，使兼太尉周頤告于太廟。辛亥，桓溫遣弟秘逼新蔡王晃詣西堂，自列與太宰、武陵王晞等謀反。帝對之流涕，溫皆收付廷尉。癸丑，殺東海二子及其母。初，帝以沖虛簡貴，歷宰三世，溫素所敬憚。及初即位，溫乃撰辭欲自陳述，帝引見，對之悲泣，溫懼不能言。至是，有司承其旨，奏誅武陵王晞，帝不許。溫固執至于再三，帝手詔報曰：「若晉祚靈長，公便宜奉行前詔。如其大運去矣，請避賢路。」溫覽之，流汗變色，不復敢言。乙卯，廢晞及其三子，徙于新
 安。丙辰，放新葵王晁于衡陽。戊午，詔曰：「王室多故，穆哀早世，皇胤夙遷，神器無主。東海王以母弟近屬，入纂大統，嗣位經年，昏闇亂常，人倫虧喪，大禍將及，則我祖宗之靈靡知所託。皇太后深懼皇基，時定大計。大司馬因順天人，協同神略，親帥群后，恭承明命。雲霧既除，皇極載清，乃顧朕躬，仰承弘緒。雖伊尹之寧殷朝，博陸之安漢室，無以尚也。朕以寡德，猥居元首，實懼眇然，不克負荷，戰戰兢兢，罔知攸濟。思與兆庶更始，其大赦天下，大酺五日，增文武位二等，孝順忠貞鰥寡孤獨米人五斛。」己未，賜溫軍三萬人，人布一匹，米一斛。庚申，加大司馬
 桓溫為丞相，不受。辛酉，溫旋自白石，因鎮姑孰。以冠軍將軍毛武生都督荊州之沔中、揚州之義城諸軍事。十二月戊子，詔以京都有經年之儲，權停一年之運。庚寅，廢東海王奕為海西公，食邑四千戶。辛卯，初薦酃淥酒於太廟。



 二年春正月辛丑，百濟、林邑王各遣使貢方物。二月，苻堅伐慕容桓於遼東，滅之。三月丁酉，詔曰：「朕居阿衡三世，不能濟彼時雍，乃至海西失德，殆傾皇祚。賴祖宗靈祗之德，皇太后淑體應期，籓輔忠賢，百官戮力，用能蕩氣務於昊蒼，耀晨輝於宇宙。遂以眇身，託于王公之上，
 思賴群賢，以弼其闕。夫敦本息末，抑絕華競，使清濁異流，能否殊貫，官無秕政，士無謗讟，不有懲勸，則德禮焉施？且彊寇未殄，勞役未息，自非軍國戎祀之耍，其華飾煩費之用皆省之。夫肥遁窮谷之賢，滑泥揚波之士，雖抗志玄霄，潛默幽岫，貪屈高尚之道，以隆協贊之美，孰與自足山水，棲遲丘壑，徇匹夫之潔，而忘兼濟之大邪？古人不借賢於曩代，朕所以虛想於今日。內外百官，各勤所司，使善無不達，惡無不聞，令詩人元素餐之刺，而吾獲虛心之求焉。」癸丑，詔曰：「吾承祖宗洪基，而昧于政道，懼不能允釐天工，克隆先業，夕惕惟憂，若涉泉冰。賴
 宰輔忠德，道濟伊望，群后竭誠，協契斷金，內外盡匡翼之規，文武致匪躬之節，冀因斯道，終克弘濟。每念干戈未戢，公私疲悴，籓鎮有疆理之務，征戍懷東山之勤，或白首戎陣，忠勞未敘，或行役彌久，擔石靡儲，何嘗不昧旦晨興，夜分忘寢。雖未能撫而巡之，且欲達其此心。可遣大使詣大司馬，并問方伯，逮于邊戍，宣詔大饗，求其所安。又籌量賜給，悉令周普。」乙卯，詔曰：「往事故之後，百度未充，群僚常俸，並皆寡約，蓋隨時之義也。然退食在朝，而祿不代耕，非經通之制。今資儲漸豐，可籌量增俸。」騶虞見豫章。夏四月，徙海西公於吳縣西柴里。追貶庾
 后曰夫人。六月，遣使拜百濟王餘句為鎮東將軍，領樂浪太守。戊子，前護軍將軍庚希舉兵反，自海陵入京口，晉陵太守卞眈奔于曲阿。秋七月壬辰，桓溫遣東海內史周少孫討希，擒之，斬于建康市。己未，立會稽王昌明為皇太子，皇子道子為瑯邪王，領會稽內史。是日，帝崩于東堂，時年五十三。葬高平陵，廟號太宗。遺詔以桓溫輔政，依諸葛亮、王導故事。



 帝少有風儀，善容止，留心典籍，不以居處為意，凝塵滿席，湛如也。嘗與桓溫及武陵王晞同載遊版橋，溫遽令鳴鼓吹角，車馳卒奔，欲觀其所為。晞大恐，求下車，而帝安然無懼色，溫由此憚服。溫
 既仗文武之任，屢建大功，加以廢立，威振內外。帝雖處尊位，拱默守道而已，常懼廢黜。先是，熒惑入太微，尋而海西廢。及帝登阼，熒惑又入太微，帝甚惡焉。時中書郎郗超在直，帝乃引入，謂曰：「命之修短，本所不計，故當無復近日事邪！」超曰：「大司馬臣溫方內固社稷，外恢經略，非常之事，臣以百口保之。」及超請急省其父，帝謂之曰：「致意尊公，家國之事，遂至於此！由吾不能以道匡衛，愧歎之深，言何能喻。」因詠庾闡詩云「志士痛朝危，忠臣哀主辱」，遂泣下霑襟。帝雖神識恬暢，而無濟世大略，故謝安稱為惠帝之流，清談差勝耳。沙門支道林嘗言「會嶴
 有遠體而無遠神」。謝靈運迹其行事，亦以為赧獻之輩云。



 孝武皇帝諱曜，字昌明，簡文帝第三子也。興寧三年七月甲申，初封會稽王。咸安二年秋七月己未，立為皇太子。是日，簡文帝崩，太子即皇帝位。詔曰：「朕以不造，奄丁閔凶，號天扣地。靡知所訴。藐然幼沖，眇若綴旒，深惟社稷之重，大懼不克負荷。仰憑祖宗之靈，積德之祀。先帝淳風玄化，遺詠在民。宰輔英賢，勛隆德盛。顧命之託，實賴匡訓。群后率職，百僚勤政。冀孤弱之躬有寄，皇極之
 基不墜。先恩遺惠，播于四海，思弘餘潤，以康黎庶。其大赦天下，與民更始。」九月甲寅，追尊皇妣會稽王妃曰順皇后。冬十月丁卯，葬簡文皇帝于高平陵。十一月甲午，妖賊盧悚晨人殿庭，游擊將軍毛安之等討擒之。是歲，三吳大旱，人多餓死，詔所在振給。苻堅陷仇池，執秦州刺史楊世。



 寧康元年春正月己丑朔，改元。二月，大司馬桓溫來朝。三月癸丑，詔除丹陽竹格等四桁稅。夏五月，旱。秋七月己亥，使持節、侍中、都督中外諸軍事、丞相、錄尚書、大司馬、揚州牧、平北將軍、徐兗二州刺史、南郡公桓溫薨。庚
 戌，進右將軍桓豁為征西將軍。以江州刺史桓沖為中軍將軍、都督揚豫江三州諸軍事、揚州刺史，鎮姑孰。八月壬子，崇德太后臨朝攝政。九月，苻堅將楊安寇成都。丙申，以尚書僕射王彪之為尚書令，吏部尚書謝安為尚書僕射，吳國內史刁彞為北中郎將、徐兗二州刺史，鎮廣陵。復置光祿勛、大司農、少府官。冬十月，西平公張天錫貢方物。十一月，苻堅將楊安陷梓潼及梁、益二州，刺史周仲孫帥騎五千南遁。



 二年春正月癸未朔，大赦。追封謚故會稽世子郁為臨川獻王。己酉，北中郎將、徐兗二州刺史刁彞卒。二月癸
 丑，以丹陽尹王坦之為北中郎將、徐兗二州刺史。丁巳，有星孛于女虛。三月丙戌，彗星見于氐。夏四月壬戌，皇太后詔曰：「頃玄象忒愆，上天表異，仰觀斯變，震懼于懷。夫因變致休，自古之道，朕敢不剋意復心，以思厥中？又三吳奧壤，股肱望郡，而水旱併臻，百姓失業，夙夜惟憂，不能忘懷，宜時拯恤，救其彫困。三吳義興、晉陵及會稽遭水之縣尤甚者，全除一年租布，其次聽除半年，受振貸者即以賜之。」五月，蜀人張育自號蜀王，帥眾圍成都，遣使稱籓。秋七月，涼州地震，山崩。苻堅將鄧羌攻張育，滅之。八月，以長秋將建，權停婚姻。九月丁丑，有星孛于
 天市。冬十一月己酉，天門蜑賊攻郡，太守王匪死之，征西將軍桓豁遣師討平之。長城人錢步射、錢弘等作亂，吳興太守朱序討平之。癸酉，鎮遠將軍桓石虔破苻堅將姚萇於墊江。



 三年春正月辛亥，大赦。夏五月丙午，北中郎將、徐兗二州刺史、藍田侯王坦之卒。甲寅，以中軍將軍、揚州刺史桓沖為鎮北將軍、徐州刺史，鎮丹徒，尚書僕射謝安領揚州刺史。秋八月癸巳，立皇后王氏，大赦，加文武位一等。九月，帝講《孝經》。冬十月癸酉朔，日有蝕之。十二月癸未，神獸門災。甲申，皇太后詔曰：「頃日蝕告變，水旱不適，
 雖克己思救，未盡其方。其賜百姓窮者米，人五斛。」癸巳，帝釋奠于中堂，祠孔子，以顏回配。



 太元元年春正月壬寅朔，帝加元服，見于太廟。皇太后歸政。甲辰，大赦，改元。丙午，帝始臨朝。以征西將軍桓豁為征西大將軍，領軍將軍郗愔為鎮軍大將軍，中軍將軍桓沖為車騎將軍，加尚書僕射謝安中書監、錄尚書事。甲子，謁建平等四陵。夏五月癸丑，地震。甲寅，詔曰：「頃者上天垂監，譴告屢彰，朕有懼焉，震惕于心。思所以議獄緩死，赦過宥罪，庶因大變，與之更始。」於是大赦，增文武位各一等。六月，封河間王欽子範之為章武王。秋七
 月，苻堅將茍萇陷涼州，虜刺史張天錫，盡有其地。乙巳，除度田收租之制，公王以下口稅米三斛，蠲在役之身。冬十月，移準北流人於淮南。十一月己巳朔，日有蝕之。詔太官撤膳。十二月，苻堅使其將苻洛攻代，執代王涉翼犍。



 二年春正月，繼絕世，紹功臣。三月，以兗州刺史朱序為南中郎將、梁州刺史、監沔中諸軍，鎮襄陽。閏月壬午，地震。甲申，暴風，折木發屋。夏四月己酉，雨雹。五月丁丑，地震。六月己巳，暴風，揚沙石。林邑貢方物。秋七月乙卯，老人星見。八月壬辰，四騎將軍桓沖來朝。丁未，以尚書僕
 射謝安為司徒。丙辰，使持節、都督荊梁寧益交廣六州諸軍事、荊州刺史、征西大將軍桓豁卒。冬十月辛丑，以車騎將軍桓沖都督荊江梁益寧交廣七州諸軍事、領護南蠻校尉、荊州刺史，尚書王蘊為徐州刺史、督江南晉陵諸軍，征西司馬謝玄為兗州刺史、廣陵相、監江北諸軍。壬寅。散騎常侍、左光祿大夫、尚書令王彪之卒。十二月庚寅，以尚書王劭為尚書僕射。



 三年春二月乙巳，作新宮，帝移居會稽王邸。三月乙丑，雷雨，暴風，發屋折木。夏五月庚午，陳留王曹恢薨。六月，大水。秋七月辛巳，帝入新宮。乙酉，老人星見南方。



 四年春正月辛酉，大赦，郡縣遭水旱者減租稅。丙子，謁建平等七陵。二月戊午，苻堅使其子丕攻陷襄陽，執南中郎將朱序。又陷順陽。三月，大疫。壬戌，詔曰：「狡寇縱逸，籓守傾沒，疆埸之虞，事兼平日。其內外眾官，各悉心戮力，以康庶事。又年穀不登，百姓多匱。其詔御所供，事從儉約，九親供給，眾官廩俸，權可減半。凡諸役費，自非軍國事要，皆宜停省，以周時務。」癸未，使右將軍毛武生帥師伐蜀。夏四月，苻堅將韋鐘陷魏興，太守吉挹死之。五月，苻堅將句難、彭超陷盱眙、高密內史毛璪之為賊所執。六月，大旱。戊子，征虜將軍謝玄及超、難戰于君川，大
 破之。秋八月丁亥，以左將軍王蘊為尚書僕射。乙未，暴風，揚沙石。九月，盜殺安太守傅湛。冬十二月己酉朔，日有蝕之。



 五年春正月乙巳，謁崇平陵。夏四月，大旱。癸酉，大赦五歲刑以下。五月，大水。以司徒謝安為衛將軍、儀同三司。六月甲寅，震含章殿四柱，并殺內侍二人。甲子，以比歲荒儉，大赦，自太元三年以前逋租宿債皆蠲除之，其鰥寡窮獨孤老不能自存者，人賜米五斛。丁卯，以驃騎將軍、瑯邪王道子為司徒。秋九月癸未，皇后王氏崩。冬十月，九真太守李遜據交州反。十一月乙酉，葬定皇后于
 隆平陵。



 六年春正月，帝初奉佛法，立精舍於殿內，引諸沙門以居之。丁酉，以尚書謝石為尚書僕射。初置督運御史官。夏六月庚子朔，日有蝕之。揚、荊、江三州大水。己巳，改制度，減煩費，損吏士員七百人。秋七月丙子，赦五歲刑已下。甲午，交址太守杜瑗斬李遜，交州平。大饑。冬十一月己亥，以鎮軍大將軍郗愔為司空。會稽人檀元之反，自號安東將軍，鎮軍參軍謝藹之討平之。十二月甲辰，苻堅遣其襄陽太守閻震寇竟陵，襄陽太守桓石虔討擒之。



 七年春三月，林邑范熊遣使獻方物。秋八月癸卯，大赦。九月，東夷五國遣使來貢方物。苻堅將都貴焚燒沔北田穀，略襄陽百姓而去。冬十月丙子，雷。



 八年春二月癸未，黃霧四塞。三月，始興、南康、廬陵大水，平地五丈。丁巳，大赦。夏五月，輔國將軍楊亮伐蜀，拔五城，擒苻堅將魏光。秋七月，鷹揚將軍郭洽及苻堅將張崇戰于武當，大敗之。八月，苻堅帥眾渡淮，遣征討都督謝石、冠軍將軍謝玄、輔國將軍謝琰、西中郎將桓伊等距之。九月，詔司徒、瑯邪王道子錄尚書六條事。冬十月，苻堅弟融陷壽春。乙亥，諸將及苻堅戰于肥水，大破之，
 俘斬數萬計，獲堅輿輦及雲母車。十一月庚申，詔衛將軍謝安勞旋師於金城。壬子，立陳留王世子靈誕為陳留王。十二月庚午，以寇難初平，大赦。以中軍將軍謝石為尚書令。開酒禁。始增百姓稅米，口五石。前句町王翟遼背苻堅，舉兵於河南，慕容垂自鄴與遼合，遂攻堅子暉於洛陽。仇池公楊世奔還隴右，遣使稱籓。



 九年春正月庚子，封武陵王孫寶為臨川王。戊午，立新寧王晞子遵為新寧王。辛亥，謁建平等四陵。龍驤將軍劉牢之克譙城。車騎將軍桓沖部將郭寶伐新城、魏興、上庸三郡，降之。二月辛巳，使持節、都督荊江梁寧益交
 廣七州諸軍事、車騎將軍、荊州刺史桓沖卒。慕容垂自洛陽與翟遼攻苻堅子丕於鄴。三月，以衛將軍謝安為太保。苻堅北地長史慕容泓、平陽太守慕容沖並起兵背堅。夏四月己卯，增置太學生百人。封張天錫為西平公。使竟陵太守趙統伐襄陽，克之。苻堅將姚萇背堅，起兵於北地，自立為王，國號秦。六月癸丑朔，崇德皇太后褚氏崩。慕容泓為其叔父沖所殺，沖自稱皇太弟。秋七月戊戌，遣兼司空、高密王純之修謁洛陽五陵。己酉，葬康獻皇后于崇平陵。百濟遣使來貢方物。苻堅及慕容沖戰于鄭西，堅師敗績。八月戊寅，司空郗愔薨。九月辛
 卯，前鋒都督謝玄攻苻堅將兗州刺史張崇於鄄城，克之。甲午，加太保謝安大都督揚、江、荊、司、豫、徐、兗、青、冀、幽、并、梁、益、雍、涼十五州諸軍事。冬十月辛亥朔，日有蝕之。丁巳，河間王曇之薨。乙丑，以玄象乖度，大赦。庚午，立前新蔡王晃弟崇為新蔡王。苻堅青州刺史苻朗帥眾來降。十二月，苻堅將呂光稱制于河右，自號酒泉公。慕容沖僭即皇帝位于阿房。



 十年春正月甲午，謁諸陵。二月，立國學。蜀郡太守任權斬苻堅益州刺史李平，益州平。三月，滎陽人鄭燮以郡來降。苻堅國亂，使使奉表請迎。龍驤將軍劉牢之及慕
 容垂戰于黎陽，王師敗績。夏四月丙辰，劉牢之與沛郡太守周次及垂戰于五橋澤，王師又敗績。壬戌，太保謝安帥眾救苻堅。五月，大水。苻堅留太子宏守長安，奔於五將山。六月，宏來降，慕容沖入長安。秋七月，苻丕自枋頭西走，龍驤將軍檀玄追之，為丕所敗。旱，饑。丁巳，老人星見。八月甲午，大赦。丁酉，使持節、侍中、中書監、大都督十五州諸軍事、衛將軍、太保謝安薨。庚子，以瑯邪王道子為都督中外諸軍事。是月，姚萇殺苻堅而僭即皇帝位。九月，呂光據姑臧，自稱涼州刺史。苻丕僭即皇帝位于晉陽。冬十月丁亥，論淮肥之功，追封謝安廬陵郡公，
 封謝石南康公，謝玄康樂公，謝琰望蔡公，桓伊永修公，自餘封拜各有差。是歲，乞伏國仁自稱大單于、秦河二州牧。



 十一年春正月辛未，慕容垂僭即皇帝位于中山。壬午，翟遼襲黎陽，執太守滕恬之。乙酉。謁諸陵。慕容沖將許木末殺慕容沖於長安。三月，大赦。太山太守張願以郡叛，降於翟遼。夏四月，以百濟王世子餘暉為使持節、都督、鎮東將軍、百濟王。代王拓拔珪始改稱魏。癸巳，以尚書僕射陸納為尚書左僕射，譙王恬為尚書右僕射。六月己卯，地震。庚寅，以前輔國將軍楊亮為西戎校尉、雍
 州刺史，鎮衛山陵。秋八月庚午，封孔靖之為奉聖亭侯，奉宣尼祀。丁亥，安平王邃之薨。翟遼寇譙，龍驤將軍朱序擊走之。冬十月，慕容垂破苻丕於河東，丕走東垣，揚威將軍馮該擊斬之，傳首京都。甲申，海西公奕薨。十一月，苻丕將苻登僭即皇帝位於隴東。



 十二年春正月乙巳，以豫州刺史朱序為青、兗二州刺史，鎮淮陰。丁未，大赦。壬子，暴風，發屋折木。戊午，慕容垂寇河東，濟北太守溫詳奔彭城。翟遼遣子釗寇陳、潁，朱序擊走之。夏四月戊辰，尊夫人李氏為皇太妃。己丑，雨雹。高平人翟暢執太守徐含遠，以郡降于翟遼。六月癸
 卯，束帛聘處士戴逵、襲玄之。秋八月辛巳，立皇子德宗為皇太子，大赦，增文武位二等，大酺五日，賜百官布帛各有差。九月戊午，復新寧王遵為武陵王，立梁王逢子和為梁王。冬十一月，松滋太守王遐之討翟遼于洛口，敗之。



 十三年夏四月戊午，以青兗二州刺史朱序為持節、都督雍梁沔中九郡諸軍事、雍州刺史，譙王恬之為鎮北將軍、青兗二州刺史。夏六月，旱。乞伏國仁死，弟乾歸嗣偽位，僭號河南王。秋七月，翟遼將翟發寇洛陽，河南太守郭給距破之。冬十二月戊子，濤水入石頭，毀大桁，殺
 人。乙未，大風，晝晦，延賢堂災。丙申，螽斯則百堂、客館、驃騎庫皆災。己亥，加尚書令謝石衛將軍、開府儀同三司。庚子，尚書令、衛將軍、開府儀同三司謝石薨。



 十四年春正月癸亥，詔淮南所獲俘虜付諸作部者一皆散遣，男女自相配匹，賜百日廩，其沿線為軍賞者悉贖出之，以襄陽、淮南饒沃地各立一縣以居之。彭城妖賊劉黎僭稱皇帝於皇丘，龍驤將軍劉宰之討平之。二月，扶南獻方物。呂光僭號三河王。夏四月甲辰，彭城王弘之薨。翟遼寇滎陽，執太守張卓。六月壬寅，使持節、都督荊益寧三州諸軍事、荊州刺史桓石虔卒。秋七月甲寅，
 宣陽門四柱災。八月，姚萇襲破苻登，獲其偽后毛氏。丁亥，汝南王羲薨。九月庚午，以尚書左僕射陸納為尚書令。冬十二月乙巳，雨，木冰。



 十五年春正月乙亥，鎮北將軍、譙王恬之薨。龍驤將軍劉牢之及翟遼、張願戰于太山，王師敗績。征虜將軍朱序破慕容永於太行。二月辛己，以中書令王恭為都督青兗幽并冀五州諸軍事、前將軍、青兗二州刺史。三月己酉朔，地震。戊辰，大赦。秋七月丁巳，有星孛于北河。八月，永嘉人李耽舉兵反，太守劉懷之討平之。己丑，京師地震。有星孛于北斗，犯紫微。沔中諸郡及兗州大水。龍
 驤將軍朱序攻翟遼于滑臺，大敗之，張願來降。九月丁未，以吳郡太守王珣為尚書僕射。冬十二月己未，地震。



 十六年春正月庚申，改築太廟。夏六月，慕容永寇河南，太守楊佺期擊破之。己未，章武王範之薨。秋九月癸未，以尚書右僕射王珣為尚書左僕射，以太子詹事謝琰為尚書右僕射。新廟成。冬十一月，姚萇敗苻登于安定。



 十七年春正月己巳朔，大赦，除逋租宿債。夏四月，齊國內史蔣喆殺樂安太守辟閭濬，據青州反，北平原太守辟閭渾討平之。五月丁卯朔，日有蝕之。六月癸卯，京師地震。甲寅，濤水入石頭，毀大桁。永嘉郡潮水湧起，近海
 四縣人多死者。乙卯，大風，折木。戊午，梁王薨。慕容垂襲翟釗于黎陽，敗之，釗奔于慕容永。秋七月丁丑，太白晝見。八月，新作東宮。冬十月丁酉，太白晝見。辛亥，都督荊益寧三州諸軍事、荊州刺史王忱卒。十一月癸酉，以黃門郎殷仲堪為都督荊益梁三州諸軍事、荊州刺史。庚寅，徙封瑯邪王道子為會稽王，封皇子德文為瑯邪王。十二月己未，地震。是歲，自秋不雨，至于冬。



 十八年春正月癸亥朔，地震。二月乙未，地又震。三月，翟釗寇河南。夏六月己亥，始興、南康、廬陵大水，深五丈。秋七月，旱。閏月，妖賊司馬徽聚黨於馬頭山，劉牢之遣部
 將討平之。九月丙戌，龍驤將軍楊佺期擊氐帥楊佛嵩于潼谷，敗之。冬十月，姚萇死，子興嗣偽位。



 十九年夏六月壬子，追尊會稽王太妃鄭氏為簡文宣太后。秋七月，荊、徐二州大水，傷秋稼，遣使振恤之。八月己巳，尊皇太妃李氏為皇太后，宮曰崇訓。慕容垂擊慕容永於長子，斬之。冬十月，慕容垂遣其子惡奴寇廩丘，東平太守韋簡及垂將尹國戰于平陸，簡死之。是歲，苻登為姚興所殺，登太子崇奔于湟中，僭稱皇帝。



 二十年春二月，作宣太后廟。甲寅，散騎常侍、光祿大夫、開府儀同三司、尚書令陸納卒。三月庚辰朔，日有蝕之。
 夏六月，荊、徐二州大水。十一月，魏王拓拔珪擊慕容垂子寶于黍谷，敗之。



 二十一年春正月，造清暑殿。三月，慕容垂攻平城，拔之。夏四月，新作永安宮。丁亥，雨雹。慕容垂死，子寶嗣偽位。五月甲子，以望蔡公謝琰為尚書左僕射。大水。六月，呂光僭即天王位。秋九月庚申，帝崩于清暑殿，時年三十五。葬隆平陵。



 帝幼稱聰悟。簡文之崩也，時年十歲，至晡不臨，左右進諫，答曰：「哀至則哭，何常之有？」謝安嘗嘆以為精理不減先帝。既威權己出，雅有人主之量。既而溺於酒色，殆為長夜之飲。末年長星見，帝心甚惡之，於華
 林園舉酒祝之曰：「長星，勸汝一杯酒，自古何有萬歲天子邪！」太白連年晝見，地震水旱為變者相屬。醒日既少，而傍無正人，竟不能改焉。時張貴人有寵，年幾三十，帝戲之曰：「汝以年當廢矣。」貴人潛怒，向夕，帝醉，遂暴崩。時道子昏惑，元顯專權，竟不推其罪人。初，簡文帝見讖云：「晉祚盡昌明。」及帝之在孕也，李太后夢神人謂之曰：「汝生男，以『昌明』為字。」及產，東方始明，因以為名焉。簡文帝後悟，乃流涕。及為清暑殿，有識者以為「清暑」反為「楚」聲，哀楚之徵也。俄而帝崩，晉祚自此傾矣。



 史臣曰：前史稱「不有廢也，吾何以興」，若乃天挺惟神，光
 膺嗣位，邁油雲而驤首，濟沈川而能躍。少康一旅之眾，所以闡帝圖；成湯七十之基，所以興王業；靜河海於既泄，補穹圓於已紊；事異於斯，則弗由也。簡皇以虛白之姿，在屯如之會，政由桓氏，祭則寡人。太宗晏駕，寧康纂業，天誘其衷，姦臣自隕。于時西踰劍岫而跨靈山，北振長河而臨清洛；荊吳戰旅，嘯叱成雲；名賢間出，舊德斯在：謝安可以鎮雅俗，彪之足以正紀綱，桓沖之夙夜王家，謝玄之善斷軍事。於時上天乃眷，彊氐自泯。五盡童子，振袂臨江，思所以挂旆天山，封泥函谷；而條綱弗垂，威思罕樹，道子荒乎朝政，國寶匯以小人，拜授之榮，初
 非天旨，鬻刑之貨，自走權門，毒賦年滋，愁民歲廣。是以聞人、許榮馳書詣闕，烈宗知其抗直，而惡聞逆耳，肆一醉於崇朝，飛千觴於長夜。雖復「昌明」表夢，安聽神言？而金行頹弛，抑亦人事，語曰「大國之政未陵夷，小邦之亂已傾覆」也。屬苻堅百六之秋，棄肥水之眾，帝號為「武」，不亦優哉！



 贊曰：君若綴旒，道非交泰。簡皇凝寂，不貽伊害。孝武登朝，奸雄自消。燕之擊路，鄭叔分鑣。倡臨帝席，酒勸天妖。金風不競，人事先凋。



\end{pinyinscope}