\article{志第十八}

\begin{pinyinscope}

 五行中



 《傳》曰：「言之不從，是謂不乂，厥咎僭，厥罰恒陽，厥極憂。時則有詩妖，時則有介蟲之孽，時則有犬禍，時則有口舌之痾，時則有白眚白祥。惟木沴金。」言之不從，從，順也。是謂不乂，乂，治也。孔子曰：「君子居其室，出其言不善，則千里之外違之，況其邇者乎！」《詩》曰：「如蜩如螗，如沸如羹。」言上號令不順人心，虛譁憒亂，則不能治海內。失在過差，
 故其咎僭差也。刑罰妄加，群陰不附，則陽氣勝，故其罰常陽也。旱傷百穀，則有寇難，上下俱憂，故其極憂也。君炕陽而暴虐，臣畏刑而箝口，則怨謗之氣發於歌謠，故有詩妖。介蟲孽者，謂小蟲有甲飛揚之類，陽氣所生也，於《春秋》為螽，今謂之蝗，皆其類也。於《易》，《兌》為口，犬以吠守而不可信，言氣毀，故有犬禍。一曰，旱歲犬多狂死及為怪，亦是也。及人，則多病口喉咳嗽者，故有口舌痾。金色白，故有白眚白祥。凡言傷者，病金氣；金氣病，則木沴之。其極憂者，順之，其福曰康寧。劉歆《言傳》曰時則有毛蟲之孽。說以為於天文西方參為獸星，故為毛蟲。



 魏齊王嘉平初，東郡有訛言，云白馬河出妖馬，夜過官牧邊鳴呼，眾馬皆應，明日見其跡，大如斛，行數里，還入河。楚王彪本封白馬，兗州刺史令狐愚以彪有智勇，及聞此言，遂與王凌謀共立之。事泄，凌、愚被誅，彪賜死。此言不從之罰也。《詩》云：「人之訛言，寧莫之懲。」



 蜀劉禪嗣位，譙周曰：「先主諱備，其訓具也，後主諱禪，其訓授也。若言劉已具矣，當授與人，甚於晉穆侯、漢靈帝命子之祥也。」蜀果亡，此言之不從也。劉備卒，劉禪即位，未葬，亦未踰月，而改元為建興，此言之不從也。禮，國君即位踰年而後改元者，緣臣子之心不忍一年而有二君。今可謂
 亟而不知禮義矣。後遂降焉。



 魏明帝太和中，姜維歸蜀，失其母。魏人使其母手書呼維令反，并送當歸以譬之。維報書曰：「良田百頃，不計一畝，但見遠志，無有當歸。」維卒不免。



 景初元年，有司奏，帝為烈祖，與太祖、高祖並為不毀之廟，從之。案宗廟之制，祖宗之號，皆身沒名成乃正其禮。故雖功赫天壤，德邁前王，未有豫定之典。此蓋言之不從失之甚者也。後二年而宮車晏駕，於是統微政逸。



 吳孫休時，烏程人有得困病，及差，能以響言者，言於此而聞於彼。自其所聽之，不覺其聲之大也。自遠聽之，如
 人對言，不覺聲之自遠來也。聲之所往，隨其所向，遠者所過十數里。其鄰人有責息於外，歷年不還，乃假之使為責讓，懼以禍福。負物者以為鬼神，即傎倒畀之，其人亦不自知所以然也。言不從之咎也。



 魏時起安世殿，武帝後居之。安世，武帝字也。武帝每延群臣，多說平生常事，未嘗及經國遠圖。此言之不從也。何曾謂子遵曰：「國家無貽厥之謀，及身而已，後嗣其殆乎！此子孫之憂也。」自永熙後王室漸亂，永嘉中天下大壞，及何綏以非辜被殺，皆如曾言。



 趙王倫廢惠帝於金墉城，改號金墉城為永安宮。帝尋
 復位而倫誅。



 惠帝永興元年，詔廢太子覃還為清河王，立成都王潁為皇太弟，猶加侍中、大都督，領丞相，備九錫，封二十郡，如魏王故事。案周禮傳國以胤不以勳，故雖公旦之聖不易成王之嗣，所以遠絕覬覦，永一宗祧。後代遵履，改之則亂。今擬非其實，僭差已甚。且既為國嗣，則不應復開封土，兼領庶職。此言之不從，進退乖爽，故帝既播越，穎亦不終，是其咎僭也。後猶不悟，又立懷帝為皇太弟。懷終流弒，不永厥祚，又其應也。語曰，「變古易常，不亂則亡」，此之謂乎。



 元帝永昌二年，大將軍王敦下據姑孰。百姓訛言行蟲病，食人大孔，數日入腹，入腹則死；療之有方，當得白犬膽以為藥。自淮泗遂及京都，數日之間，百姓驚擾，人人皆自云已得蟲病。又云，始在外時，當燒鐵以灼之。於是翕然，被燒灼者十七八矣。而白犬暴貴，至相請奪，其價十倍。或有自云能行燒鐵灼者，賃灼百姓，日得五六萬，憊而後已。四五日漸靜。說曰：「夫裸蟲人類，而人為之主。今云蟲食人，言本同臭類而相殘賊也。自下而上，明其逆也。必入腹者，言害由中不由外也。犬有守衛之性，白者金色，而膽，用武之主也。帝王之運，王霸會於戌。戌主
 用兵，金者晉行，火燒鐵以療疾者，言必去其類而來火與金合德，共除蟲害也。」案中興之際，大將軍本以腹心受伊呂之任，而元帝末年，遂攻京邑，明帝諒闇，又有異謀，是以下逆上，腹心內爛也。及錢鳳、沈充等逆兵四合，而為王師所挫，踰月而不能濟水，北中郎劉遐及淮陵內史蘇峻率淮泗之眾以救朝廷，故其謠言首作於淮泗也。朝廷卒以弱制強，罪人授首，是用白犬膽可救之效也。



 海西公時，庾晞四五年中喜為挽歌，自搖大鈴為唱，使左右齊和。又宴會輒令倡妓作新安人歌舞離別之辭，
 其聲悲切。時人怪之，後亦果敗。



 太元中，小兒以兩鐵相打於土中，名曰斗族。後王國寶、王孝伯一姓之中自相攻擊。



 桓玄初改年為大亨，遐邇讙言曰「二月了」，故義謀以仲春發也。玄篡立，又改年為建始，以與趙王倫同，又易為永始，永始復是王莽受封之年也。始徙司馬道子于安成。安帝遜位，出永安宮，封為平固王，瑯邪王德文為石陽公，並使住尋陽城。識者皆以為言不從之妖僭也。



 武帝初，何曾薄太官御膳，自取私食，子劭又過之，而王愷又過劭。王愷、羊琇之儔，盛致聲色，窮珍極麗。至元康
 中，夸恣成俗，轉相高尚，石崇之侈，遂兼王、何，而儷人主矣。崇既誅死，天下尋亦淪喪。僭踰之咎也。



 庶徵恒陽，劉向以為《春秋》大旱也。其夏旱，雩，《禮》謂之大雩。不傷二穀謂之不雨。京房《易傳》曰：「欲德不用茲謂張，厥災荒，旱也。其旱陰雲不雨，變而赤，因四際。師出過時茲謂廣，其旱不生。上下皆蔽茲謂隔，其旱天赤三月，時有雹殺飛禽。上緣求妃茲謂僭，其旱三月大溫亡雲。君高臺府茲謂犯陰侵陽，其旱萬物根死，數有火災。庶位踰節茲為僭，其旱澤物枯，為火所傷。」



 魏明帝太和二年五月，大旱。元年以來崇廣宮府之應
 也。又，是春宣帝南擒孟達，置二郡，張郃西破諸葛亮，斃馬謖。亢陽自大，又其應也。



 太和五年三月，自去冬十月至此月不雨。辛已，大雩。



 齊王正始元年二月，自去冬十二月至此月不雨。去歲正月，明帝崩。二月，曹爽白嗣主，轉宣帝為太傅，外示尊崇，內實欲令事先由已。是時宣帝功蓋魏朝，欲德不用之應也。



 高貴鄉公甘露三年正月，自去秋至此月旱。是時文帝圍諸葛誕，眾出過時之應也。初，壽春秋夏常雨淹城，而此旱踰年，城陷，乃大雨。咸以誕為天亡。



 吳孫亮五鳳二年，大旱，百姓飢。是歲征役煩興，軍士怨叛。此亢陽自大，勞役失眾之罰也。其役彌歲，故旱亦竟年。



 孫皓寶鼎元年，春夏旱。時孫皓遷都武昌，勞役動眾之應也。



 武帝泰始七年五月閏月旱，大雩。八年五月，旱。是時帝納荀勖邪說，留賈充不復西鎮，而任愷漸疏，上下皆蔽之應也。及李憙、魯芝、李胤等並在散職，近厥德不用之謂也。



 九年，自正月旱，至于六月，祈宗廟社稷山川。癸未，雨。
 十年四月，旱。去年秋冬，採擇卿校諸葛沖等女。是春，五十餘人入殿簡選。又取小將吏女數十人，母子號哭於宮中，聲聞于外，行人悲酸。是殆積陰生陽，上緣求妃之應也。



 咸寧二年五月旱，大雩。至六月，乃澍雨。



 太康二年旱，自去冬旱至此春。三年四月旱，乙酉詔司空齊王攸與尚書、廷尉、河南尹錄訊繫囚，事從蠲宥。



 五年六月，旱。此年正月天陰，解而復合。劉毅上疏曰：「必有阿黨之臣姦以事君者，當誅而不赦也。」帝不答。是時
 荀勖、馮紞僭作威福，亂朝尤甚。



 六年三月，青、梁、幽、冀郡國旱。六月，濟陰、武陵旱，傷麥。七年夏，郡國十三大旱。八年四月，冀州旱。九年夏，郡國三十三旱，扶風、始平、京兆、安定旱，傷麥。十年二月，旱。



 太熙元年二月，旱。自太康已後，雖正人滿朝，不被親仗，而賈充、荀勖、楊駿、馮紞等迭居要重，所以無年不旱者，欲德不用，上下皆蔽，庶位踰節之罰也。



 惠帝元康七年七月，秦、雍二州大旱，疾疫，關中饑，米斛
 萬錢。因此氐羌反叛，雍州刺史解系敗績。而饑疫薦臻，戎晉並困，朝廷不能振，詔聽相賣鬻。其九月，郡國五旱。



 永寧元年，自夏及秋，青、徐、幽、并四州旱。十二月，又郡國十二旱。是年春，三王討趙王倫，六旬之中數十戰，死者十餘萬人。



 懷帝永嘉三年五月，大旱，襄平縣梁水淡池竭，河、洛、江、漢皆可涉。是年三月，司馬越歸京都，遣兵入宮，收中書令繆播等九人殺之，皆僭踰之罰也。又四方諸侯多懷無君之心，劉元海、石勒、王彌、李雄之徒賊害百姓，流血成泥，又其應也。五年，自去冬旱至此春。去歲十一月，司
 馬越以行臺自隨，斥黜宮衛，無君臣之節。



 元帝建武元年六月，揚州旱。去年十二月，淳于伯冤死，其年即旱，而太興元年六月又旱。干寶曰「殺淳于伯之後旱三年」是也。刑罰妄加，群陰不附，則陽氣勝之罰也。



 元帝太興四年五月，旱。是時王敦陵僭已著。



 永昌元年夏，大旱。是年三月，王敦有石頭之變，二宮陵辱，大臣誅死，僭踰無上，故旱尤甚也。其閏十一月，京都大旱，川谷并竭。



 明帝太寧三年，自春不雨，至于六月。



 成帝咸和元年，夏秋旱。是時庾太后臨朝稱制，言不從
 而僭踰之罰也。



 二年夏，旱。五年五月，大旱。六年四月，大旱。八年秋七月，旱。九年，自四月不雨，至于八月。



 咸康元年六月，旱。是時成帝沖弱，未親萬機，內外之政，決之將相。此僭踰之罰，連歲旱也。至四年，王導固讓太傅，復子明辟。是後不旱，殆其應也。時天下普旱，會稽、餘姚特甚，米斗直五百，人有相鬻者。
 二年三月，旱。三年六月，旱。時王導以天下新定，務在遵養，不任刑罰，遂盜賊公行，頻五年亢旱，亦舒綬之應也。



 康帝建元元年五月，旱。



 穆帝永和元年五月，旱。是時帝在衣強褓，褚太后臨朝，如明穆太后故事。五年七月不雨，至於十月。六年夏，旱。八年夏，旱。九年春，旱。



 升平三年冬，大旱。四年冬，大旱。



 哀帝隆和元年夏，旱。是時桓溫強恣，權制朝廷，僭踰之罰也。



 海西公太和元年夏，旱。四年冬，旱。涼州春旱至夏。



 簡文帝咸安二年十月，大旱，饑。自永和至是，嗣主幼沖，桓溫陵僭，用兵征伐，百姓怨苦。



 孝武帝寧康元年三月，旱。是時桓溫入覲高平陵，闔朝致拜，踰僭之應也。
 三年冬，旱。



 太元四年夏，大旱。八年六月，旱。十年七月，旱，饑。初，八年破苻堅，九年諸將略地，有事徐豫，楊亮、趙統攻討巴沔。是年正月，謝安又出鎮廣陵，使子琰進次彭城，頻有軍役。



 十三年六月，旱。去歲北府遣戍胡陸，荊州經略河南。是年夏，郭銓置戍野王，又遣軍破黃淮。



 十五年七月，旱。十七年，秋旱至冬。是時烈宗仁恕，信任會稽王道子，政
 事舒緩。又茹千秋為驃騎諮議，竊弄主相威福。又比丘尼乳母親黨及婢僕之子階緣近習，臨部領眾。又所在多上春竟囚，不以其辜，建康獄吏，枉暴既甚。此又僭踰不從冤濫之罰。



 安帝隆安二年冬，旱，寒甚。四年五月，旱。五年，夏秋大旱。十二月，不雨。時孫恩作亂，桓玄疑貳，迫殺殷仲堪，而朝廷即授以荊州之任，司馬元顯又諷百僚悉使敬己，內外騷動，兵革煩興。此皆陵僭憂愁之應
 也。



 元興元年七月，大饑。九月、十月不雨，泉水涸。二年六月，不雨。冬，又旱。時桓玄奢僭，十二月遂篡位。三年八月，不雨。



 義熙四年冬，不雨。六年九月，不雨。八年十月，不雨。九年，秋冬不雨。十年九月，旱。十二月又旱，井瀆多竭。是時軍役煩興。



 詩妖



 魏明帝太和中，京師歌《兜鈴曹子》，其唱曰「其柰汝曹何」，
 此詩妖也。其後曹爽見誅，曹氏遂廢。



 景初初，童謠曰：「阿公阿公駕馬車，不意阿公東渡河，阿公來還當柰何！」及宣帝遼東歸，至白屋，當還鎮長安。會帝疾篤，急召之，乃乘追鋒車東渡河，終如童謠之言。



 齊王嘉平中，有謠曰：「白馬素羈西南馳，其誰乘者朱虎騎。」朱虎者，楚王小字也。王凌、令狐愚聞此謠，謀立彪。事發，凌等伏誅，彪賜死。



 吳孫亮初，童謠曰；「吁汝恪，何若若，蘆葦單衣篾鉤絡，於何相求常子閣。」「常子閣」者，反語石子堈也。鉤絡，鉤帶也。及諸葛恪死，果以葦席裹身，篾束其要，投之石子堈。後
 聽恪故吏收斂，求之此堈云。



 孫亮初，公安有白鼉鳴。童謠曰：「白鼉鳴，龜背平。南郡城中可長生，守死不去義無成。」「南郡城中可長生」者，有急易以逃也。明年，諸葛恪敗，弟融鎮公安，亦見襲，融刮金印龜服之而死。鼉有鱗介，甲兵之象。又曰，白祥也。



 孫休永安二年，將守質子群聚嬉戲，有異小兒忽來言曰：「三公鋤，司馬如。」又曰：「我非人，熒惑星也。」言畢上昇，仰視若曳一匹練，有頃沒。干寶曰：「後四年而蜀亡，六年而魏廢，二十一年而吳平。」於是九服歸晉。魏與吳蜀並戰國，「三公鋤，司馬如」之謂也。



 孫皓遣使者祭石印山下妖祠，使者因以丹書巖曰：「楚九州渚，吳九州都。揚州士，作天子。四世治，太平矣。」皓聞之，意益張，曰：「從大皇帝至朕四世，太平之主非朕復誰！」恣虐踰甚，尋以降亡，近詩妖也。



 孫皓天紀中，童謠曰：「阿童復阿童，銜刀游渡江。不畏岸上獸，但畏水中龍。」武帝聞之，加王浚龍驤將軍。及征吳，江西眾軍無過者，而王浚先定秣陵。



 武帝太康三年平吳後，江南童謠曰：「局縮肉，數橫目，中國當敗吳當復。」又曰：「宮門柱，且當朽，吳當復，在三十年後。」又曰：「雞鳴不拊翼，吳復不用力。」于時吳人皆謂在孫
 氏子孫，故竊發為亂者相繼。案「橫目」者四字，自吳亡至元帝興幾四十年，元帝興於江東，皆如童謠之言焉。元帝心而而少斷，「局縮肉」者，有所斥也。



 太康末，京洛為《折楊柳》之歌，其曲始有兵革苦辛之辭，終以擒獲斬截之事。是時三楊貴盛而被族滅，太后廢黜，幽死中宮，「折楊柳」之應也。



 惠帝永熙中，河內溫縣有人如狂，造書曰：「光光文長，大戟為牆。毒藥雖行，戟還自傷。」又曰：「兩火沒地，哀哉秋蘭。歸形街郵，終為人嘆。」及楊駿居內府，以戟為衛，死時又為戟所害傷。楊后被廢，賈后絕其膳八日而崩，葬街郵
 亭北，百姓哀之也。雨火，武帝諱，蘭，楊后字也。其時又有童謠曰：「二月末，三月初，荊筆楊板行詔書，宮中大馬幾作驢。」此時楊駿專權，楚王用事，故言「荊筆楊板」。二人不誅，則君臣禮悖，故云「幾作驢」也。



 元康中，京洛童謠曰：「南風起，吹白沙，遙望魯國何嵯峨，千歲髑髏生齒牙。」又曰：「城東馬子莫嚨哅，此至來年纏女閤。」南風，賈后字也。白，晉行也。沙門，太子小名也。魯，賈謐國也。言賈后將與謐為亂，以危太子，而趙王因釁咀嚼豪賢，以成篡奪，不得其死之應也。



 元康中，天下商農通著大鄣日。時童謠曰：「屠蘇鄣日覆
 兩耳，當見瞎兒作天子。」及趙王倫篡位，其目實眇焉。趙王倫既篡，洛中童謠曰：「獸從北來鼻頭汗，龍從南來登城看，水從西來河灌灌。」數月而齊王、成都、河間義兵同會誅倫。案成都西籓而在鄴，故曰「獸從北來。」齊東籓而在許，故曰「龍從南來。」河間水源而在關中，故曰「水從西來」。齊留輔政，居于宮西，又有無君之心，故言「登城看」也。



 太安中，童謠曰：「五馬游渡江，一馬化為龍。」後中原大亂，宗籓多絕，唯瑯邪、汝南、西陽、南頓、彭城同至江東，而元帝嗣統矣。



 司馬越還洛，有童謠曰：「洛中大鼠長尺二，若不早去大狗至。」及茍晞將破汲桑，又謠曰：「元超兄弟大
 落度，上桑打椹為茍作。」由是越惡晞，奪其兗州，隙難遂構焉。



 愍帝初，有童謠曰：「天子何在豆田中。」至建興四年，帝降劉曜，在城東豆田壁中。



 建興中，江南謠歌曰：訇如白坑破，合集持作。揚州破換敗，吳興覆瓿甊。」案白者，晉行。坑器有口屬甕，瓦甕質剛，亦金之類也。「訇如白坑破」者，言二都傾覆，王室大壞也。「合集持作」者，元帝鳩集遺餘，以主社稷，未能剋復中原，但偏王江南，故其喻也。及石頭之事，六軍大潰，兵人抄掠京邑，爰及二宮。其後三年，錢鳳復攻京邑，阻水
 而守，相持月餘日，焚燒城邑，井堙木刊矣。鳳等敗退，沈充將其黨還吳興，官軍踵之，蹈藉郡縣，充父子授首，黨與誅者以百數。所謂「揚州破換敗，吳興覆瓿甊」，瓿甊瓦器，又小於也。



 明帝太寧初，童謠曰：「惻惻力力，放馬山側。大馬死，小馬餓。高山崩，石自破。」及明帝崩，成帝幼，為蘇峻所逼，遷于石頭，御膳不足，此「大馬死，小馬餓」也。高山，峻也，又言峻尋死。石，峻弟蘇石也。峻死後，石據石頭，尋為諸公所破，復是崩山石破之應也。



 成帝之末，又有童謠曰：「蓋蓋何隆隆，駕車入梓宮。」少日
 而宮車晏駕。



 咸康二年十二月，河北謠云：「麥入土，殺石武。」後如謠言。



 庾亮初鎮武昌，出至石頭，百姓於岸上歌曰：「庾公上武昌，翩翩如飛鳥。庾公還揚州，白馬牽旒旐。」又曰：「庾公初上時，翩翩如飛烏。庾公還揚州，白馬牽流蘇。」後連徵不入，及薨於鎮，以喪還都葬，皆如謠言。



 穆帝升平中，童兒輩忽歌於道曰《阿子聞》，曲終輒云「阿子汝聞不」？無幾而帝崩，太后哭之曰：「阿子汝聞不？」



 升平末，俗間忽作《廉歌》，有扈謙者聞之曰：「廉者，臨也。歌云『白門廉，宮庭廉』，內外悉臨，國家其大諱乎！」少時而穆
 帝晏駕。



 哀帝隆和初，童謠曰：「升平不滿斗，隆和那得久！桓公入石頭，陛下徒跣走。」朝廷聞而惡之，改年曰興寧。人復歌曰：「雖復改興寧，亦復無聊生。」哀旁壽崩。升平五年而穆帝崩，「不滿斗」，升平不至十年也。



 海西公太和中，百姓歌曰：「青青御路楊，白馬紫遊韁。汝非皇太子，那得甘露漿？」識者曰：「白者，金行，馬者，國族。紫為奪正之色，明以紫間朱也。」海西公尋廢，其三子並非海西公之子，縊以馬韁。死之明日，南方獻甘露馬。



 太和末，童謠曰：「犁牛耕御路，白門種小麥。」及海西公被
 廢，百姓耕其門以種小麥，遂如謠言。



 海西公初生皇子，百姓歌云：「鳳皇生一雛，天下莫不喜。本言是馬駒，今定成龍子。」其歌甚美，其旨甚微。海西公不男，使左右向龍與內侍接，生子，以為己子。



 桓石民為荊州，鎮上明，百姓忽歌曰「黃曇子」。曲中又曰：「黃曇英，揚州大佛來上明。」頃之而桓石民死，王忱為荊州。黃曇子乃是王忱字也。忱小字佛大，是「大佛來上明」也。



 孝武帝太元末，京口謠曰：「黃雌雞，莫作雄父啼。一旦去毛衣，衣被拉颯棲。」尋而王恭起兵誅王國寶，旋為劉牢之
 所敗，故言「拉颯棲」也。



 會稽王道子於東府造土山，名曰靈秀山。無幾而孫恩作亂，再踐會稽。會稽，道子所封；靈秀，孫恩之字也



 庾楷鎮歷陽，百姓歌曰：「重羅黎，重羅黎，使君南上無還時。」後楷南奔桓玄，為玄所誅。



 殷仲堪在荊州，童謠曰：「芒籠目，繩縛腹。殷當敗，桓當復。」未幾而仲堪敗，桓玄遂有荊州。



 王恭鎮京口，舉兵誅王國寶。百姓謠云：「昔年食白飯，今年食麥麩。天公誅謫汝，教汝捻嚨喉。嚨喉喝復喝，京口敗復敗。」識者曰：「昔年食白飯，言得志也。今年食麥麩，麩
 粗穢，其精已去，明將敗也，天公將加譴謫而誅之也。捻嚨喉，氣不通，死之祥也。敗復敗，丁寧之辭也。」恭尋死，京都又大行亥疾，而喉並喝焉。



 王恭在京口，百姓間忽云；「黃頭小兒欲作賊，阿公在城，下指縛得。」又云：「黃頭小人欲作亂，賴得金刀作籓扞。」黃字上恭字頭也，小人恭字下也，尋如謠言者焉。



 安帝隆安中，百姓忽作《懊憹》之歌，其曲曰：「草生可攬結，女兒可攬擷。」尋而桓玄篡位，義旗以三月二日掃定京都，誅之。玄之宮女及逆黨之家子女妓妾悉為軍賞，東及甌越，北流淮泗，皆人有所獲。故言時則草可結，事則
 女可擷也。



 桓玄既篡，童謠曰：「草生及馬腹，烏啄桓玄目。」及玄敗，走至江陵，時正五月中，誅如其期焉。



 安帝義熙初，童謠曰：「官家養蘆化成荻，蘆生不止自成積。」其時官養盧龍，寵以金紫，奉以名州，養之極也。而龍不能懷我好音，舉兵內伐，遂成仇敵也。「蘆生不止自成積」，及盧龍之敗，斬伐其黨，猶如草木以成積也。



 盧龍據廣州，人為之謠曰：「蘆生漫漫竟天半。」後擠上流數州之地，內逼京輦，應「天半」之言。



 義熙二年，小兒相逢於道，輒舉其兩手曰「盧健健」，次曰「
 斗歎斗歎」，末曰「翁年老翁年老」。當時莫知所謂。其後盧龍內逼，舟艦蓋川，「健健」之謂也。既至查浦，屢剋期欲與官斗，「斗歎」之應也。「翁年老」，群公有期頤之慶，知妖逆之徒自然消殄也。其時復有謠言曰；「盧橙橙，逐水流，東風忽如起，那得入石頭！」盧龍果敗，不得入石頭也。



 昔溫嶠令郭景純卜己與庾亮吉兇，景純云：「元吉。」嶠語亮曰：「景純每筮是，不敢盡言。吾等與國家同安危，而曰『元吉』，是事有成也。」於是協同討滅王敦。



 苻堅初，童謠云：「阿堅連牽三十年，後若欲敗時，當在江湖邊。」及堅在位凡三十年，敗於淝水，是其應也。又謠語
 云：「河水清復清，苻堅死新城。」及堅為姚萇所殺，死於新城。復謠歌云：「魚羊田升當滅秦。」識者以為「魚羊，鮮也；田升，卑也，堅自號秦，言滅之者鮮卑也。」其群臣諫堅，令盡誅鮮卑，堅不從。及淮南敗還，初為慕容沖所攻，又為姚萇所殺，身死國滅。



 毛蟲之孽



 武帝太康六年，南陽獻兩足猛獸，此毛蟲之孽也。識者為其文曰：「武形有虧，金獸失儀，聖主應天，期異何為！」言兆亂也。京房《易傳》曰：「足少者，下不勝任也。」干寶以為：「獸者陰精，居于陽，金獸也。南陽，火名也。金精入火而失其
 形，王室亂之妖也。」六，水數，言水數既極，火慝得作，而金受其敗也。至元康九年，始殺太子，距此十四年。二七十四，火始終相乘之數也。自帝受命，至愍懷之廢，凡三十五年焉。



 太康七年十一月丙辰，四角獸見于河間，河間王顒獲以獻。天戒若曰，角，兵象也，四者，四方之象，當有兵亂起於四方。後河間王遂連四方之兵，作為亂階，殆其應也。



 懷帝永嘉五年，蝘鼠出延陵。郭景純筮之曰：「此郡東之縣，當有妖人欲稱制者，亦尋自死矣。」其後吳興徐馥作亂，殺太守袁琇，馥亦時滅，是其應也。



 成帝咸和六年正月丁巳，會州郡秀孝於樂賢堂，有麏見於前，獲之。孫盛以為吉祥。夫秀孝，天下之彥士；樂賢堂，所以樂養賢也。自喪亂以後，風教陵夷，秀孝策試，乏四科之實。麏興於前，或斯故乎？



 哀帝隆和元年十月甲申，有麈入東海第。百姓讙言曰：「麈入東海第」，識者怪之。及海西廢為東海王，乃入其第。



 孝武太元十三年四月癸巳，祠廟畢，有兔行廟堂上。天戒若曰，兔，野物也，而集宗廟之堂，不祥莫之甚焉。



 犬禍



 公孫文懿家有犬，冠幘絳衣上屋，此犬禍也。屋上，亢陽
 高危之地。天戒若曰，亢陽無上，偷自尊高，狗而冠者也。及文懿自立為燕王，果為魏所滅。京房《易傳》曰：「君不正，臣欲篡，厥妖狗出朝門。」



 魏侍中應璩在直廬，欻見一白狗出門，問眾人，無見者。踰年卒，近犬禍也。



 吳諸葛恪征淮南歸，將朝會，犬銜引其衣。恪曰：「犬不欲我行乎？」還坐。有頃復起，犬又銜衣，乃令逐犬，遂升車，入而被害。



 武帝太康九年，幽州有犬，鼻行地三百餘步。天戒若曰，是時帝不思和嶠之言，卒立惠帝，以致衰亂，是言不從之罰也。



 惠帝元康中，吳郡婁縣人家聞地中有犬子聲，掘之，得雌雄各一。還置窟中，覆以磨石，經宿失所在。天戒若曰，帝既衰弱，籓王相譖，故有犬禍。



 永興元年，丹陽內史朱逵家犬生三子，皆無頭。後逵為揚州刺史曹武所殺。



 孝懷帝永嘉五年，吳郡嘉興張林家狗人言云：「天下人餓死。」於是果有二胡之亂，天下饑荒焉。



 愍帝建興元年，狗與豬交。案《漢書》，景帝時有此，以為悖亂之氣，亦犬豕禍也。犬，兵革之占也。豕，北方匈奴之象。逆言失聽，異類相交，必生害也。餓而帝沒于胡，是其應
 也。



 元帝太興中，吳郡太守張懋聞齋內床下犬聲，求而不得。既而地自坼，見有二犬子，取而養之，皆死。尋而懋為沈充所害。京房《易傳》曰：「讒臣在側，則犬生妖。」



 太興四年，廬江灊縣何旭家忽聞地中有犬子聲，掘之得一母犬，青釐色，狀甚羸瘦，走入草中，不知所在。視其處有二犬子，一雄一雌，哺而養之，雌死雄活。及長為犬，善噬獸。其後旭里中為蠻所沒。



 安帝隆安初，吳郡治下狗恒夜吠，聚高橋上，人家狗有限而吠聲甚眾。或有夜覘視之云：「一狗假有兩三頭，皆
 前向亂吠。」無幾，孫恩亂於吳會焉。是時輔國將軍孫無終家于既陽，地中聞犬子聲，尋而地斥，有二犬子，皆白色，一雄一雌，取而養之，皆死。後無終為桓玄所誅滅。案《尸子》曰：「地中有犬，名曰地狼。」《夏鼎志》曰；「掘地得犬，名曰賈。」此蓋自然之物，不應出而出，為犬禍也。



 桓玄將拜楚王，已設拜席，群官陪位。玄未及出，有狗來便其席，莫不驚怪。玄性猜暴，竟無言者，逐狗改席而已。天戒若曰，桓玄無德而叨竊大位，故犬便其席，示其妄據之甚也。八十日玄敗亡焉。



 白眚白祥



 魏明帝青龍三年正月乙亥，隕石于壽光。案《左氏傳》「隕石，星也」，劉歆說曰：「庶眾惟星隕於宋者，象宋襄公將得諸侯而不終也。」秦始皇時有隕石，班固以為：「石，陰類也。又白祥，臣將危君。」是後宣帝得政云。



 武帝太康五年五月丁巳，隕石於溫及河陽各二。六年正月，隕石於溫，三。



 成帝咸和八年五月，星隕于肥鄉，一。九年正月，隕石于涼州，二。



 吳孫亮五鳳二年五月，陽羨縣離里山大石自立。案京房《易傳》曰「庶士為天子之祥也」，其說曰：「石立於山同姓，
 平地異姓。」干寶以為「孫皓承廢故之家得位，其應也。」或曰孫休見立之祥也。



 武帝太康十年，洛陽宮西宜秋里石生地中，始高三尺，如香鈩形，後如傴人，槃薄不可掘。案劉向說，此白眚也。明年宮車晏駕，王室始騷，卒以亂亡。京房《易傳》曰：「石立如人，庶士為天下雄。」此近之矣。



 惠帝元康五年十二月，有石生于宜年里。永康元年，襄陽郡上言，得鳴石，撞之，聲聞七八里。太安元年，丹陽湖熟縣夏架湖有大石，浮二百步而登岸，民驚噪相告曰：「石來。」干寶曰：「尋有石冰入建鄴。」



 車騎大將軍、東嬴王騰自并州遷鎮鄴，行次真定。時久積雪，而當門前方數丈獨消釋，騰怪而掘之，得玉馬，高尺許，口齒缺。騰以馬者國姓，上送之，以為瑞。然馬無齒則不得食，妖祥之兆，衰亡之徵。案占，此白祥也。是後騰為汲桑所殺，而天下遂亂。



 武帝泰始八年五月，蜀地雨白毛，此白祥也。時益州刺史皇甫晏伐汶山胡，從事何旅固諫，不從，牙門張弘等困眾之怨，誣晏謀逆，害之。京房《易傳》曰：「前樂後憂，厥妖天雨羽。」又曰：「邪人進，賢人逃，天雨毛。」其《易妖》曰：「天雨毛羽，貴人出走。」三占皆應。



 惠帝永寧元軍，齊王冏舉義軍。軍中有小兒，出於襄城繁昌縣，年八歲，髮體悉白，頗能卜，於《洪範》，白祥也。



 成帝咸康初，地生毛，近白祥也。孫盛以為人勞之異也。是後石季龍滅而中原向化，將相皆甘心焉。於是方鎮屢革，邊戍仍遷，皆擁帶部曲，動有萬數。其間征伐征賦，役無寧歲，天下勞擾，百姓疲怨。



 咸康三年六月，地生毛。



 孝武太元二年五月，京都地生毛，至四年而氐賊次襄國，圍彭城，向廣陵，征戍仍出，兵連年不解。



 太元十四年四月，京都地生毛。是時苻堅滅後，經略多
 事，人勞之應也。十七年四月，地生毛。



 安帝隆安四年四月乙未，地生毛，或白或黑。元興三年五月，江陵地生毛。是後江陵見襲，交戰者數矣。



 義熙三年三月，地生白毛。十年三月地生毛。明年，王旅西討司馬休之。又明年，北掃關洛。



 木沴金



 魏齊王正始末，河南尹李勝治聽事，有小材激墮，楇受
 符吏石彪頭，斷之，此木沴金也。勝後旬日而敗。



 惠帝元康八年五月，郊禖壇石中破為二，此木沴金也。郊禖壇者，求子之神位，無故自毀，太子將危之象也。明年愍懷廢死。



 孝武帝太元十年四月，謝安出鎮廣陵，始發石頭，金鼓無故自破。此木沴金之異也，天意也。天戒若曰，安徒揚經略之聲，終無其實，鉦鼓不用之象也。月餘，以疾還而薨。



 《傳》曰：「視之不明，是謂不哲，厥咎舒，厥罰恒燠，厥極疾。時則有草妖，時則有蠃蟲之孽，時則有羊禍，時則有目痾，
 時則有赤眚赤祥。惟水沴火。」視之不明，是謂不哲。哲，知也。《詩》云：「爾德不明，以亡陪亡卿。不明爾德，以亡背亡側。」言上不明，暗昧蔽惑，則不能知善惡，親近習，長同類，亡功者受賞，有罪者不殺，百官廢亂，失在舒緩，故其咎舒也。盛夏日長，暑以養物，政弛緩，故其罰常燠也。燠則冬溫，春夏不和，傷病疾人，其極疾也。誅不行則霜不殺草，繇臣下則殺不以時，故有草妖。凡妖，貌則以服，言則以詩，聽則以聲。視不以色者，五色，物之大分也，在於眚祥，故聖人以為草妖，失物柄之明者也。溫燠生蟲，故有蠃蟲之孽，謂螟螣之類當死不死，當生而不生，或多於
 故而為災也。劉歆以為屬思心不容。於《易》，剛而苞柔為《離》，《離》為火，為目。羊上角下蹄，剛而苞柔，羊大目而不精明，視氣毀，故有羊禍。一日，暑歲羊多疫死，及為怪，亦是也。及人，則多病目者，故有目痾。火色赤，故有赤眚赤祥。凡視傷者，病火氣；火氣傷，則水沴之。其極疾者順之，其福曰壽。劉歆《視傳》曰有羽蟲之孽，雞禍。說以為於天文南方朱張為鳥星，故為羽蟲。禍亦從羽，故為雞。雞於《易》自在《巽》，說非是。



 庶徵之恒燠，劉向以為《春秋》無冰也。小燠不書，無冰然後書，舉其大者也。京房《易傳》曰：「祿不遂行茲謂欺，廝咎燠。其燠，雨雲四至而溫。臣安祿樂逸茲謂亂，
 燠而生蟲。知罪不誅茲謂舒，其燠，夏則暑殺人，冬則物華實。重過不誅茲謂亡徵，其咎當寒而燠盡六日也。」



 吳孫亮建興元年九月，桃李華，孫權世政煩賦重，人凋於役。是時諸葛恪始輔政，息校官，原逋責，除關梁，崇寬厚，此舒緩之應也。一說桃李寒華為草妖，或屬華孽。



 魏少帝景元三年十月，桃李華。時少帝深樹恩德，事崇優緩，此其應也。



 惠帝元康二年二月，巴西郡界草皆生華，結子如麥，可食。時帝初即位，楚王瑋矯詔誅汝南王亮及太保衛瓘，帝不能察。今非時草結實，此恒燠寬舒之罰。



 穆帝永和九年十二月，桃李華，是時簡文輔政，事多馳略，舒緩之應也。



 草妖



 漢獻帝建安二十五年春正月，魏武帝在洛陽起建始殿，伐濯龍樹而血出，又掘徙梨，根傷亦血出。帝惡之，遂寢疾，是月崩。蓋草妖，又赤祥，是歲魏文帝黃初元年也。



 吳孫亮五鳳元年六月，交止稗草化為稻。昔三苗將亡，五穀變種，此草妖也。其後亮廢。



 蜀劉禪景耀五年，宮中大樹無故自折。譙周憂之，無所與言，乃書柱曰：「眾而大，其之會。具而授，若何復。」言曹者
 眾也，魏者大也，眾而大，天下其當會也。具而授，如何復有立者乎？蜀果亡，如周言，此草妖也。



 吳孫皓天璽元年，吳郡臨平湖自漢末穢塞，是時一夕忽開除無草。長老相傳：此湖塞，天下亂；此湖開，天下平。吳尋亡而九服為一。



 天紀三年八月，建鄴有鬼目菜於工黃狗家生，依緣棗樹，長丈餘，莖廣四寸，厚二分。又有賣菜生工吳平家，高四尺，如枇杷形，上圓，徑一尺八寸，莖廣五寸，兩邊生葉，綠色。東觀案圖，名鬼目作芝萆，賣菜作平慮，遂以狗為侍芝郎，平為平慮郎，皆銀印青綬。干寶曰：明年平吳，王
 浚止船正得平渚，姓名顯然，指事之徵也。黃狗者，吳以土運承漢，故初有黃龍之瑞。及其季年，而有鬼目之妖託黃狗之家。黃稱不改，而貴賤大殊，天道精微之應敢也。



 惠帝元康二年春，巴西郡界竹生花，紫色，結實如麥，外皮青，中赤白，味甘。



 元康九年六月庚子，有桑生東宮西廂，日長尺餘，甲辰枯死。此與殷太戊同妖，太子不能悟，故至廢戮也。班固稱「野木生朝而暴長，小人將暴居大臣之位，危國亡家之象，朝將為墟也。」是後孫秀、張林用事，遂至大亂。



 永康元年四月，立皇孫臧為皇太孫。五月甲子，就東宮，
 桑又生於西廂。明年，趙王倫篡位，鴆殺臧，此與愍懷同妖也。是月，壯武國有桑化為柏，而張華遇害。壯武，華之封邑也。



 孝懷帝永嘉二年冬，項縣桑樹有聲如解材，人謂之桑樹哭。案劉向說，「桑者喪也」，又為哭聲，不祥之甚。是時京師虛弱，胡寇交侵，東海王越無衛國之心，四年冬季而南出，五年春薨于此城。石勒邀其眾，圍而射之，王公以下至眾庶，死者十餘萬人。又剖越棺，焚其屍。是敗也，中原無所請命，洛京亦尋覆沒，桑哭之應也。



 六年五月，無錫縣有四株茱萸樹，相樛而生，狀若連理。
 先是，郭景純筮延陵蝘鼠，遇《臨》之《益》，曰：「後當復有妖樹生，若瑞而非，辛螫之木也，儻有此，東西數百里必有作逆者。」及此木生，其後徐馥果作亂，亦草妖也。郭又以為「木不曲直」。其七月，豫章郡有樟樹久枯，是月忽更榮茂，與漢昌邑枯社復生同占。是懷愍淪陷之徵，元帝中興之應也。



 明帝太寧元年九月，會稽剡縣木生如人面。是後王敦稱兵作逆，禍敗無成。昔漢哀成之世並有此妖，而人貌備具，故春禍亦大。今此但如人面而已，故其變也輕矣。



 成帝咸和六年五月癸亥，曲阿有柳樹枯倒六載，是日
 忽復起生，至九年五月甲戌，吳縣吳雄家有死榆樹，是日因風雨起生，與漢上林斷柳起生同象。初，康帝為吳王，于時雖改封瑯邪，而猶食吳郡為邑，是帝越正體饗國之象也。曲阿先亦吳地，象見吳邑雄之舍，又天意乎！



 哀帝興寧三年五月癸卯，廬陵西昌縣修明家有僵栗樹，是日忽復起生。時孝武年始四歲，俄而哀帝崩，海西即位，未幾而廢，簡文越自籓王，入纂大業，登阼享國，又不踰二年，而孝武嗣統。帝諱昌明，識者竊謂西昌修明之祥，帝諱實應焉。是亦與漢宣帝同象也。



 海西太和元年，涼州楊樹生松。天戒若曰，松者不改柯
 易葉，楊者柔脆之木，今松生於楊，豈非永久之業將集危亡之地邪？是時張天錫稱雄於涼州，尋而降苻堅。



 孝武太元十四年六月，建寧郡銅樂縣枯樹斷折，忽然自立相屬。京房《易傳》曰：「棄正作淫，厥妖木斷自屬。妃后有專，木仆反立。」是時正道多僻，其後張夫人專寵，及旁崩，兆庶歸咎張氏焉。



 安帝元興三年，荊、江二州界竹生實，如麥。



 義熙二年九月，揚武將軍營士陳蓋家有苦賣菜，莖高四尺六寸，廣三尺二寸，厚三寸，亦草妖也。此殆與吳終同象。識者以為苦賣者，買勤苦也。自後歲歲征討，百姓
 勞苦，是買苦也。十餘年中，姚泓滅，兵始戢，是苦賣之應也。



 義熙中，宮城上及御道左右皆生蒺藜，亦草妖也。蒺藜有刺，不可踐而行。生宮墻及馳道，天戒若曰，人君不聽政，雖有宮室馳道，若空廢也，故生蒺藜。



 羽蟲之孽



 魏文帝黃初四年五月，有鵜鶘鳥集靈芝池。案劉向說，此羽蟲之孽，又青祥也。詔曰：「此詩人所謂污澤者也。《曹詩》『刺共公遠君子近小人』，今豈有賢智之士處于下位，否則斯鳥何為而至哉！其博舉天下俊德茂才獨行君
 子，以答曹人之刺。」於是楊彪、管寧之徒咸見薦舉，些所謂睹妖知懼者也。然猶不能優容亮直而多溺偏私矣。京房《易傳》曰「辟退有德，厥妖水鳥集於國中」。



 黃初元年，未央宮中又有燕生鷹，口爪俱赤，此與商紂、宋隱同象。



 景初元年，又有燕生巨鷇於衛國李蓋家，形若鷹，吻似燕，此羽蟲之孽，又赤眚也。高堂隆曰：「此魏室之大異，宜防鷹揚之臣於蕭墻之內。」其後宣帝起誅曹爽，遂有魏室。



 漢獻帝建安二十三年，禿鶖鳥集鄴宮文昌殿後池。明
 年，魏武王薨。魏文帝黃初三年，又集雒陽芳林園池。七年，又集。其夏，文帝崩。景初末，又集芳林園池。已前再至，輒有大喪，帝惡之。其年，明帝崩。



 蜀劉禪建興九年十月，江陽至江州有鳥從江南飛渡江北，不能達，墮水死者以千數。是時諸葛亮連年動眾，志吞中夏，而終死渭南，所圖不遂。又諸將分爭，頗喪徒旅，鳥北飛不能達墮水死者，皆有其象也。亮竟不能過渭，又其應乎！此與漢時楚國烏鬥墮泗水粗類矣。



 景初元年，陵霄闕始構，有鵲巢其上。鵲體白黑雜色，此羽蟲之孽，又白黑祥也。帝以問高堂隆，對曰：「《詩》云『惟鵲有巢，惟鳩居之』，今興起宮室而鵲來巢，此宮室未成身不得居之象也。天戒若曰，宮室未成，將有他姓制御之，不可不深慮。」於是帝改顏動色。



 吳孫權赤烏十二年四月，有兩烏銜鵲墮東館，權使領丞相朱據燎鵲以祭。案劉歆說，此羽蟲之孽，又黑祥也。視不明、聽不聰之罰也。是時權意溢德衰，信讒好殺，二子將危，將相俱殆，睹妖不悟，加之以燎，昧道之甚者也。明年，太子和廢，魯王霸賜死，朱據左遷，陸議憂卒，是其
 應也。東館，典教之府；鵲墮東館，又天意乎？



 吳孫權太元二年正月，封前太子和為南陽王，遣之長沙，有鵲巢其帆檣。和故宮僚聞之，皆憂慘，以為檣末傾危，非久安之象。是後果不得其死。



 孫亮建興二年十一月，有大鳥五見於春申，吳人以為鳳皇。明年，改元為五鳳。漢桓帝時有五色大鳥，司馬彪云：「政道衰缺，無以致鳳，乃羽蟲孽耳。」孫亮未有德政，孫峻驕暴方甚，此與桓帝同事也。案《瑞應圖》，大鳥似鳳而為孽者非一，宜皆是也。



 孫皓建衡三年，西苑言鳳皇集，以之改元，義同於亮。



 武帝泰始四年八月，有翟雉飛上閶闔門。天戒若曰，閶闔門非雉所止，猶殷宗雉登鼎耳之戒也。



 惠帝永康元年，趙王倫既篡，京師得異鳥，莫能名。倫使人持出，周旋城邑市以問人。積日，宮西有小兒見之，遂自言曰：「服留鳥翳。」持者即還白倫，倫使更求，又見之，乃將入宮，密籠鳥，并閉小兒戶中，明日視之，悉不見。此羽蟲之孽。時趙王倫有目瘤之疾，言服留者，謂倫留將服其罪也。尋而倫誅。



 趙王倫篡位，有鶉入太極殿，雉集東堂。天戒若曰，太極東堂皆朝享聽政之所，而鶉雉同日集之者，趙王倫不
 當居此位也。《詩》云：「鵲之強強，鶉之奔奔，人之無良，我以為君。」其此之謂乎！尋而倫誅。



 孝懷帝永嘉元年二月，洛陽東北步廣里地陷，有蒼白二色鵝出，蒼者飛翔沖天，白者止焉。此羽蟲之孽，又黑白祥也。陳留董養曰：「步廣，周之狄泉，盟會地也。白者，金色，國之行也。蒼為胡象，其可盡言乎？」是後，劉元海、石勒相繼亂華。



 明帝太寧三年八月庚戌，有大鳥二，蒼黑色，翼廣一丈四尺，其一集司徒府，射而殺之，其一集市北家人舍，亦獲焉。此羽蟲之孽，又黑祥也。及閏月戊子而帝崩，後
 遂有蘇峻、祖約之亂。



 成帝咸和二年正月，有五鷗鳥集殿庭，此又白祥也。是時庾亮茍違眾謀，將召蘇峻，有言不從之咎，故白祥先見也。三年二月，峻果作亂，宮掖焚毀，化為汙萊，此其應也。



 咸康八年七月，有白鷺集殿屋。是時康帝初即位，不永之祥也。後涉再期而帝崩。案劉向曰：「野鳥入處，宮室將空。」此其應也。



 海西初以興守三年二月即位，有野雉集于相風。此羽蟲之孽也。尋為桓溫所廢也。



 孝武帝太元十六年六月，鵲巢太極東頭鴟尾，又巢國子學堂西頭。十八年東宮始成，十九年正月鵲又巢其西門。此殆與魏景初同占。學堂，風教所聚；西頭，又金行之祥。及帝崩後，安皇嗣位，桓玄遂篡，風教乃頹，金行不競之象也。



 安帝義熙三年，龍驤將軍朱猗戍壽陽。婢炊飯，忽有群烏集灶，競來啄敢，婢驅遂不去。有獵狗咋殺兩烏，餘烏因共啄殺狗，又敢其肉，唯餘骨存。此亦羽蟲之孽，又黑祥也。明年六月，猗死，此其應也。



 羊禍



 成帝咸和二年五月，司徒王導廄羊生無後足，此羊禍也。京房《易傳》曰：「足少者，下不勝任也。」明年，蘇峻破京都，導與帝俱幽石頭，僅乃得免，是其應也。



 赤眚赤祥



 公孫文懿時，襄平北市生肉，長圍各數尺，有頭目口喙，無手足而動搖，此赤祥也。占曰：「有形不成，有體不聲，其國滅亡。」文懿尋為魏所誅。



 吳戍將鄧喜殺豬祠神，治畢懸之，忽見一人頭往食肉，喜引弓射中之，咋咋作聲，繞屋三日，近赤祥也。後人白喜謀北叛，闔門被誅。京房《易傳》曰：「山見葆，江于邑，邑有
 兵，狀如人頭，赤色。」



 武帝太康五年四月壬子，魯國池水變赤如血。



 七年十月，河陰有赤雪二頃。此赤祥也。是後四載而帝崩，王室遂亂。



 惠帝元康五年三月，呂縣有流血，東西百餘步，此赤祥也。至元康末，窮凶極亂，僵屍流血之應也。干寶以為「後八載而封雲亂徐州，殺傷數萬人」，是其應也。



 永康元年三月，尉氏雨血。夫政刑舒緩，則有常燠赤祥之妖。此歲正月，送愍懷太子，幽于許宮。天戒若曰，不宜緩恣姦人，將使太子冤死。惠帝愚眊不寤，是月愍懷遂
 斃。於是王室成釁，禍流天下。淖齒殺齊湣王日，天雨血霑衣。天以告也，此之謂乎？京房、《易傳》曰：「歸獄不解，茲謂追非，厥咎天雨血。茲謂不親，下有惡心，不出三年，無其宗。」又曰：「佞人祿，功臣戮，天雨血也。」



 愍帝建興元年十二月，河東地震，雨肉。四年十二月丙寅，丞相府斬督運令史淳于伯，血逆流上柱二丈三尺，此赤祥也。是時，後將軍褚裒鎮廣陵，丞相揚聲北伐，伯以督運稽留及役使贓罪，依軍法戮之。其息訴稱：「督運事訖，無所稽乏，受賕役使，罪不及死。兵家之勢，先聲後實，實是屯戍，非為征軍。自四年已來，運
 漕稽停，皆不以軍興法論。」僚佐莫之理。及有變，司直彈劾眾官，元帝不問，遂頻旱三年。干寶以為冤氣之應也。郭景純曰：「血者水類，同屬於《坎》。《坎》為法象，水平潤下，不宜逆流。此政有咎失之徵也。」



 劉聰偽建元元年正月，平陽地震，其崇明觀陷為池，水赤如血，赤氣至天，有赤龍奮迅而去。流星起于牽牛，入紫微，龍形委蛇，其光照地，落于平陽北十里。視之則肉，臭聞于平陽。長三十步，廣二十七步。肉旁常有哭聲，晝夜不止。數日，聰后劉氏產一蛇一獸，各害人而走。尋之不得，頃之見於隕肉之旁。是時，劉聰納劉殷三女，並為
 其後。天戒若曰，聰既自稱劉姓，三後又俱劉氏，逆骨肉之綱，成人倫之則。隕肉諸妖，其眚亦大。俄而劉氏死，哭聲自絕矣。



\end{pinyinscope}