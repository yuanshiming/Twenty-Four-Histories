\article{載記第十三 苻堅上}

\begin{pinyinscope}
苻堅
 \gezhu{
  上}



 苻堅，字永固，一名文玉，雄之子也。祖洪，從石季龍徙鄴，家于永貴里。其母茍氏嘗游漳水，祈子於西門豹祠，其夜夢與神交，因而有孕，十二月而生堅焉。有神光自天燭其庭。背有赤文，隱起成字，曰「草付臣又土王咸陽。」臂垂過膝，目有紫光。洪奇而愛之，名曰堅頭。年七歲，聰敏好施，舉止不踰規矩。每侍洪側，輒量洪舉措，取與不失
 機候。洪每曰：「此兒姿貌瑰偉，質性過人，非常相也。」高平徐統有知人之鑒，遇堅於路，異之，執其手曰：「苻郎，此官之御街，小兒敢戲于此，不畏司隸縛邪？」堅曰：「司隸縛罪人，不縛小兒戲也。」統謂左右曰：「此兒有霸王之相。」左右怪之，統曰：「非爾所及也。」後又遇之，統下車屏人，密謂之曰：「苻郎骨相不恒，後當大貴，但僕不見，如何！」堅曰：「誠如公言，不敢忘德。」八歲，請師就家學。洪曰：「汝戎狄異類，世知飲酒，今乃求學邪！」欣而許之。



 健之入關也，夢天神遣使者朱衣赤冠，命拜堅為龍驤將軍，健翌日為壇於曲沃以授之。健泣謂堅曰：「汝祖昔受此號，今汝復為神明
 所命，可不勉之！」堅揮劍捶馬，志氣感厲，士卒莫不憚服焉。性至孝，博學多才藝，有經濟大志，要結英豪，以圖緯世之宜。王猛、呂婆樓、強汪、梁平老等並有王佐之才，為其羽翼。太原薛贊、略陽權翼見而驚曰：「非常人也！」



 及苻生嗣偽位，贊、翼說堅曰：「今主上昏虐，天下離心。有德者昌，無德受殃，天之道也。神器業重，不可令他人取之，願君王行湯、武之事，以順天人之心。」堅深然之，納為謀主。生既殘虐無度，梁平老等亟以為言，堅遂弒生，以偽位讓其兄法。法自以庶孽，不敢當。堅及母茍氏並慮眾心未服，難居大位，群僚固請，乃從之。以升平元年僭稱大
 秦天王，誅生幸臣董龍、趙韶等二十餘人，赦其境內，改元曰永興。追謚父雄為文桓皇帝，尊母茍氏為皇太后，妻茍氏為皇后，子宏為皇太子。兄法為使持節、侍中、都督中外諸軍事、丞相、錄尚書，從祖侯為太尉，從兄柳為車騎大將軍、尚書令，封弟融為陽平公，雙河南公，子丕長樂公，暉平原公，熙廣平公，睿鉅鹿公。李威為衛將軍、尚書左僕射；梁平老為右僕射；強汪為領軍將軍；仇騰為尚書，領選；席寶為丞相長史、行太子詹事；呂婆樓為司隸校尉；王猛、薛贊為中書侍郎；權翼為給事黃門侍郎，與猛、讚並掌機密。追復魚遵、雷弱兒、毛貴、王墮、梁
 楞、梁安、段純、辛牢等本官，以禮改葬之，其子孫皆隨才擢授。初，堅母以法長而賢，又得眾心，懼終為變，至此，遣殺之。堅性仁友，與法決於東堂，慟哭嘔血，贈以本官，謚曰哀，封其子陽為東海公，敷為清河公。於是脩廢職，繼絕世，禮神祗，課農桑，立學校，鰥寡孤獨高年不自存者，賜穀帛有差，其殊才異行、孝友忠義、德業可稱者，令在所以聞。



 其將張平以并州叛，堅率眾討之，以其建節將軍鄧羌為前鋒，率騎五千據汾上。堅至銅壁，平盡眾拒戰，為羌所敗，獲其養子蠔，送之，平懼，乃降于堅。堅赦其罪，署為右將軍，蠔武賁中郎將，加廣武將軍，徙其所部
 三千餘戶于長安。



 堅自臨晉登龍門，顧謂其群臣曰：「美載山河之固！婁敬有言，『關中四塞之國』，真不虛也。」權翼、薛贊對曰：「臣聞夏、殷之都非不險也，周、秦之眾非不多也，終於身竄南巢，首懸白旗，軀殘於犬戎，國分於項籍昔何也？德之不脩故耳。吳起有言：『在德不在險。』深願陛下追蹤唐、虞，懷遠以德，山河之固不足恃也。」堅大悅，乃還長安。賜為父後者爵一級，鰥寡高年穀帛有差，丐所過田租之半。是秋，大旱，堅減膳撤懸，金玉綺繡皆散之戎士，後宮悉去羅紈，衣不曳地。開山澤之利，公私共之，偃甲息兵，與境內休息。



 王猛親寵愈密，朝政莫不由之。
 特進樊世，氐豪也，有大勳于苻氏，負氣倨傲，眾辱猛曰：「吾輩與先帝共興事業，而不預時權；君無汗馬之勞，何敢專管大任？是為我耕稼而君食之乎！」猛曰：「方當使君為宰夫，安直耕稼而已。」世大怒曰：「要當懸汝頭於長安城門，不爾者，終不處於世也。」猛言之於堅，堅怒曰：「必須殺此老氐，然後百僚可整。」俄而世入言事，堅謂猛曰：「吾欲以楊璧尚主，璧何如人也？」世勃然曰：「楊璧，臣之婿也，婚已久定，陛下安得令之尚主乎！」猛讓世曰：「陛下帝有海內，而君敢競婚，是為二天子，安有上下！」世怒起，將擊猛，左右止之。世遂醜言大罵，堅由此發怒，命斬之於西
 廄。諸氐紛紜，競陳猛短，堅恚甚，慢罵，或有鞭撻於殿庭者。權翼進曰：「陛下宏達大度，善馭英豪，神武卓犖，錄功舍過，有漢祖之風。然慢易之言，所宜除之。」堅笑曰：「朕之過也。」自是公卿以下無不憚猛焉。



 堅起明堂，繕南北郊，郊祀其祖洪以配天，宗祀其伯健於明堂以配上帝。親耕藉田，其妻茍氏親蠶于近郊。



 堅南游霸陵，顧謂群臣曰：「漢祖起自布衣，廓平四海，佐命功臣孰為首乎？」權翼進曰：「《漢書》以蕭、曹為功臣之冠。」堅曰：「漢祖與項羽爭天下，困於京索之間，身被七十餘創，通中六七，父母妻子為楚所囚。平城之下，七日不火食，賴陳平之謀，太上、妻
 子克全，免匈奴之禍。二相何得獨高也！雖有人狗之喻，豈黃中之言乎！」於是酣飲極歡，命群臣賦詩。大赦，復改元曰甘露。以王猛為侍中、中書令、京兆尹。



 其特進強德，健妻之弟也，昏酒豪橫，為百姓之患。猛捕而殺之，陳尸於市。其中丞鄧羌，性鯁直不撓，與猛協規齊志，數旬之間，貴戚強豪誅死者二十有餘人。於是百僚震肅，豪右屏氣，路不拾遺，風化大行。堅歎曰：「吾今始知天下之有法也，天子之為尊也！」於是遣使巡察四方及戎夷種落，州郡有高年孤寡，不能自存，長史刑罰失中、為百姓所苦，清脩疾惡、勸課農桑、有便於俗，篤學至孝、義烈力田
 者，皆令具條以聞。



 時匈奴左賢王衛辰遣使降於堅，遂請田內地，堅許之。雲中護軍賈雍遣其司馬徐斌率騎襲之，因縱兵掠奪。堅怒曰：「朕方脩魏絳和戎之術，不可以小利忘大信。昔荊吳之戰，事興蠶婦；澆瓜之惠，梁、宋息兵。夫怨不在大，事不在小，擾邊動眾，非國之利也。所獲資產，其悉以歸之。」免雍官，以白衣領護軍，遣使脩和，示之信義。辰於是入居塞內，貢獻相尋。烏丸獨孤、鮮卑沒奕於率眾數萬又降於堅。堅初欲處之塞內，苻融以「匈奴為患，其興自古。比虜馬不敢南首者，畏威故也。今處之於內地，見其弱矣，方當窺兵郡縣，為北邊之害。不
 如徙之塞外，以存荒服之義。」堅從之。



 堅僭位五年，鳳皇集于東闕，大赦其境內，百僚進位一級。初，堅之將為赦也，與王猛、苻融密議於露堂，悉屏左右。堅親為赦文，猛、融供進紙墨。有一大蒼蠅入自牖間，鳴聲甚大，集於筆端，驅而復來。俄而張安街巷市里人相告曰：「官今大赦。」有司以聞。堅驚謂融、猛曰：「禁中無耳屬之理，事何從泄也？」於是敕外窮推之，咸言有一小人衣黑衣，大呼於市曰：「官今大赦。」須臾不見。堅歎曰：「其向蒼蠅乎？聲狀非常，吾固惡之。諺曰：『欲人勿知，莫若勿為。』聲無細而弗聞，事未形而必彰者，其此之謂也。」堅廣脩學官，召郡國學生通
 一經以上充之，公卿已下子孫並遣受業。其有學為通儒、才堪幹事、清脩廉直、孝悌力田者，皆旌表之。於是人思勸勵，號稱多士，盜賊止息，請託路絕，田疇脩闢，帑藏充盈，典章法物靡不悉備。堅親臨太學，考學生經義優劣，品而第之。問難五經，博士多不能對。堅謂博士王實曰：「朕一月三臨太學，黜陟幽明，躬親獎勵，罔敢倦違，庶幾周、孔微言不由朕而墜，漢之二武其可追乎！」實對曰：「自劉石擾覆華畿，二都鞠為茂草，儒生罕有或存，墳籍滅而莫紀，經淪學廢，奄若秦皇。陛下神武撥亂，道隆虞、夏，開庠序之美，弘儒教之風，化盛隆周，垂馨千祀，漢
 之二武焉足論哉！」堅自是每月一臨太學，諸生競勸焉。



 屠各張罔聚眾數千，自稱大單于，寇掠郡縣。堅以其尚書鄧羌為建節將軍，率眾七千討平之。



 時商人趙掇、丁妃、鄒瓫等皆家累千金，車服之盛，擬則王侯，堅之諸公競引之為國二卿。黃門侍郎程憲言於堅曰：「趙掇等皆商販醜豎，市郭小人，車馬衣服僭同王者，官齊君子，為籓國列卿，傷風敗俗，有塵聖化，宜肅明典法，使清濁顯分。」堅於是推檢引掇等為國卿者，降其爵。乃下制：「非命士已上，不得乘車馬於都城百里之內。金銀錦繡，工商、皂隸、婦女不得服之，犯者棄市。」



 興寧三年，堅又改元為
 建元。慕容瑋遣其太宰慕容恪攻拔洛陽，略地至於崤、澠。堅懼其入關，親屯陜城以備之。



 匈奴右賢王曹轂、左賢王衛辰舉兵叛，率眾二萬攻其杏城已南郡縣，屯于馬蘭山。索虜烏延等亦叛堅而通于辰、轂。堅率中外精銳以討之，以其前將軍楊安、鎮軍毛盛等為前鋒都督。轂遣弟活距戰于同官川，安大敗之，斬活並四千餘級，轂懼而降。堅徙其酋豪六千餘戶於長安。進擊烏延，斬之。鄧羌討衛辰，擒之於木根山。堅自驄馬城如朔方，巡撫夷狄，以衛辰為夏陽公以統其眾。轂尋死，分其部落，貳城已西二萬餘落封其長子璽為駱川侯，貳城已東二
 萬餘落封其小子寅為力川侯，故號東、西曹。



 秦、雍二州地震裂，水泉湧出，金象生毛，長安大風震電，壞屋殺人，堅懼而愈修德政焉。



 使王猛、楊安等率眾二萬寇荊州北鄙諸郡，掠漢陽萬餘戶而還。羌斂岐叛堅，自稱益州刺史，率部落四千餘家西依張天錫叛將李儼。堅遣王猛與隴西太守姜衡、南安太守邵羌討斂岐于略陽。張天錫率步騎三萬擊李儼，攻其大夏、武始二郡，克之。天錫將掌據又敗儼諸軍于葵谷，儼懼，遣兄子純謝罪於堅，仍請救。尋而猛攻破略陽，斂岐奔白馬。堅遣楊安與建威王撫率眾會猛以救儼。猛遣邵羌追斂岐，使王撫
 守侯和，姜衡守白石。猛與楊安救枹罕，及天錫將楊遹戰于枹罕東，猛不利。邵羌擒斂岐於白馬，送之長安。天錫遂引師而歸。儼猶憑城未出，猛乃服白乘輿，從數十人，請與相見。儼開門延之，未及設備，而將士續入，遂虜儼而還。堅以其將軍彭越為平西將軍、涼州刺史，鎮枹罕。以儼為光祿勳、歸安侯。



 是歲，苻雙據上邽、苻柳據蒲阪叛于堅，苻庾據陜城、苻武據安定並應之，將共伐長安。堅遣使諭之，各齧梨以為信，皆不受堅命，阻兵自守。堅遣後禁將軍楊成世、左將軍毛嵩等討雙、武，王猛、鄧羌攻蒲阪，楊安、張蠔攻陜城。成世、毛嵩為雙、武所敗，堅
 又遣其武衛王鑒、寧朔呂光等率中外精銳以討之，左衛苻雅、左禁竇衝率羽林騎七千繼發。雙、武乘勝至於榆眉，鑒等擊敗之，斬獲萬五千人。武棄安定，隨雙奔上邽，鑒等攻之。苻柳出挑戰，猛閉壘不應。柳以猛為憚己，留其世子良守蒲阪，率眾二萬，將攻長安。長安去蒲阪百餘里，鄧羌率勁騎七千夜襲敗之，柳引軍還，猛又盡眾邀擊，悉俘其卒，柳與數百騎入於蒲阪。鑒等攻上邽，克之，斬雙、武。猛又尋破蒲阪，斬柳及其妻子，傳首長安。猛屯蒲阪，遣鄧羌與王鑒等攻陷陜城，克之，送庾于長安，殺之。



 太和四年，晉大司馬桓溫伐慕容瑋，次於枋頭。
 瑋眾屢敗，遣使乞師于堅，請割武牢以西之地。堅亦欲與瑋連橫，乃遣其將茍池等率步騎二萬救瑋。王師尋敗，引歸，池乃還。



 是時慕容垂避害奔于堅，王猛言於堅曰：「慕容垂，燕之戚屬，世雄東夏，寬仁惠下，恩結士庶，燕、趙之間咸有奉戴之意。觀其才略，權智無方，兼其諸子明毅有乾藝，人之傑也。蛟龍猛獸，非可馴之物，不如除之。」堅曰：「吾方以義致英豪，建不世之功。且其初至，吾告之至誠，今而害之，人將謂我何！」



 王師既旋，慕容瑋悔割武牢之地，遣使謂堅曰：「頃者割地，行人失辭。有國有家，分災救患，理之常也。」堅大怒，遣王猛輿建威梁成、鄧羌
 率步騎三萬，署慕容垂為冠軍將軍，以為鄉導，攻瑋洛州刺史慕容築於洛陽。瑋遣其將慕容臧率精卒十萬，將解築圍。猛使梁成等以精銳萬人卷甲赴之，大破臧於滎陽。築懼而請降，猛陳師以受之，留鄧羌鎮金墉，猛振旅而歸。



 太和五年，又遣猛率楊安、張蠔、鄧羌等十將率步騎六萬伐瑋。堅親送猛于霸東，謂曰：「今授卿精兵，委以重任，便可從壺關、上黨出潞川，此捷濟之機，所謂捷雷不及掩耳。吾當躬自率眾以繼卿後，於鄴相見。已敕運漕相繼，但憂賊，不煩後慮也。」猛曰：「臣庸劣孤生，操無豪介，蒙陛下恩榮，內侍帷幄，出總戎旅，藉宗廟之靈，
 稟陛下神算，殘胡不足平也。願不煩鑾軫，冒犯霜露。臣雖不武，望克不淹時。但願速敕有司，部置鮮卑之所。」堅大悅。於是進師。楊安攻晉陽。猛攻壺關，執瑋上黨太守慕容越，所經郡縣皆降于猛，猛留屯騎校尉茍萇戍壺關。會楊安攻晉陽，為地道，遣張蠔率壯士數百人入其城中，大呼斬關，猛、安遂入晉陽，執瑋並州刺史慕容莊。瑋遣其太傅慕容評率眾四十餘萬以救二城，評憚猛不敢進，屯於潞川。猛留將軍毛當戍晉陽，進師與評相持。遣游擊郭慶以銳卒五千，夜從間道出評營後，傍山起火，燒其輜重，火見鄴中。瑋懼，遣使讓評，催之速戰。猛
 知評賣水鬻薪，有可乘之會，評又求戰，乃陣於渭原而誓眾曰：「王景略受國厚恩，任兼內外，今與諸君深入賊地，宜各勉進，不可退也。願戮力行間，以報恩顧，受爵明君之朝，慶觴父母之室，不亦美乎！」眾皆勇奮，破釜棄糧，大呼競進。猛望評師之眾也，惡之，謂鄧羌曰：「今日之事，非將軍莫可以捷。成敗之機，在斯一舉。將軍其勉之！」羌曰：「若以司隸見與者，公無以為憂。」猛曰：「此非吾之所及也。必以安定太守、萬戶侯相處。」羌不悅而退。俄而兵交，猛召之，羌寢而弗應。猛馳就許之，羌於是大飲帳中，與張蠔、徐成等跨馬運矛，馳入評軍，出入數四，旁若無人，
 搴旗斬將，殺傷甚眾。及日中，評眾大敗，俘斬五萬有餘，乘勝追擊，又降斬十萬，於是進師圍鄴。堅聞之，留李威輔其太子宏守長安，以苻融鎮洛陽，躬率精銳十萬向鄴。七日而至於安陽，過舊閭，引諸耆老語及祖父之事，泫然流涕，乃停信宿。猛潛至安陽迎堅，堅謂之曰：「昔亞夫不出軍迎漢文，將軍何以臨敵而棄眾也？」猛曰：「臣每覽亞夫之事，嘗謂前卻人主，以此而為名將，竊未多之。臣奉陛下神算，擊垂亡之虜，若摧枯拉朽，何足慮也！監國沖幼，鑾駕遠臨，脫有不虞，其如宗廟何！」堅遂攻鄴，陷之。慕容瑋出奔高陽，堅將郭慶執而送之。堅入鄴宮，閱
 其名籍，幾郡百五十七，縣一千五百七十九，戶二百四十五萬八千九百六十九，口九百九十八萬七千九百三十五。諸州郡牧守及六夷渠帥盡降於堅。郭慶窮追餘燼，慕容評奔于高句麗，慶追至遼海，句麗縛評送之。堅散瑋宮人珍寶以賜將士，論功封賞各有差。以王猛為使持節、都督關東六州諸軍事、車騎大將軍、開府儀同三司、冀州牧、鎮鄴；以郭慶為持節、都督幽州諸軍事、揚武將軍、幽州刺史，鎮薊。



 堅自鄴如枋頭，宴諸父老，改枋頭為永昌縣，復之終世。堅至自永昌，行飲至之禮，歌勞止之詩，以饗其群臣。赦慕容瑋及其王公已下，皆徙
 於長安，封授有差。堅於是行禮于辟雍，祀先師孔子，其太子及公侯卿大夫士之元子，皆束脩釋奠焉。徙關東豪傑及諸雜夷十萬戶于關中，處烏丸雜類于馮翊、北地，丁零翟斌于新安，徙陳留、東阿萬戶以實青州。諸因亂流移，避仇遠徙，欲還舊業者，悉聽之。



 晉叛臣袁瑾固守壽春，為大司馬桓溫所圍，遣使請救于堅。堅遣王鑒、張蠔率步騎二萬救之，鑒據洛澗，蠔屯八公山。桓溫遣諸將夜襲鑒、蠔，敗之，鑒、蠔屯慎城。



 初，仇池氐楊世以地降于堅，堅署為平南將軍、秦州刺史、仇池公。既而歸順於晉。世死，子纂代立，遂受天子爵命而絕於堅。世弟統
 驍武得眾，起兵武都，與纂分爭。堅遣其將苻雅、楊安與益州刺史王統率步騎七萬，先取仇池，進圖寧、益。雅等次于鷲陜，纂率眾五萬距雅。晉梁州刺史楊亮遣督護郭寶率騎千餘救之，戰於陜中，為雅等所敗，纂收眾奔還。雅進攻仇池，楊統帥武都之眾降於雅。纂將楊他遣子碩密降于雅，請為內應。纂懼，面縛出降。雅釋其縛，送之長安。以楊統為平遠將軍、南秦州刺史，加楊安都督，鎮仇池。



 先是，王猛獲張天錫將敦煌陰據及甲士五千，堅既東平六州，西擒楊纂，欲以德懷遠，且跨威河右，至是悉送所獲還涼州。天錫懼而遣使謝罪稱籓，堅大悅，即署天錫
 為使持節、散騎常侍、都督河右諸軍事、驃騎大將軍、開府儀同三司、涼州刺史、西域都護、西平公。



 吐谷渾碎奚以楊纂既降，懼而遣使送馬五千匹、金銀五百斤。堅拜奚安遠將軍、漒川侯。



 堅嘗如鄴，狩于西山，旬餘，樂而忘返。伶人王洛叩馬諫曰：「臣聞千金之子坐不垂堂，萬乘之主行不履危。故文帝馳車，袁公止轡；孝武好田，相如獻規。陛下為百姓父母，蒼生所繫，何可盤于游田，以玷聖德。若禍起須臾，變在不測者，其如宗廟何！其如太后何！」堅曰：「善。昔文公悟愆於虞人，朕聞罪於王洛，吾過也。」自是遂不復獵。



 堅聞桓溫廢海西公也，謂群臣曰：「溫前
 敗灞上，後敗枋頭，十五年間，再傾國師。六十歲公舉動如此，不能思愆免退，以謝百姓，方廢君以自悅，將如四海何！諺云『怒其室而作色於父』者，其桓溫之謂乎！」



 堅以境內旱，課百姓區種。懼歲不登，省節穀帛之費，太官、後官減常度二等，百僚之秩以次降之。復魏、晉士籍，使役有常，聞諸非正道，典學一皆禁之。堅臨太學，考學生經義，上第擢敘者八十三人。自永嘉之亂，庠序無聞，及堅之僭，頗留心儒學，王猛整齊風俗，政理稱舉，學校漸興。關、隴清晏，百姓豐樂，自長安至于諸州，皆夾路樹槐柳，二十里一亭，四十里一驛，旅行者取給於途，工商貿販
 於道。百姓歌之曰：「長安大街，夾樹楊槐。下走朱輪，上有鸞栖。英彥雲集，誨我萌黎。」



 是歲，有大風從西南來，俄而晦冥，恒星皆見，又有赤星見于西南。太史令魏延言於堅曰：「於占西南國亡，明年必當平蜀漢。」堅大悅，命秦梁密嚴戎備。乃以王猛為丞相，以苻融為鎮東大將軍。代猛為冀州牧。融將發，堅祖於霸東，奏樂賦詩。堅母茍氏以融少子，甚愛之，比發，三至灞上，其夕又竊如融所，內外莫知。是夜，堅寢于前殿，魏延上言：「天市南門屏內后妃星失明，左右閽寺不見，后妃移動之象。」堅推問知之，驚曰：「天道與人何其不遠！」遂重星官。王猛至長安，加都
 督中外諸軍事，猛辭讓再三，堅不許。



 其後天鼓鳴，有彗星出于尾箕，長十餘丈，名蚩尤旗，經太微，掃東井，自夏及秋冬不滅。太史令張孟言於堅曰：「彗起尾箕，而掃東井，此燕滅秦之象。」因勸堅誅慕容瑋及其子弟。堅不納，更以瑋為尚書，垂為京兆尹，沖為平陽太守。苻融聞之，上疏於堅曰：「臣聞東胡在燕，歷數彌久，逮于石亂，遂據華夏，跨有六州，南面稱帝。陛下爰命六師，大舉征討，勞卒頻年，勤而後獲，非慕義懷德歸化。而今父子兄弟列官滿朝，執權履職，勢傾勞舊，陛下親而幸之。臣愚以為猛獸不可養，狼子野心。往年星異，災起於燕，願少留意，
 以思天戒。臣據可言之地，不容默已。《詩》曰：『兄弟急難』，『朋友好合』。昔劉向以肺腑之親，尚能極言，況於臣乎！」堅報之曰：「汝為德未充而懷是非，立善未稱而名過其實。《詩》云：『德輶如毛，人鮮克舉。』君子處高，戒懼傾敗，可不務乎！今四海事曠，兆庶未寧，黎元應撫，夷狄應和，方將混六合以一家，同有形於赤子，汝其息之，勿懷耿介。夫天道助順，修德則禳災。茍求諸己，何懼外患焉。」



 晉梁州刺史楊亮遣子廣襲仇池，與堅將楊安戰，廣敗績，晉沮水諸戍皆委城奔潰，亮懼而退守磬險，安遂進寇漢川。堅遣王統、朱彤率卒二萬為前鋒寇蜀，前禁將軍毛當、鷹揚
 將軍徐成率步騎三萬入自劍閣。楊亮率巴獠萬餘拒之，戰于青谷，王師不利，亮奔固西城。彤乘勝陷漢中，徐成又攻二劍，克之，楊安進據梓潼。晉奮威將軍、西蠻校尉周虓降于彤。揚武將軍、益州刺史周仲孫勒兵距彤等于綿竹，聞堅將毛當將至成都，仲孫率騎五千奔于南中。安、當進兵，遂陷益州。於是西南夷邛、莋、夜郎等皆歸之。堅以安為右大將軍、益州牧，鎮成都；毛當為鎮西將軍、梁州刺史，鎮漢中；姚萇為寧州刺史、領西蠻校尉；王統為南秦州刺史，鎮仇池。



 蜀人張育、楊光等起兵，與巴獠相應，以叛於堅。晉益州刺史竺瑤、威遠將軍桓石
 虔率眾三萬據墊江。育乃自號蜀王，遣使歸順，與巴獠酋帥張重、尹萬等五萬餘人進圍成都。尋而育與萬爭權，舉兵相持，堅遣鄧羌與楊安等擊敗之，育、光退屯綿竹。安又敗張重、尹萬于成都南，重死之，及首級二萬三千。鄧羌復擊張育、楊光于綿竹，皆害之。桓石虔敗姚萇于墊江，萇退據五城，石虔與竺瑤移屯巴東。



 時有人於堅明光殿大呼謂堅曰：「甲申乙酉，魚羊食人，悲哉無復遺。」堅命執之，俄而不見。秘書監朱彤等因請誅鮮卑，堅不從。遣使巡行四方，觀風俗，問政道，明黜陟，恤孤獨不能自存者。以安車蒲輪徵隱士樂陵王歡為國子祭酒。
 及王猛卒，堅置聽訟觀於未央之南。禁《老》、《莊》、圖讖之學。中外四禁、二衛、四軍長上將士，皆令修學。課後宮，置典學，立內司，以授于掖庭，選閹人及女隸有聰識者署博士以授經。



 遣其武衛茍萇、左將軍毛盛、中書令梁熙、步兵校尉姚萇等率騎十三萬伐張天賜于姑臧。遣尚書朗閻負、梁殊銜命軍前，下書徵天錫。堅嚴飾鹵簿，親餞萇等於城西，賞行將各有差。又遣其秦州刺史茍池、河州刺史李辯、涼州刺史王統，率三州之眾以繼之。閻負等到涼州，天錫自以晉之列籓，志在保境，命斬之，遣將軍馬建出距萇等。俄而梁熙、王統等自清石津攻其將
 梁粲於河會城，陷之。茍萇濟自石城津，與梁熙等會攻纏縮城，又陷之。馬建懼，自楊非退還清塞。天錫又遣將軍掌據率眾三萬，與馬建陣于洪池。茍萇遣姚萇以甲卒三千挑戰，諸將勸據擊之，以挫其鋒，據不從。天錫乃率中軍三萬次金昌。萇、熙聞天錫來逼，急攻據、建，建降於萇，遂攻據，害之，及其軍司席仂。萇進軍入清塞，乘高列陣。天錫又遣司兵趙充哲為前鋒，率勁勇五萬，與萇等戰于赤岸，哲大敗。天錫懼而奔還，至箋請降。萇至姑臧，天錫乘素車白馬，面縛輿櫬，降于軍門。萇釋縛焚櫬，送之于長安，諸郡縣悉降。堅以梁熙為持節、西中郎將、
 涼州刺史，領護西羌校尉，鎮姑臧。徙豪右七千餘戶于關中，五品稅百姓金銀一萬三千斤以賞軍士，餘皆安堵如故。堅封天錫重光縣之東寧鄉二百戶，號歸義侯。初，萇等將征天錫，堅為其立第於長安，至是而居之。



 堅既平涼州，又遣其安北將軍、幽州刺史苻洛為北討大都督，率幽州兵十萬討代王涉翼犍。又遣後將軍俱難與鄧羌等率步騎二十萬東出和龍，西出上郡，與洛會于涉翼犍庭。翼犍戰敗，遁于弱水。苻洛逐之，勢窘迫，退還陰山。其子翼圭縛父請降，洛等振旅而還，封賞有差。堅以翼犍荒俗，未參仁義，令入太學習禮。以翼圭執父
 不孝，遷之於蜀。散其部落於漢鄣邊故地，立尉、監行事，官僚領押，課之治業營生，三五取丁，優復三年無稅租。其渠帥歲終令朝獻，出入行來為之制限。堅嘗之太學，召涉翼犍問曰：「中國以學養性，而人壽考，漠北啖牛羊而人不壽，何也？」翼犍不能答。又問：「卿種人有堪將者，可召為國家用。」對曰：「漠北人能捕六畜，善馳走，逐水草而已，何堪為將！」又問：「好學否？」對曰：「若不好學，陛下用教臣何為？」堅善其答。



 堅以關中水旱不時，議依鄭白故事，發其王侯已下及豪望富室僮隸三萬人，開涇水上源，鑿山起堤，通渠引瀆，以溉岡鹵之田。及春而成，百姓賴其
 利。以涼州新附，復租賦一年。為父後者賜爵一級，孝悌力田爵二級，孤寡高年穀帛有差，女子百戶牛酒，大酺三日。



 遣其尚書令苻丕率司馬慕容瑋、茍萇等步騎七萬寇襄陽。使楊安將樊鄧之眾為前鋒，屯騎校尉石越率精騎一萬出魯陽關，募容垂與姚萇出自南鄉，茍池等與彊駑王顯將勁卒四萬從武當繼進，大會漢陽。師次沔北，晉南中郎將朱序以丕軍無舟楫，不以為虞，石越遂游馬以渡。序大懼，固守中城。越攻陷外郛，獲船百餘艘以濟軍。丕率諸將進攻中城，遣茍池、石越、毛當以眾五萬屯于江陵。晉車騎將軍桓沖擁眾七萬為序聲
 援，憚池等不進，保據上明。兗州刺史彭超遣使上言於堅曰：「晉沛郡太守戴逯以卒數千戍彭城，臣請率精銳五萬攻之，願更遣重將討淮南諸城。」堅於是又遣其後將軍俱難率右將軍毛當、後禁毛盛、陵江邵保等步騎七萬寇淮陰、盱眙。揚武彭超寇鼓城。梁州刺史韋鐘寇魏興，攻太守吉挹于西城。晉將軍毛武生率眾五萬距之，與俱難等相持于淮南。



 先是，梁熙遣使西域，稱揚堅之威德，并以繒彩賜諸國王，於是朝獻者十有餘國。大宛獻天馬千里駒，皆汗血、朱鬣、五色、鳳膺、麟身，及諸珍異五百餘種。堅曰：「吾思漢文之返千里馬，咨嗟美詠。今
 所獻馬，其悉反之，庶克念前王，仿佛古人矣。」乃命群臣作《止馬詩》而遣之，示無欲也。其下以為盛德之事，遠同漢文，於是獻詩者四百餘人。



 是時苻丕久圍襄陽，御史中丞李柔劾丕以師老無功，請徵下廷尉。堅曰：「丕等費廣無成，實宜貶戮。但師已淹時，不可虛然中返，其特原之，令以功成贖罪。」因遣其黃門郎韋華持節切讓丕等，仍賜以劍，曰：「來春不捷者，汝可自裁，不足復持面見吾也。」初，丕之寇襄陽也，將急攻之，茍萇諫曰：「今以十倍之眾，積粟如山，但掠徙荊、楚之人內於許、洛，絕其糧運，使外援不接，糧盡無人，不攻自潰，何為促攻以傷將士之命？」丕
 從之。及堅讓至，眾咸疑懼，莫知所為。征南主簿河東王施進曰：「以大將軍英秀，諸將勇銳，以攻小城，何異洪爐燎羽毛。所以緩攻，欲以計制之。若決一旦之機，可指日而定。今破襄陽，上明自遁，復何所疑！願請一旬之期，以展三軍之勢。如其不捷，施請為戮首。」丕於是促圍攻之。堅將親率眾助丕等，使苻融將關東甲卒會于壽春，梁熙統河西之眾以繼中軍。融、熙並上言，以為未可興師，乃止。



 太元四年，晉兗州刺史謝玄率眾數萬次于泗汭，將救彭城。苻丕陷襄陽，執南中郎將朱序，送于長安，堅署為度支尚書。以其中壘梁成為南中郎將、都督荊、揚
 州諸軍事、荊州刺史，領護南蠻校尉，配兵一萬鎮襄陽，以征南府器杖給之。彭超圍彭城也，置輜重于留城。至是，晉將謝玄遣將軍何謙之、高衡率眾萬餘，聲趣留城，超引軍赴之。戴逯率彭城之眾奔於謝玄，超留其治中徐褒守彭城而復寇盱眙。俱難既陷淮陰，留邵保戍之，與超會師而南。晉將毛武生救魏興，遣前鋒督護趙福、將軍袁虞等將水軍一萬，溯江而上。堅南巴校尉姜宇遣將張紹、仇生等水陸五千距之，戰于南縣，王師敗績。尋而韋鐘攻陷魏興，執太守吉挹。毛當與王顯自襄陽而東，會攻淮南。彭超陷盱眙，獲晉建威將軍、高密內史
 毛璪之，遂攻晉幽州刺史田洛于三阿，去廣陵百里，京都大震，臨江列戍。孝武帝遣征虜將軍謝石率水軍次于塗中，右衛將軍毛安之、游擊將軍河間王曇之次于堂邑，謝玄自廣陵救三阿。毛當、毛盛馳襲安之，王師敗績。玄率眾三萬次于白馬塘，俱難遣其將都顏率騎逆玄，戰于塘西，玄大敗之，斬顏。玄進兵至三阿，與難、超戰，超等又敗，退保盱眙。玄進次石梁，與田洛攻盱眙，難、超出戰，復敗，退屯淮陰。玄遣將軍何謙之、督護諸葛侃率舟師乘潮而上，焚淮橋，又與難等合戰，謙之斬其將邵保，難、超退師淮北。難歸罪彭超，斬其司馬柳渾。堅聞之，
 大怒，檻車徵超下獄，超自殺，難免為庶人。



 堅以毛當為平南將軍、徐州刺史，鎮彭城；毛盛為平東將軍、兗州刺史，鎮胡陸；王顯為平吳校尉、揚州刺史，戍下邳：賞堂邑之功也。又以苻洛為散騎常侍、持節、都督益、寧、西南夷諸軍事、征南大將軍、益州牧，領護西夷校尉，鎮成都，命從伊闕自襄陽溯漢而上。洛，健之兄子也。雄勇多力，而猛氣絕人、堅深忌之，故常為邊牧。洛有征伐之功而未賞，及是遷也，恚怒，謀於眾曰：「孤於帝室，至親也，主上不能以將相任孤，常擯孤於外，既投之西裔，復不聽過京師，此必有伏計，令梁成沈孤於漢水矣。為宜束手就命，
 為追晉陽之事以匡社稷邪？諸君意如何？」其治中平顏妄陳祥瑞，勸洛舉兵。洛因攘袂大言曰：「孤計決矣，沮謀者斬！」於是自稱大將軍、大都督、秦王，署置官司，以平顏輔國將軍、幽州刺史，為其謀主。分遣使者徵兵於鮮卑、烏丸、高句麗、百濟及薛羅、休忍等諸國，並不從。洛懼而欲止，平顏曰：「且宜聲言受詔，盡幽、并之兵出自中山、常山，陽平公必郊迎於路，因而執之，進據冀州，總關東之眾以圖秦、雍，可使百姓不覺易主而大業定矣。」洛從之，乃率眾七萬發和龍，將圖長安。於是關中騷動，盜賊並起。堅遣使數之曰：「天下未一家，兄弟匪他，何為而反？
 可還和龍，當以幽州永為世封。」洛謂使者曰：「汝還白東海王，幽州褊阨，不足容萬乘，須還王咸陽，以承高祖之業。若能候駕潼關者，位為上公，爵歸本國。」堅大怒，遣其左將軍竇衝及呂光率步騎四萬討之，右將軍都貴馳傳詣鄴，率冀州兵三萬為前鋒，以苻融為大都督，授之節度。使石越率騎一萬，自東萊出石徑，襲和龍，海行四百餘里。苻重亦盡薊城之眾會洛，次于中山，有眾十萬。衝等與洛戰于中山，大敗之，執洛及其將蘭殊，送于長安。呂光追斬苻重於幽州，石越克和龍，斬平顏及其黨與百餘人。堅赦蘭殊，署為將軍，徙洛于涼州，徵苻融為
 車騎大將軍、領宗正、錄尚書事。



 洛既平，堅以關東地廣人殷，思所以鎮靜之，引其群臣于東堂議曰：「凡我族類，支胤彌繁，今欲分三原、九嵕、武都、汧、雍十五萬戶於諸方要鎮，不忘舊德，為磐石之宗，於諸君之意如何？」皆曰：「此有周所以祚隆八百，社稷之利也。」於是分四帥子弟三千戶，以配苻丕鎮鄴，如世封諸侯，為新券主。堅送丕於灞上，流涕而別。諸戎子弟離其父兄者，皆悲號哀慟，酸感行人，識者以為喪亂流離之象。於是分幽州置平州，以石越為平州刺史，領護鮮卑中郎將，鎮龍城；大鴻臚韓胤領護赤沙中郎將，移烏丸府于代郡之平城；中
 書令梁讜為安遠將軍、幽州刺史，鎮薊城；毛興為鎮西將軍、河州刺史，鎮枹罕；王騰為鷹揚將軍、並州刺史，領護匈奴中郎將，鎮晉陽；二州各配支戶三千；苻暉為鎮東大將軍、豫州牧，鎮洛陽；苻睿為安東將軍、雍州刺史，鎮蒲阪。



 先是，高陸人穿井得龜，大三尺，背有八卦文，堅命太卜池養之，食以粟，及此而死，藏其骨於太廟。其夜廟丞高虜夢龜謂之曰：「我本出將歸江南，遭時不遇，隕命秦庭。」又有人夢中謂虜曰：「龜三千六百歲而終，終必妖興，亡國之徵也。」



 堅自平諸國之後，國內殷實，遂示人以侈，懸珠簾于正殿，以朝群臣，宮宇車乘，器物服御，悉以
 珠璣、瑯玕、奇寶、珍怪飾之。尚書郎裴元略諫曰：「臣聞堯、舜茅茨，周卑宮室，故致和平，慶隆八百。始皇窮極奢麗，嗣不及孫。願陛下則采椽之不琢，鄙瓊室而不居，敷純風於天下，流休範於無窮，賤金玉，珍穀帛，勤恤人隱，勸課農桑，捐無用之器，棄難得之貨，敦至道以厲薄俗，修文德以懷遠人。然後一軌九州，同風天下，刑措既登，告成東嶽，蹤軒皇以齊美，哂二漢之徙封，臣之願也。」堅大悅，命去珠簾，以元略為諫議大夫。



 鄯善王、車師前部王來朝，大宛獻汗血馬，肅慎貢楛矢，天竺獻火浣布，康居、于闐及海東諸國，凡六十有二王，皆遣使貢其方物。



 初，
 堅母少寡，將軍李威有闢陽之寵，史官載之。至是，堅收起居注及著作所錄而觀之，見其事，慚怒，乃焚其書，大檢史官，將加其罪。著作郎趙泉、車敬等已死，乃止。



 荊州刺史都貴遣其司馬閻振、中兵參軍吳仲等率眾二萬寇竟陵，留輜重於管城，水陸輕進。桓沖遣南平太守桓石虔、竟陵太守郭銓等水陸二萬距之，相持月餘，戰於滶水。振等大敗，退保管城。石虔乘勝攻破之，斬振及仲，俘斬萬七千。



\end{pinyinscope}