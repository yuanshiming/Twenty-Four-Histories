\article{載記第十一 慕容瑋慕容恪陽騖皇甫真}

\begin{pinyinscope}

 慕容瑋慕容恪陽騖皇甫真



 慕容瑋，字景茂，俊第三子也。初封中山王，尋立為太子。及俊死，群臣欲立慕容恪，恪辭曰：「國有儲君，非吾節也。」於是立瑋。升平四年，僭即皇帝位，大赦境內，改元曰建熙，立其母可足渾氏為皇太后。以慕容恪為太宰、錄尚書，行周公事；慕容評為太傅，副贊朝政；慕輿根為太師；慕容垂為河南大都督、征南將軍、兗州牧、荊州刺史，領
 護南蠻校尉，鎮梁國；孫希為安西將軍、并州刺史；傅顏為護軍將軍；其餘封授各有差。



 瑋既庸弱，國事緣委之於恪。慕輿根自恃勛舊，驕傲有無上之心，忌恪之總朝權，將伺隙為亂，乃言於恪曰：「今主上幼沖，母后干政，殿下宜慮楊駿、諸葛元遜之變，思有以自全。且定天下者，殿下之功也，兄亡弟及，先王之成制，過山陵之後，可廢主上為一國王，殿下踐尊位，以建大燕無窮之慶。」恪曰：「公醉乎？何言之勃也！昔曹臧、吳札並於家難之際，猶曰為君非吾節，況今儲君嗣統，四海無虞，宰輔受遺，奈何便有私議！公忘先帝之言乎？」根大懼，陳謝而退。恪以告
 慕容垂，垂勸恪誅之。恪曰：「今新遭大凶，二虜伺隙，山陵未建，而宰輔自相誅滅，恐乖遠近之望，且可容忍之。」根與左衛慕輿乾潛謀誅恪及評，因而纂位。入白可足渾氏及瑋曰：「太宰、太傅將謀為亂，臣請率禁兵誅之，以安社稷。」可足渾氏將從之，瑋曰：「二公國之親穆，先帝所託，終應無此，未必非太師將為亂也。」於是使其侍中皇甫真、護軍傅顏收根等，於禁中斬之，大赦境內。遣傅顏率騎二萬觀兵河南，臨淮而還，軍威甚盛。



 初，俊所署寧南將軍呂護據野王，陰通京師，穆帝以護為前將軍、冀州刺史。俊死，謀引王師襲鄴，事覺，瑋使慕容恪等率眾五
 萬討之。傅顏言於恪曰：「護窮寇假合，王師既臨，則上下喪氣，曾不敢規兵中路，展其螗良之心。此則士卒懾魂，敗亡之驗也。殿下前以廣固天險，守易攻難，故為長久之策。今賊形便不與往同，宜急攻之，以省千金之費。」恪曰：「護老賊，經變多矣。觀其為備之道，未易卒平。今圈之窮城，樵採路絕，內無蓄積，外無彊援，不過十旬，其斃必矣，何必遽殘士卒之命而趣一時之利哉！吾嚴濬圍壘，休養將卒，以重官美貨間而離之。事淹勢窮，其釁易動；我則未勞，而寇已斃。此為兵不血刃，坐以制勝也。」遂列長圍守之。護遣其將張興率勁卒七千出戰，傅顏擊斬
 之。自三月至八月而野王潰，護南奔于晉，悉降其眾。尋復叛歸于瑋，瑋待之如初。因遣傅顏與護率眾據河陰。顏北襲敕勒，大獲而還。護攻洛陽，中流矢而死。將軍段崇收軍北渡，屯于野王。



 瑋遣其寧東慕容忠攻陷滎陽，又遣鎮南慕容塵寇長平。時晉冠軍將軍陳祐戍洛陽，遣使請救，帝遣桓溫援之。



 興寧初，瑋復使慕容評寇許昌、懸瓠、陳城，並陷之，遂略汝南諸郡，徙萬餘戶于幽、冀。瑋豫州刺史孫興上疏，請步卒五千先圖洛陽。瑋納之，遣其太宰司馬悅希軍于盟津，孫興分戍成皋，以為之聲援。尋而陳祐率眾奔陸渾，河南諸壘悉陷于希。慕容恪
 攻陷金墉，害揚威將軍沈勁。以其左中郎將慕容築為假節、征虜將軍、洛州刺史，鎮金墉，慕容垂為都督荊、揚、洛、徐、兗、豫、雍、益、梁、秦等十州諸軍事、征南大將軍、荊州牧，配兵一萬，鎮魯陽。



 時瑋境內多水旱，慕容恪、慕容評並稽首歸政，請遜位還第，曰：「臣以朽闇，器非經國，過荷先帝拔擢之恩，又蒙陛下殊常之遇，猥以輕才，竊位宰錄，不能上諧陰陽，下釐庶政，致使水旱愆和，彞倫失序，轅弱任重，夕惕唯憂。臣聞王者則天建國，辨方正位，司必量才，官惟德舉。台傅之重，參理三光，茍非其人，則靈曜為虧。尸祿貽殃，負乘招悔，由來常道，未之或差。以
 姬旦之勛聖，猶近則二公不悅，遠則管、蔡流言，況臣等寵緣戚來，榮非才授，而可久點天官，塵蔽賢路！是以中年拜表，披陳丹款。聖恩齒舊，未忍遐棄，奄冉偷榮，愆責彌厚。自待罪鼎司，歲餘辰紀；忝冒宰衡，七載于茲。雖乃心經略，而思不周務，至令二方干紀，跋扈未庭，同文之詠，有慚盛漢，深乖先帝託付之規，甚違陛下垂拱之義。臣雖不敏，竊聞君子之言，敢忘虞丘避賢之美，輒循兩疏知止之分，謹送太宰、大司馬、太傅、司徒章綬，惟垂昭許。」瑋曰：「朕以不天，早傾乾覆，先帝所託，唯在二公。二公懿親碩德，勳高魯、衛，翼贊王室，輔導朕躬，宣慈惠和，坐
 而待旦，虔誠夕惕，美亦至矣。故能外掃群凶，內清九土，四海晏如，政和時洽。雖宗廟社稷之靈，抑亦公之力也。今關右有未賓之氐，江、吳有遺燼之虜，方賴謀猷，混寧六合，豈宜虛己謙沖，以違委任之重！王其割二疏獨善之小，以成公旦復袞之大。」恪、評等固請致政，瑋曰：「夫建德者必以終善為名，佐命者則以功成為效。公與先帝開構洪基，膺天明命，將廓夷群醜，紹復隆周之跡。災眚橫流，乾光墜曜。朕以眇躬，猥荷大業，不能上成先帝遺志，致使二虜遊魂，所以功未成也，豈宜沖退。且古之王者，不以天下為榮，憂四海若荷擔，然後仁讓之風行，則
 比屋而可封。今道化未純，鯨鯢未殄，宗社之重，非唯朕身，公所憂也。當思所以寧濟兆庶，靖難敦風，垂美將來，侔蹤周、漢，不宜崇飾常節，以違至公。」遂斷其讓表，恪、評等乃止。



 瑋鐘律郎郭欽奏議以瑋承石季龍水為木德，瑋從之。



 太和元年，瑋遣撫軍慕容厲攻晉太山太守諸葛攸。攸奔于淮南，厲悉陷兗州諸郡，置守宰而還。



 慕容恪有疾，深慮瑋政不在己，慕容評性多猜忌，大司馬之位不能允授人望，乃召瑋兄樂安王臧謂之曰：「今勁秦跋扈，彊吳未賓，二寇並懷進取，但患事之無由耳。夫安危在得人，國興在賢輔，若能推才任忠，和同宗盟，則四
 海不足圖，二虜豈能為難哉！吾以常才，受先帝顧託之重，每欲掃平關、隴，蕩一甌、吳，庶嗣成先帝遺志，謝憂責于當年。而疾固彌留，恐此志不遂，所以沒有餘恨也。吳王天資英傑，經略超時，司馬職統兵權，不可以失人，吾終之後，必以授之。若以親疏次第，不以授汝，當以授沖。汝等雖才識明敏，然未堪多難，國家安危，實在于此，不可昧利忘憂，以致大悔也。」又以告評。月餘而死，其國中皆痛惜之。



 先是，晉南陽督護趙弘以宛降于瑋，瑋遣其南中郎將趙盤自魯陽戍宛。至此，晉右將軍桓豁攻宛，拔之，趙盤退奔魯陽。豁遣輕騎追盤，及於雉城，大戰敗
 之，執盤，戍宛而歸。



 苻堅將苻謏據陜，降于瑋。時有圖書云：「燕馬當飲渭水。」堅恐瑋乘釁入關，大懼，乃盡精銳以備華陰。瑋群下議欲遣兵救謏，因圖關右。慕容評素無經略，又受苻堅間貨，沮議曰：「秦雖有難，未易可圖。朝廷雖明，豈如先帝，吾等經略，又非太宰之匹，終不能平秦也。但可閉關息旅，保寧疆埸足矣。」瑋魏尹慕容德上疏曰：「先帝應天順時，受命革代，方以文德懷遠，以一六合。神功未就，奄忽升遐。昔周文既沒，武王嗣興，伏惟陛下則天比德，揆聖齊功，方闡崇乾基，纂成先志。逆氐僭據關、隴，號同王者，惡積禍盈，自相疑戮，釁起蕭牆，勢分四
 國，投城請援，旬日相尋，豈非凶運將終，數歸有道。兼弱攻昧，取亂侮亡，機之上也。今秦土四分，可謂弱矣。時來運集，天贊我也。天與不取，反受其殃。吳、越之鑒，我之師也。宜應天人之會，建牧野之旗。命皇甫真引并、冀之眾，徑趣蒲阪；臣垂引許、洛之兵，馳解謏圍；太傅總京都武旅，為二軍後繼。飛檄三輔，仁聲先路，獲城即侯，微功必賞，此則鬱概待時之雄，抱志未申之傑，必嶽峙灞上，雲屯隴下。天羅既張，內外勢合，區區僭豎，不走則降，大同之舉，今其時也。願陛下獨斷聖慮，無訪仁人。」瑋覽表大悅，將從之。評固執不許，乃止。苻謏知評、瑋之無遠略，恐
 救師弗至，乃箋於慕容垂、皇甫真曰：「苻堅、王猛皆人傑也，謀為燕患，為日久矣。今若乘機不赴，恐燕之君臣將有甬東之悔。」垂得書，私於真曰：「方為人患者必在於秦，主上富於春秋，未能留心政事，觀太傅度略，豈能抗苻堅、王猛乎？」真曰：「然，繞朝有云，謀之不從可如何！」



 瑋僕射悅綰言於瑋曰：「太宰政尚寬和，百姓多有隱附。《傳》曰，唯有德者可以寬臨眾，其次莫如猛。今諸軍營戶，三分共貫，風教陵弊，威綱不舉，宜悉罷軍封，以實天府之饒，肅明法令，以清四海。」瑋納之。綰既定制，朝野震驚，出戶二十餘萬。慕容評大不平，尋賊綰，殺之。



 晉大司馬桓溫、江
 州刺史桓沖、豫州刺史袁真率眾五萬伐瑋，前兗州刺史孫元起兵應之。溫部將檀玄攻胡陸，執瑋寧東慕容忠。瑋遣其將慕容厲與溫戰于黃墟，厲師大敗，單馬奔還。高平太守徐翻以郡歸順。溫前鋒朱序又破瑋將傅顏于林渚，溫軍大振，次於枋頭。瑋懼，謀奔和龍。慕容垂曰：「不然。臣請擊之，若戰不捷，走未晚也。」乃以垂為使持節、南討大都督，慕容德為征南將軍，率眾五萬距溫，使其散騎侍郎樂嵩乞師於苻堅。堅遣將軍茍池率眾二萬，出自洛陽，師于潁川，外為赴援，內實觀隙，有兼并之志矣。慕容德屯于石門，絕溫糧漕。豫州刺史李邦率州
 兵五千斷溫饋運。溫頻戰不利，糧運復絕，及聞堅師之至，乃焚舟棄甲而退。德率勁騎四千，先溫至襄邑東，伏於澗中，與垂前後夾擊，王師大敗，死者三萬餘人。茍池聞溫班師，邀擊于譙，溫眾又敗，死者萬計。



 垂既有大功，威德彌振，慕容評素不平之。垂又言其將孫蓋等摧鋒陷銳，宜論功超授，評寢而不錄。垂數以為言，頗與評廷爭。可足渾氏素惡垂，毀其戰功，遂與評謀殺垂。垂懼，奔於苻堅。



 先是，瑋使其黃門侍郎梁琛聘于堅。琛還，言於評曰：「秦揚兵講武，運粟陜東，以琛觀之，無久和之理。兼吳王西奔，必有觀釁之計，深宜備之。」評曰：「不然。秦豈可
 受吾叛臣而不懷和好哉！」琛曰：「鄰國相并，有自來矣。況今並稱大號，理無俱存。苻堅機明好斷，納善如流。王猛有王佐之才，銳於進取。觀其君臣相得，自謂千載一時。桓溫不足為慮，終為人患者，其唯王猛乎？。瑋、評不以為虞。皇甫真又陳其事曰：「苻堅雖聘使相尋，託輔車為諭，然抗均鄰敵，勢同戰國，明其甘於取利，無慕善之心，終不能守信存和，以崇久要也。頃來行人累續，兼師出洛川，夷險要害，具之耳目。觀虛實以措奸圖，聽風塵而伺國隙者，寇之常也。又吳王外奔，為之謀主，伍員之禍，不可不慮。洛陽、并州、壺關諸城，並宜增兵益守，以防未兆。」
 瑋召評而謀之。評曰：「秦國小力弱，杖我為援，且苻堅庶幾善道，終不納叛臣之言。不宜輕自擾懼，以動寇心也。」瑋從之。



 俄而堅遣其將王猛率眾伐瑋，攻慕容築於金墉。瑋遣慕容臧率眾救之。臧次滎陽，猛部將梁成、洛州刺史鄧羌與臧戰于石門，臧師敗績，死者萬餘，遂相持於石門。築以救兵不至，以金墉降于猛。梁成又敗慕容臧，斬首三千餘級，獲其將軍楊璩，臧遂城新樂而還。



 桓溫之敗也，歸罪于豫州刺史袁真。真怒，以壽陽降瑋，瑋遣其大鴻臚溫統署真為使持節、散騎常侍、都督淮南諸軍事、征南大將軍、領護南蠻校尉、揚州刺史，封宣城
 公，未至而真、統俱卒。真黨硃輔立真子瑾為建威將軍、豫州刺史，以固壽陽。



 時外則王師及苻堅交侵，兵革不息；內則瑋母亂政，評等貪冒，政以賄成，官非才舉，群下切齒焉。其尚書左承申紹上疏曰：



 臣聞漢宣有言：「與朕共治天下者，其唯良二千石乎！」是以特重此選，必妙盡英才，莫不拔自貢士，歷資內外，用能仁感猛獸，惠致群祥。今者守宰或擢自匹夫兵將之間，或因寵戚，藉緣時會，非但無聞於州閭，亦不經于朝廷。又無考績，黜陟幽明。貪惰為惡，無刑戮之懼；清勤奉法，無爵賞之勤。百姓窮弊，侵賕無已，兵士逋逃，乃相招為賊盜。風頹化替，莫
 相糾攝。且吏多則政煩，由來常患。今之見戶，不過漢之一大郡，而備置百官，加之新立軍號，兼重有過往時。虛假名位，廢棄農業，公私驅擾，人無聊生。宜并官省職，務勸農桑。秦、吳二虜僻僭一時，尚能任道捐情，肅諧偽部，況大燕累聖重光，君臨四海，而可美政或虧，取陵奸寇哉！鄰之有善，眾之所望，我之不修，彼之願也。



 秦、吳狡猾，地居形勝，非唯守境而已，乃有吞噬之心。中州豐實，戶兼二寇，弓馬之勁，秦、晉所憚，雲騎風馳，國之常也，而比赴敵後機，兵不速濟者何也？皆由賦法靡恒，役之非道。郡縣守宰每於差調之際，無不舍越殷彊，首先貧弱，行
 留俱窘，資贍無所，人懷嗟怨，遂致奔亡，進闕供國之饒，退離蠶農之要。兵豈在多，貴於用命。宜嚴制軍科，務先饒復，習兵教戰，使偏伍有常，從戎之外，足營私業，父兄有陟岵之觀，子弟懷孔爾之顧，雖赴水火，何所不從！



 節儉約費，先王格謨；去華敦僕，哲后恒憲。故周公戒成王以嗇財為本，漢文以皂幃變俗，孝景宮人弗過千餘，魏武寵賜不盈十萬，薄葬不墳，儉以率下，所以割肌膚之惠，全百姓之力。謹案後宮四千有餘，僮侍廝養通兼十倍，日費之重，價盈萬金，綺縠羅紈，歲增常調，戎器弗營，奢玩是務。今帑藏虛竭，軍士無襜褕之齎，宰相侯王迭
 以侈麗相尚，風靡之化，積習成俗，臥新之諭，未足甚焉。宜罷浮華非要之設，峻明婚姻喪葬之條，禁絕奢靡浮煩之事，出傾宮之女，均商農之賦。公卿以下以四海為家，信賞必罰，綱維肅舉者，溫、猛之首可懸之白旗，秦、吳二主可以禮之歸命，豈唯不復侵寇而巳哉！陛下若不遠追漢宗弋綈之模，近崇先帝補衣之美，臣恐頹風弊俗亦革變靡途，中興之歌無以軫之糸玄詠。



 又拓宇兼并，不在一城之地；控制戎夷者，懷之以德。令魯陽、上郡重山之外，雲陰之北，四百有餘，而未可以羈服塞表，為平寇之基，徒孤危託落，令善附內駭。宜攝就并、豫，以臨二
 河，通接漕轂，擬之丘後；重晉陽之戍，增南籓之兵，戰守之備，炫以千金之餌，蓄力待時，可一舉而滅。如其虔劉送死，俟入境而斷之，可令匹馬不反。非唯絕二賊窺窬，乃是戡殄之要，惟陛下覽焉。



 瑋不納。



 苻堅又使王猛、楊安率眾伐瑋，猛攻壺關，安攻晉陽。瑋使慕容評等率中外精卒四十餘萬距之。猛、安進師潞川。州郡盜賊大起，鄴中多怪異，瑋憂懼不知所為，乃召其使而問曰：「秦眾何如？今大師既出，猛等能戰不？」或對曰：「秦國小兵弱，豈王師之敵，景略常才，又非太傅之匹，不足憂也。」黃門待郎梁琛、中書侍郎樂嵩進曰：「不然。兵書之義，計敵能鬥，當
 以算取之。若冀敵不鬥，非萬全之道也。慶鄭有云：『秦眾雖少，戰士倍我。』眾之多少，非可問也。且秦行師千里，固戰是求，何不戰之有乎！」瑋不悅。



 猛與評等相持。評以猛懸軍遠入，利在速戰，議以持久制之。猛乃遣其將郭慶率騎五千，夜從間道起火高山，燒評輜重，火見鄴中。評性貪鄙，鄣固山泉，賣樵鬻水，積錢絹如丘陵，三軍莫有鬥志。瑋遣其侍中蘭伊讓評曰：「王，高祖之子也，宜以宗廟社稷為憂，奈何不務撫養勳勞，專以聚斂為心乎！府藏之珍貨，朕豈與王愛之！若寇軍冒進，王持錢帛安所置也！皮之不存，毛將安傅！錢帛可散之三軍，以平寇凱
 旋為先也。」評懼而與猛戰于潞川，評師大敗，死者五萬餘人，評等單騎遁還。猛遂長驅至鄴，堅復率眾十萬會猛攻瑋。



 先是，慕容桓以眾萬餘屯于沙亭，為評等後繼。聞評敗，引屯內黃。堅遣將鄧羌攻信都，桓率鮮卑五千退保和龍。散騎侍郎徐蔚等率扶餘、高句麗及上黨質子五百餘人，夜開城門以納堅軍。瑋與評等數十騎奔于昌黎。堅遣郭慶追及瑋于高陽，堅將巨武執瑋，將縛之，瑋曰：「汝何小人而縛天子！」武曰：「我梁山巨武，受詔縛賊，何謂天子邪！」遂送瑋于堅。堅詰其奔狀，瑋曰：「狐死首丘，欲歸死於先人墳墓耳！」堅哀而釋之，令還宮率文武
 出降。郭慶遂追評、桓子和龍。桓殺其鎮東慕容亮而并其眾，攻其遼東太守韓稠于平川。郭慶遣將軍朱嶷擊桓，執而送之。



 堅徙瑋及其王公已下并鮮卑四萬餘戶于長安，封瑋新興侯，署為尚書。堅征壽春，以瑋為平南將軍、別部都督。淮南之敗，隨堅還長安。既而慕容垂攻苻丕于鄴，慕容沖起兵關中，瑋謀殺堅以應之，事發，為堅所誅，時年三十五。及德僭稱尊號，偽謚幽皇帝。



 始廆以武帝太康六年稱公，至瑋四世。瑋在位一十一年，以海西公太和五年滅，通廆、皝凡八十五年。



 慕容恪，
 字玄恭，皝之第四子也。幼而謹厚，沈深有大度。母高氏無寵，皝未之奇也。年十五，身長八尺七寸，容貌魁傑，雄毅嚴重，每所言及，輒經綸世務，皝始異焉，乃授之以兵。數從皝征伐，臨機多奇策。使鎮遼東，甚有威惠。高句麗憚之，不敢為寇。皝使恪與俊俱伐夫餘，俊居中指授而已，恪身當矢石，推鋒而進，所嚮輒潰。



 皝將終，謂俊曰：「今中原未一，方建大事，恪智勇俱濟，汝其委之。」及俊嗣位，彌加親任。累戰有大功，封太原王，拜侍中、假節、大都督、錄尚書。俊寢疾，引恪與慕容評屬以後事。及瑋之世，總攝朝權。初，建鄴聞俊死，曰：「中原可圖矣。」桓溫曰：「
 慕容恪尚存，所憂方為大耳。」



 慕輿根之就誅也，內外危懼。恪容止如常，神色自若，出入往還，一人步從。或有諫之者，恪曰：「人情懷懼，且當自安以靖之。吾復不安，則眾何瞻仰哉！」於是人心稍定。恪虛襟待物，咨詢善道，量才處任，使人不踰位。朝廷謹肅，進止有常度，雖執權政，每事必咨之於評。罷朝歸第，則盡心色養，手不釋卷。其百僚有過，未嘗顯之，自是庶僚化德，稀有犯者。



 恪之圖洛陽也，秦中大震，苻堅親將以備潼關，軍迴乃定。恪為將不尚威嚴，專以恩信御物，務於大略，不以小令勞眾。軍士有犯法，密縱舍之，捕斬賊首以令軍。營內不整似可
 犯，而防禦甚嚴，終無喪敗。



 臨終，瑋親臨問以後事，恪曰：「臣聞報恩莫大薦士，板築猶可，而況國之懿籓！吳王文武兼才，管、蕭之亞，陛下若任之以政，國其少安。不然，臣恐二寇必有窺窬之計。」言終而死。



 陽騖，字士秋，右北平無終人也。父耽，仕廆，官至東夷校尉。騖少清素好學，器識沈遠。起家為平州別駕，屢獻安時彊國之術，事多納用，廆甚奇之。皝即王位，遷左長史。東西征伐，參謀幃幄。皝臨終謂俊曰：「陽士秋忠幹貞固，可託付大事，汝善待之。」俊之將圖中原也，騖制勝之功
 亞於慕容恪。瑋既嗣偽位，申以師傅之禮，親遇日隆。及為太尉，慨然而歎曰：「昔常林、徐邈先代名臣，猶以鼎足任重而終辭三事。以吾虛薄，何德以堪之！固求罷職，言甚墾至，瑋優答不許。騖清貞謙謹，老而彌篤，既以宿望舊齒，自慕容恪已下莫不畢拜。性儉約，常乘弊車瘠馬，及死，無斂財。



 皇甫真，字楚季，安定朝那人也。弱冠，以高才，廆拜為遼東國侍郎。皝嗣位，遷平州別駕。時內難連年，百姓勞瘁，真議欲寬減歲賦，休息力役。不合旨，免官。後以破麻秋
 之功，拜奉車都督，守遼東、營丘二郡太守，皆有善政。及俊僭位，入為典書令。後從慕容評攻拔鄴都，珍貨充溢，真一無所取，唯存恤人物，收圖籍而已。俊臨終，與慕容恪等俱受顧託。



 慕輿根將謀為亂，真陰察知之，乃言於恪，請除之。恪未忍顯其事。俄而根謀發伏誅，恪謝真曰：「不從君言，幾成禍敗。」呂護之叛，恪謀於朝曰：「遠人不服，修文德以來之。今護宜以恩詔降乎，不宜以兵戈取也？」真曰：「護九年之間三背王命，揆其姦心，凶勃未已。明公方飲馬江、湘，勒銘劍閣，況護蕞爾近幾而不梟戮，宜以兵算取之，不可復以文檄喻也。」恪從之。以真為冠軍將
 軍、別部都督。師還，拜鎮西將軍、并州刺史，領護匈奴中郎將。徵還，拜侍中、光祿大夫，累遷太尉、侍中。



 苻堅密謀兼并，欲觀審釁隙，乃遣其西戎主簿郭辯潛結匈奴左賢王曹轂，令轂遣使詣鄴，辯因從之。真兄典仕苻堅為散騎常侍，從子奮、覆並顯關西。辯既至鄴，歷造公卿，言於真曰：「辯家為秦所誅，故寄命曹王，貴兄常侍及奮、覆兄弟並相知在素。」真怒曰：「臣無境外之交，斯言何以及我！君似姦人，得無因緣假託乎！」乃白瑋請窮詰之，瑋、評不許。辯還謂堅曰：「燕朝無綱紀，實可圖之。鑒機識變，唯皇甫真耳。」堅曰：「以六州之地，豈無智識士一人哉！真亦
 秦人，而燕用之，固知關西多君子矣。」



 真性清儉寡慾，不營產業，飲酒至石餘不亂，雅好屬文，凡著詩賦四十餘篇。



 王猛入鄴，真望馬首拜之。明日更見，語乃卿猛。猛曰：「昨拜今卿，何恭慢之相違也？」真答曰：「卿昨為賊，朝是國士，吾拜賊而卿國士，何所怪也？」猛大嘉之，謂權翼曰：「皇甫真故大器也。」從堅入關，為奉車都尉，數歲而死。



 史臣曰：觀夫北陰衍氣，醜虜匯生，隔閡諸華，聲教莫之漸，雄據殊壤，貪悍成其俗，先叛後服，蓋常性也。自當塗紊紀，典午握符，推亡之功，掩岷、吳而可錄，御遠之策，懷戎狄而猶漏。慕容廆英姿偉量，是曰邊豪，釁迹姦圖，實
 惟亂首。何者？無名而舉，表深譏於魯冊；象龔致罰，昭大訓於姚典。況乎放命挻禍，距戰發其狼心；剽邑屠城，略地騁其蝥賊。既而二帝遘平陽之酷，按兵窺運；五鐸啟金陵之祚，率禮稱籓。勤王之誠，當君危而未立；匡主之節，俟國泰而將徇。適所謂相時而動，豈素蓄之款戰！然其制敵多權，臨下以惠，勸農桑，敦地利，任賢士，該時傑，故能恢一方之業，創累葉之基焉。



 元真體貌不恒，暗符天表，沈毅自處，頗懷奇略。于時群雄角立，爭奪在辰，顯宗主祭於沖年，庾亮竊政於元舅，朝綱不振，天步孔艱，遂得據已成之資，乘土崩之會。揚兵南矛騖，則烏丸卷甲；
 建旆東征，則宇文摧陣。乃負險自固，恃勝而驕，端拱稱王，不待朝命，昔鄭武職居三事，爵不改伯；齊桓績宣九合，位止為侯。瞻曩烈而功微，徵前經而禮縟，谿壑難滿，此之謂乎？



 宣英文武兼優，加之以機斷，因石氏之釁，首圖中原，燕士協其籌，冀馬為其用，一戰而平巨寇，再舉而拔堅城，氣讋傍鄰，威加邊服。便謂深功被物，天數在躬，遽竊鴻名，偷安寶錄。猶將席卷京洛，肆其蟻聚之徒；宰割黎元，縱其鯨吞之勢。使江左疲於奔命，職此之由。非夫天厭素靈而啟異類，不然者，其鋒何以若斯！



 景茂庸材，不親厥務，賢輔攸賴，逆臣挫謀，於是陷金墉而款
 河南，包銅城而臨漠北，西秦勁卒頓函關而不進，東夏遺黎企鄴宮而授首。當此之時也，兇威轉熾。及玄恭即世，虐媼亂朝。垂以勛德不容，評以黷貨干政，志士絕忠貞之路，讒人襲交亂之風。輕鄰反速其咎，禦敵罕修其備，以攜離之眾，抗敢死之師。鋒鏑未交，白溝淪境；沖輣暫擬，紫陌成墟。是知由余出而戎亡，子常升而郢覆，終於身死異域，智不自全，吉兇惟人，良所謂也。



 贊曰：青山徙構，玄塞分疆。蠢茲雜種，奕世彌昌。角端掩月，步搖翻霜。乘危猥起，怙險鴟張。假竊神器，憑陵帝鄉。守不以德，終致餘殃。



\end{pinyinscope}