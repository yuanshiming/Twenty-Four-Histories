\article{載記第二十七}

\begin{pinyinscope}

 慕容德



 慕容德，字玄明，皝之少子也，母公孫氏夢日入臍中，晝寢而生德。年未弱冠，身長八尺二寸，姿貌雄偉，額有日角偃月重文。博觀群書，性清慎，多才藝。慕容俊之僭立也，封為梁公，歷幽州刺史、左衛將軍。及嗣位，改范陽王，稍遷魏尹，加散騎常侍。俄而苻堅將苻雙據陜以叛，堅將苻柳起兵枹罕，將應之。德勸乘釁討堅，辭旨
 慷慨，識者言其有遠略，竟不能用。德兄垂甚壯之，因共論軍國大謀，言必切至。垂謂之曰：「汝器識長進，非復吳下阿蒙也。」枋頭之役，德以征南將軍與垂擊敗晉師。及垂奔苻堅，德坐免職。後遇敗，徙於長安，苻堅以為張掖太守，數歲免歸。



 及堅以兵臨江，拜德為奮威將軍。堅之敗也，堅與張夫人相失，慕容將護致之，德正色謂曰：「昔楚莊滅陳，納巫臣之諫而棄夏姬。此不祥之人，惑亂人主，戎事不邇女器，秦之敗師當由於此。宜掩目而過，奈何將衛之也！」不從，德馳馬而去之。還次滎陽，言於曰：「昔句踐棲於會稽，終獲吳國。聖人相時而
 動，百舉百全。天將悔禍，故使秦師喪敗，宜乘其弊以復社稷。」不納。乃從垂如鄴。



 及垂稱燕王，以德為車騎大將軍，復封范陽王，居中鎮衛，參斷政事。久之，遷司徙。于時慕容永據長子，有眾十萬，垂議討之。群臣咸以為疑，德進曰：「昔三祖積德，遺詠在耳，故陛下龍飛，不謀而會，雖由聖武，亦緣舊愛，燕、趙之士樂為燕臣也。今永既建偽號，扇動華戎，致令群豎從橫，逐鹿不息，宜先除之，以一眾聽。昔光武馳蘇茂之難，不顧百官之疲，夫豈不仁？機急故也。兵法有不得已而用之，陛下容得已乎！」垂笑謂其黨曰：「司徒議與吾同。二人同心，其利斷金，吾計決
 矣。」遂從之。垂臨終，敕其子寶以鄴城委德。寶既嗣位，以德為使持節、都督冀、兗、青、徐、荊、豫六州諸軍事、特進、車騎大將軍、冀州牧，領南蠻校尉，鎮鄴，罷留臺，以都督專總南夏。



 魏將拓拔章攻鄴，德遣南安王慕容青等夜擊，敗之。魏師退次新城，青等請擊之。別駕韓言卓進曰：「古人先決勝廟堂，然後攻戰。今魏不可擊者四，燕不宜動者三。魏懸軍遠入，利在野戰，一不可擊也。深入近畿，頓兵死地，二不可擊也。前鋒既敗，後陣方固，三不可擊也。彼眾我寡，四不可擊也。官軍自戰其地，一不宜動。動而不勝，眾心難固，二不宜動。城郭未修，敵來無備，三不宜動。
 此皆兵家所忌，不如深溝高壘，以逸待勞。彼千里饋糧，野無所掠，久則三軍靡資，攻則眾旅多斃，師老釁生，詳而圖之，可以捷矣。」德曰：「韓別駕之言，良、平之策也。」於是召青還師。魏又遣遼西公賀賴盧率騎與章圍鄴，德遣其參軍劉藻請救於姚興，且參母兄之問，而興師不至，眾大懼。德於是親饗戰士，厚加撫接，人感其恩，皆樂為致死。會章、盧內相乖爭，各引軍潛遁。章司馬丁建率眾來降，言章師老，可以敗之。德遣將追破章軍，人心始固。



 時魏師入中山，慕容寶出奔于薊，慕容詳又僭號。會劉藻自姚興而至，興太史令高魯遣其甥王景暉隨藻送
 玉璽一紐，并圖識祕文，曰：「有德者昌，無德者亡。德受天命，柔而復剛。」又有謠曰：「大風蓬勃揚塵埃，八井三刀卒起來，四海鼎沸中山頹，惟有德人據三臺。」於是德之群臣議以慕容詳僭號中山，魏師盛于冀州，未審寶之存亡，因勸德即尊號。德不從。會慕容達自龍城奔鄴，稱寶猶存，群議乃止。尋而寶以德為丞相，領冀州牧，承制南夏。



 德兄子麟自義臺奔鄴，因說德曰：「中山既沒，魏必乘勝攻鄴，雖糧儲素積，而城大難固，且人情沮動，不可以戰。及魏軍未至，擁眾南渡，就魯陽王和，據滑臺而聚兵積穀，伺隙而動，計之上也。魏雖拔中山，勢不久留，不過
 驅掠而返。人不樂徙，理自生變，然後振威以援之，魏則內外受敵，使戀舊之士有所依憑，廣開恩信，招集遺黎，可一舉而取之。」先是，慕容和亦勸德南徙，於是許之。隆安二年，乃率戶四萬、車二萬七千乘，自鄴將徙于滑臺。遇風，船沒，魏軍垂至，眾懼，議欲退保黎陽。其夕流澌凍合，是夜濟師，旦，魏師至而冰泮，若有神焉。遂改黎陽津為天橋津。及至滑臺，景星見于尾箕。漳水得白玉，狀若璽。於是德依燕元故事，稱元年，大赦境內殊死已下，置百官。以慕容麟為司空、領尚書令，慕容法為中軍將軍，慕輿拔為尚書左僕射，丁通為尚書右僕射，自餘封授
 各有差。初，河間有麟見，慕容麟以為已瑞。及此，潛謀為亂，事覺，賜死。其夏，魏將賀賴盧率眾附之。



 至是，慕容寶自龍城南奔至黎陽，遣其中黃門令趙思召慕容鍾來迎。鍾本首議勸德稱尊號，聞而惡之，執思付獄，馳使白狀。德謂其下曰：「卿等前以社稷大計，勸吾攝政。吾亦以嗣帝奔亡，人神曠主，故權順群議，以繫眾望。今天方悔禍，嗣帝得還，吾將具駕奉迎，謝罪行闕，然後角巾私第，卿等以為何如？」其黃門侍郎張華進曰：「夫爭奪之世，非雄才不振；從橫之時，豈懦夫能濟！陛下若蹈匹婦之仁，捨天授之業，威權一去，則身首不保，何退讓之有乎！」德
 曰：「吾以古人逆取順守，其道未足，所以中路徘徊，悵然未決耳。」慕輿護請馳問寶虛實，德流涕而遣之。乃率壯士數百，隨思而北，因謀殺寶。初，寶遣思之後，知德攝位，懼而北奔。護至無所見，執思而還。德以思閑習典故，將任之。思曰：「昔關羽見重曹公，猶不忘先主之恩。思雖刑餘賤隸，荷國寵靈，犬馬有心，而況人乎！乞還就上，以明微節。」德固留之，思怒曰：「周室衰微，晉、鄭夾輔；漢有七國之難，實賴梁王。殿下親則叔父，位則上台，不能率先群后以匡王室，而幸根本之傾為趙倫之事。思雖無申胥哭秦之效，猶慕君賓不生莽世。」德怒，斬之。



 晉南陽太守
 閭丘羨、寧朔將軍鄧啟方率眾二萬來伐，師次管城。德遣其中軍慕容法、撫軍慕容和等距之，王師敗績。德怒法不窮追晉師，斬其撫軍司馬靳瑰。



 初，苻登既為姚興所滅，登弟廣率部落降於德，拜冠軍將軍，處之乞活堡。會熒惑守東井，或言秦當復興者，廣乃自稱秦王，敗德將慕容鐘。時德始都滑臺，介於晉、魏之間，地無十城，眾不過數萬。及鐘喪師，反側之徒多歸於廣。德乃留慕容和守滑臺，親率眾討廣，斬之。



 初，寶之至黎陽也，和長史李辯勸和納之，和不從。辯懼謀泄，乃引晉軍至管城，冀德親率師，於後作亂。會德不出，愈不自安。及德此行也，
 辯又勸和反，和不從。辯怒，殺和，以滑臺降于魏。時將士家悉在城內，德將攻之，韓範言於德曰：「魏師已入城，據國成資，客主之勢，翻然復異，人情既危，不可以戰。宜先據一方，為關中之基，然後畜力而圖之，計之上也。」德乃止。德右衛將軍慕容雲斬李辯，率將士家累二萬餘人而出，三軍慶悅。德謀於眾曰：「苻廣雖平，而撫軍失據，進有彊敵，退無所托，計將安出？」張華進曰：「彭城阻帶山川，楚之舊都，地險人殷，可攻而據之，以為基本。」慕容鐘、慕輿護、封逞、韓言卓等固勸攻滑臺，潘聰曰：「滑臺四通八達，非帝王之居。且北通大魏，西接彊秦，此二國者，未可以
 高枕而待之。彭城土曠人稀，地平無險，晉之歸鎮，必距王師。又密邇江、淮，水路通浚，秋夏霖潦，千里為湖。且水戰國之所短，吳之所長，今雖剋之，非久安之計也。青、齊沃壤，號曰東秦，土方二千，戶餘十萬，四塞之固，負海之饒，可謂用武之國。三齊英傑，蓄志以待，孰不思得明主以立尺寸之功！廣固者，曹嶷之所營，山川阻峻，足為帝王之都。宜遣辯士馳說于前，大兵繼進于後，避閭渾昔負國恩，必翻然向化。如其守迷不順，大軍臨之，自然瓦解。既據之後，閉關養銳，伺隙而動，此亦二漢之有關中、河內也。」德猶豫未決。沙門郎公素知占候，德因訪其所
 適。郎曰：「敬覽三策，潘尚書之議可謂興邦之術矣。今歲初，長星起於奎婁，遂掃虛危，而虛危，齊之分野，除舊布新之象。宜先定舊魯，巡撫瑯邪，待秋風戒節，然後北圍臨齊，天之道也。」德大悅，引師而南，兗州北鄙諸縣悉降，置守宰以撫之。存問高年，軍無私掠，百姓安之，牛酒屬路。



 德遣使喻齊郡太守避閭渾，渾不從，遣慕容鐘率步騎二萬擊之。德進據瑯邪，徐、兗之土附者十餘萬，自瑯邪而北，迎者四萬餘人。德進寇莒城，守將任安委城而遁，以潘聰鎮莒城。鐘傳檄青州諸郡曰：「隆替有時，義列昔經；困難啟聖，事彰中籙。是以宣王龍飛於危周，光武
 鳳起於絕漢，斯蓋歷數大期，帝王之興廢也。自我永康多難，長鯨逸網，華夏四分，黎元五裂。逆賊辟閭渾父蔚，昔同段龕阻亂淄川，太宰東征，剿絕凶命。渾於覆巢之下，蒙全卵之施，曾微犬馬識養之心，復襲凶父樂禍之志，盜據東秦，遠附吳、越，割剝黎元，委輸南海。皇上應期，大命再集，矜彼營丘，暫阻王略，故以七州之眾二十餘萬，巡省貸宗，問罪齊、魯。昔韓信以裨將伐齊，有征無戰；耿弇以偏軍討步，剋不移朔。況以萬乘之師，掃一隅之寇，傾山碎卵，方之非易。孤以不才，忝荷先驅，都督元戎一十二萬，皆烏丸突騎，三河猛士，奮劍與夕火爭光，揮
 戈與秋月競色。以此攻城，何城不克；以此眾戰，何敵不平！昔竇融以河西歸漢，榮被於後裔；彭寵盜逆漁陽，身死於奴僕。近則曹嶷跋扈，見擒於後趙；段龕干紀，取滅於前朝。此非古今之吉凶，已然之成敗乎？渾若先迷後悟，榮寵有加。如其敢抗王師，敗滅必無遣燼。稷下之雄，岱北之士，有能斬送渾者，賞同佐命。脫履機不發，必玉石俱摧。」渾聞德軍將至，從八千餘家入廣固。諸郡皆承檄降於德。渾懼，將妻子奔于魏。德遣射聲校尉劉綱追斬於莒城。渾參軍張瑛常與渾作檄，辭多不遜。及此，德擒而讓之。瑛神色自若，徐對曰：「渾之有臣，猶韓信之有
 蒯通。通遇漢祖而蒙恕，臣遭陛下而嬰戮，比之古人，竊為不幸。防風之誅，臣實甘之，但恐堯、舜之化未弘於四海耳。」德初善其言，後竟殺之。德遂入廣固。



 四年，僭即皇帝位于南郊，大赦，改元為建平，設行廟於宮南，遣使奉策告成焉。進慕容鐘為司徒，慕輿拔為司空，封孚為左僕射，慕輿護為右僕射。遣其度支尚書封愷、中書侍郎封逞觀省風俗，所在大饗將士。以其妻段氏為皇后。建立學官，簡公卿已下子弟及二品士門二百人為太學生。



 後因宴其群臣，酒酣，笑而言曰：「朕雖寡薄，恭己南面而朝諸侯，在上不驕，夕惕於位，可方自古何等主也？」其
 青州刺史鞠仲曰：「陛下中興之聖后，少康、光武之儔也。」德顧命左右賜仲帛千匹。仲以賜多為讓，德曰：「卿知調朕，朕不知調卿乎！卿飾對非實，故亦以虛言相賞，賞不謬加，何足謝也！」韓範進曰：「臣聞天子無戲言，忠臣無妄對。今日之論，上下相欺，可謂君臣俱失。」德大悅，賜範絹五十匹。自是昌言競進，朝多直士矣。



 德母兄先在長安，遣平原人杜弘如長安問存否，弘曰：「臣至長安，若不奉太后動止，便即西如張掖，以死為效。臣父雄年踰六十，未沾榮貴，乞本縣之祿，以申烏鳥之情。」張華進曰：「杜弘未行而求祿，要利情深，不可使也。」德曰：「吾方散所輕之
 財，招所重之死，況為親尊而可吝乎！且弘為君迎親，為父求祿，雖外如要利，內實忠孝。」乃以雄為平原令。弘至張掖，為盜所殺，德聞而悲之，厚撫其妻子。



 明年，德如齊城，登營丘，望晏嬰塚，顧謂左右曰：「禮，大夫不逼城葬。平仲古之賢人，達禮者也，而生居近市，死葬近城，豈有意乎？」青州秀才晏謨對曰：「孔子稱臣先人平仲賢，則賢矣。豈不知高其梁，豐其禮？蓋政在家門，故儉以矯世。存居湫隘，卒豈擇地而葬乎！所以不遠門者，猶冀悟平生意也。」遂以謨從至漢城陽景王廟，宴庶老于申池，北登社首山，東望鼎足，因目牛山而歎曰：「古無不死！」愴然有終
 焉之志。遂問謨以齊之山川丘陵，賢哲舊事。謨歷對詳辯，畫地成圖。德深嘉之，拜尚書郎。立冶於商山，置鹽官於烏常澤，以廣軍國之用。



 德故吏趙融自長安來，始具母兄凶問，德號慟吐血，因而寢疾。其司隸校尉慕容達因此謀反，遣牙門皇璆率眾攻端門，殿中師侯赤眉開門應之。中黃門遜進扶德踰城，隱於進舍。段宏等聞宮中有變，勒兵屯四門。德入宮，誅赤眉等，達懼而奔魏。慕容法及魏師戰于濟北之摽榆俗，魏師敗績。



 其尚書韓言卓上疏曰：「二寇逋誅，國恥未雪，關西為豺鋃之藪，楊越為鴟鴞之林，三京社稷，鞠為丘墟，四祖園陵，蕪而不守，
 豈非義夫憤歎之日，烈士忘身之秋。而皇室多難，威略未振，是使長蛇弗翦，封豕假息。人懷憤慨，常謂一日之安不可以永久，終朝之逸無卒歲之憂。陛下中興大業，務在遵養，矜遷萌之失土，假長復而不役，愍黎庶之息肩，貴因循而不擾。斯可以保寧于營丘，難以經措于秦、越。今群凶僭逆，實繁有徒，據我三方，伺國瑕釁。深宜審量虛實，大校成敗，養兵厲甲，廣農積糧，進為雪恥討寇之資，退為山河萬全之固。而百姓因秦、晉之弊，迭相陰憲，或百室合戶，或千丁共籍，依託城社，不懼燻燒，公避課役，擅為姦宄，損風毀憲，法所不容，但檢今未宣，弗可
 加戮。今宜隱實黎萌，正其編貫，庶上增皇朝理物之明，下益軍國兵資之用。若蒙採納，冀裨山海，雖遇商鞅之刑，悅綰之害，所不辭也。」德納之，遣其車騎將軍慕容鎮率騎三千，緣邊嚴防，備百姓逃竄。以言卓為使持節、散騎常侍、行臺尚書，巡郡縣隱實，得蔭戶五萬八千。言卓公廉正直，所在野次，人不擾焉。



 德大集諸生，親臨策試。既而饗宴，乘高遠矚，顧謂其尚書魯邃曰：「齊、魯固多君子，當昔全盛之時，接、慎、巴生、淳于、鄒、田之徒，蔭修簷，臨清沼，馳朱輪，佩長劍，恣非馬之雄辭，奮談天之逸辯，指麾則紅紫成章，俯仰則丘陵生韻，至於今日，荒草頹墳，氣消
 煙滅，永言千載，能不依然！」邃答曰：「武王封比干之墓，漢祖祭信陵之墳，皆留心賢哲，每懷往事。陛下慈深二主，澤被九泉，若使彼而有知，寧不銜荷矣。」



 先是，妖賊王始聚眾於太山，自稱太平皇帝，號其父為太上皇，兄為征東將軍，弟征西將軍。慕容鎮討擒之，斬於都市。臨刑，或問其父及兄弟所在，始答曰：「太上皇帝蒙塵於外，征東、征西亂兵所害。惟朕一身，獨無聊賴。」其妻怒之曰：「止坐此口，以至於此，奈何復爾！」始曰：「皇后！自古豈有不破之家，不亡之國邪！」行刑者以刀環築之，仰視曰：「崩即崩矣，終不改帝號。」德聞而哂之。



 時桓玄將行篡逆，誅不附己
 者。冀州刺史劉軌、襄城太守司馬休之、征虜將軍劉敬宣、廣陵相高雅之、江都長張誕並內不自安，皆奔於德。於是德中書侍郎韓範上疏曰：「夫帝王之道，必崇經略。有其時無其人，則弘濟之功闕；有其人無其時，則英武之志不申。至於能成王業者，惟人時合也。自晉國內難，七載于茲。桓玄逆篡，虐踰董卓，神怒人怨，其殃積矣。可乘之機，莫過此也。以陛下之神武，經而緯之，驅樂奮之卒，接厭亂之機，譬猶聲發響應，形動影隨，未足比其易也。且江、淮南北戶口未幾，公私戎馬不過數百，守備之事蓋亦微矣。若以步騎一萬，建雷霆之舉，卷甲長驅，指
 臨江、會，必望旗草偃，壺漿屬路。跨地數千，眾踰十萬，可以西並彊秦，北抗大魏。夫欲拓境開疆，保寧社稷，無過今也。如使後機失會，豪桀復起，梟除桓玄，布惟新之化，遐邇既寧，物無異望，非但建鄴難屠，江北亦不可冀。機過患生，憂必至矣。天與不取，悔將及焉。惟陛下覽之。」德曰：「自頃數纏百六，宏綱暫弛，遂令姦逆亂華，舊京墟穢，每尋否運，憤慨兼懷。昔少康以一旅之眾，復夏配天，況朕據三齊之地，藉五州之眾，教之以軍旅，訓之以禮讓，上下知義，人思自奮，繕甲待釁，為日久矣。但欲先定中原，掃除逋孽，然後宣布淳風，經理九服，飲馬長江，懸旌
 隴阪。此志未遂，且韜戈耳。今者之事，王公其詳議之。」咸以桓玄新得志，未可圖，乃止。於是講武於城西，步兵三十七萬，車一萬七千乘，鐵騎五萬三千，周亙山澤，旌旗彌漫，鉦鼓之聲，振動天地。德登高望之，顧謂劉軌、高雅之曰：「昔郤克仇齊，子胥怨楚，終能暢其剛烈，名流千載。卿等既知投身有道，當使無慚昔人也。」雅之等頓首答曰：「幸蒙陛下天覆之恩，大造之澤，存亡繼絕，實在聖時，雖則萬隕，何以上報！」俄聞桓玄敗，德以慕容鎮為前鋒，慕容鐘為大都督，配以步卒二萬，騎五千，剋期將發，而德寢疾，於是罷兵。



 初，德迎其兄子超於長安，及是而至。
 德夜夢其父曰：「汝既無子，何不早立超為太子，不爾，惡人生心。」寐而告其妻曰：「先帝神明所敕，觀此夢意，吾將死矣。」乃下書以超為皇太子，大赦境內，子為父後者人爵二級。其月死，即義熙元年也，時年七十。乃夜為十餘棺，分出四門，潛葬山谷，竟不知其尸之所在。在位五年。偽謚獻武皇帝。



\end{pinyinscope}