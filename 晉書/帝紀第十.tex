\article{帝紀第十}

\begin{pinyinscope}

 安
 帝恭帝



 安皇帝諱德宗，字德宗，孝武帝長子也。太元十二年八月辛巳，立為皇太子。二十一年九月庚申，孝武帝崩。辛酉，太子即皇帝位，大赦。癸亥，以司徒、會稽王道子為太傅，攝政。冬十月甲申。葬孝武皇帝于隆平陵。大雪。



 隆安元年春正月己亥朔，帝加元服，改元，增文武位一等。太傅、會稽王道子稽首歸政。以尚書右僕射王珣為尚書
 令，領軍將軍王國寶為尚書左僕射。二月，呂光將禿髮烏孤自稱大都督、大單于，國號南涼。擊光將竇茍于金昌，大破之。甲寅，尊皇太后李氏為皇太后。戊午，立皇后王氏。三月，呂光子纂為乞伏乾歸所敗。光建康太守段業自號涼州牧。慕容寶敗魏師于薊。夏四月甲戌，兗州刺史王恭，豫州刺史庾楷舉兵，以討尚書左僕射王國寶、建威將軍王緒為名。甲申，殺國寶及緒以悅於恭，恭乃罷兵。戊子，大赦。五月，前司徒長史王廞以吳郡反，王恭討平之。慕容寶將慕容詳僭即皇帝位于中山，寶奔黃龍。秋八月，呂光為其僕射楊軌、散騎常侍郭黁所
 攻，光子纂擊走之。九月，慕容寶將慕容麟斬慕容祥於中山，因僭即皇帝位。冬十月，慕容麟為魏師所敗。



 二年春三月，龍舟二災。夏五月，蘭汗弒慕容寶而自稱大將軍、昌黎王。秋七月，慕容寶子盛斬蘭汗，僭稱長樂王，攝天子位。兗州刺史王恭、豫州刺史庾楷、荊州刺史殷仲堪、廣州刺史桓玄、南蠻校尉楊佺期等舉兵反。八月，江州刺史王愉奔于臨川。丙子，寧朔將軍鄧啟方及慕容德將慕容法戰于管城，王師敗績。丙戌，慕容盛僭即皇帝位於黃龍。桓玄大敗王師于白石。九月辛卯，加太傅、會稽王道子黃鉞。遣征虜將軍會稽王世子元顯、前
 將軍王珣、右將軍謝琰討桓玄等。己亥，破庾楷于牛渚。丙午，會稽王道子屯中堂，元顯守石頭。己酉，前將軍王珣守北郊，右將軍謝琰備宣陽門。輔國將軍劉牢之次新亭，使子敬宣擊敗恭，恭奔曲阿長塘湖，湖尉收送京師，斬之。於是遣太常殷茂喻仲堪及玄，玄等走于尋陽。冬十月，新野言騶虞見。丙子，大赦。壬午，仲堪等盟于尋陽，推桓玄為盟主。十一月，以瑯邪王德文為衛將軍、開府儀同三司，領軍將軍王雅為尚書左僕射。十二月己丑，魏王珪即尊位，年號天興。京兆人韋禮帥襄陽流人叛，降于姚興。己酉，前新安太守杜炯反於京口，會稽王
 世子元顯討斬之。禿髮烏孤自稱武威王。



 三年春正月辛酉，封宗室蘊為淮陵王。二月甲辰，河間王國鎮薨。林邑范胡達陷日南、九真，遂寇交址，太守杜瑗討破之。段業自稱涼王。仇池公楊盛遣使稱籓，獻方物。三月己卯，追尊所生陳夫人為德皇太后。夏四月乙未，加尚書令王珣衛將軍，以會稽王世子元顯為揚州刺史。六月戊子，以瑯邪王德文為司徒。慕容德陷青州，害龍驤將軍辟閭渾，遂僭即皇帝位于廣固。秋八月，禿髮烏孤死，其弟利鹿孤嗣偽位。冬十月，姚興陷洛陽，執河南太守辛恭靖。十一月甲寅，妖賊孫恩陷會稽，內史王
 凝之死之，吳國內史桓謙、臨海太守新蔡王崇、義興太守魏隱並委官而遁，吳興太守謝邈、永嘉太守司馬逸皆遇害。遣衛將軍謝琰、輔國將軍劉牢之逆擊，走之。十二月，桓玄襲江陵，荊州刺史殷仲堪、南蠻校尉楊佺期並遇害。呂光立其太子紹為天王，自號太上皇。是日，光死，呂纂弒紹而自立。是歲，荊州大水，平地三丈。



 四年春正月乙亥，大赦。二月己丑，有星孛于奎婁，進至紫微。三月，彗星見於太微。夏四月，地震。孫恩寇浹口。五月丙寅，散騎常侍、衛將軍、東亭侯王珣卒。己卯，會稽內史謝琰為孫恩所敗，死之。恩轉寇臨海。六月庚辰朔，日
 有蝕之。旱。輔國司馬劉裕破恩於南山。恩將盧循陷廣陵，死者三千餘人。以瑯邪王師何澄為尚書左僕射。秋七月壬子，太皇太后李氏崩。丁卯，大赦。是月，姚興伐乞伏乾歸，降之。八月丁亥，尚書右僕射王雅卒。壬寅，葬文太后于修平陵。九月癸丑，地震。「冬十一月，寧朔將軍高雅之及孫恩戰于餘姚，王師敗績。以揚州刺史元顯為後將軍、開府儀同三司、都督揚豫徐兗青幽冀并荊江司雍梁益交廣十六州諸軍事，前將軍劉牢之為鎮北將軍，封元顯子彥璋為東海王。十二月戊寅，有星孛于天市。是歲，河右諸郡奉涼武昭王李玄盛為秦涼二州
 牧、涼公，年號庚子。



 五年春二月丙子，孫恩復寇浹口。呂超殺呂纂，以其兄隆僭即偽位。三月甲寅，眾星西流，歷太微。夏五月，孫恩寇吳國，內史袁山松死之。沮渠蒙遜殺段業，自號大都督、北涼州牧。六月甲戌，孫恩至丹徒。乙亥，內外戒嚴，百官入居于省。冠軍將軍高素、右衛將軍張崇之守石頭，輔國將軍劉襲柵斷淮口，丹陽尹司馬恢之戍南岸，冠軍將軍桓謙、輔國將軍司馬允之、游擊將軍毛邃備白石，左衛將軍王嘏、領軍將軍孔安國屯中皇堂。徵豫州刺史、譙王尚之衛京師。寧朔將軍高雅之擊孫恩於廣
 陵之郁洲，為賊所執。秋七月，段璣殺慕容盛，盛叔父熙盡誅段氏，因僭稱尊號。九月，呂隆降於姚興。冬十月，姚興帥侵魏，大敗而旋。是歲，饑，禁酒。



 元興元年春正月庚午朔，大赦，改元。以後將軍元顯為驃騎大將軍、征討大都督，鎮北將軍劉牢之為元顯前鋒，前將軍、譙王尚之為後部，以討桓玄。二月丙午，帝戎服餞元顯于西池。丁巳，遣兼侍中、齊王柔之以騶虞幡宣告荊、江二州。丁卯，桓玄敗王師于姑孰，譙王尚之、齊王柔之並死之。以右將軍吳隱之為都督交廣二州諸軍事、廣州刺史。三月己巳，劉牢之叛降于桓玄。辛未，王
 師敗績于新亭，驃騎大將軍、會稽王世子元顯，東海王彥璋，冠軍將軍毛泰，游擊將軍毛邃並遇害。壬申，桓玄自為侍中、丞相、錄尚書事，以桓謙為尚書僕射，遷太傅、會稽王道子于安城。玄俄又自稱太尉、揚州牧，總百揆，以瑯邪王德文為太宰。臨海太守辛景擊孫恩，斬之。是月，禿髮利鹿孤死，弟辱檀嗣偽位。秋七月乙亥，新蔡王崇為其奴所害。八月庚子，尚書下舍災。冬十月，冀州刺史劉軌叛奔于慕容德。十二月庚申，會稽王道子為桓玄所害。曲赦廣陵、彭城大逆以下。



 二年春二月辛丑，建威將軍劉裕破徐道覆于東陽。乙
 卯，桓玄自稱大將軍。丁巳，冀州刺史孫無終為桓玄所害。夏四月癸巳朔，日有蝕之。秋八月，玄又自號相國、楚王。九月，南陽太守庾仄起義兵，為玄所敗。冬十一月壬午，玄遷帝於永安宮。癸未，移太廟神主于瑯邪國。十二月壬辰，玄篡位，以帝為平固王。辛亥，帝蒙塵于尋陽。



 三年春二月，帝在尋陽。庚寅夜，濤水入石頭，漂殺人戶。乙卯，建武將軍劉裕帥沛國劉毅、東海何無忌等舉義兵。丙辰，斬桓玄所署徐州刺史桓修于京口，青州刺史桓弘于廣陵。丁巳，義師濟江。三月戊午，劉裕斬玄將吳甫之于江乘，斬皇甫敷於羅落。己未，玄眾潰而逃。庚申，
 劉裕置留臺，具百官。壬戌，桓玄司徒王謐推劉裕行鎮軍將軍、徐州刺史、都督揚徐兗豫青冀幽并八州諸軍事、假節。劉裕以謐領揚州刺史、錄尚書事。辛酉，劉裕誅尚書左僕射王愉、愉子荊州刺史綏、司州刺史溫詳。辛未，桓玄逼帝西上。丙戌，密詔以幽逼於玄，萬機虛曠，令武陵王遵依舊典，承制總百官行事，加侍中，餘如故。并大赦謀反大逆己下，惟桓玄一祖之後不宥。夏四月己丑，大將軍、武陵王遵稱制，總萬機。庚寅，帝至江陵。庚戌，輔國將軍何無忌、振武將軍劉道規及桓玄將庾稚、何澹之戰于湓口，大破之。玄復逼帝東下。五月癸酉，冠軍
 將軍劉毅及桓玄戰于崢嶸洲，又破之。己卯，帝復幸江陵。辛巳，荊州別駕王康產、南郡太守王騰之奉帝居于南郡。壬午，督護馮遷斬桓玄於貊盤洲。乘興反正于江陵。甲申，詔曰：「姦兇篡逆，自古有之。朕不能式遏杜漸，以致播越。賴鎮軍將軍裕英略奮發，忠勇絕世，冠軍將軍毅等誠心宿著，協助同嘉謀。義聲既振，士庶效節，社稷載安，四海齊慶。其大赦，凡諸畏逼事屈逆命者，一無所問。」戊寅，奉神主人于太廟。閏月己丑，桓玄故將揚武將軍桓振陷江陵，劉毅、何無忌退守尋陽，帝復蒙塵于賊營。六月，益州刺史毛璩討偽梁州刺史桓希，斬之。秋七月
 戊申，永安皇后何氏崩。八月癸酉，祔葬穆帝章皇后于永平陵。九月，前給事中刁騁、秘書丞王邁之謀反，伏誅。冬十月，盧循寇廣州，刺史吳隱之為循所敗。執始興相阮腆之而還。慕容德死，兄子超嗣偽位。



 義熙元年春正月，帝在江陵。南陽太守魯宗之起義兵，襲破襄陽。己丑，劉毅次于馬頭。桓振以帝屯于江津。辛卯，宗之破振將溫楷于柞溪，進次紀南，為振所敗。振武將軍劉道規擊桓謙，走之。乘輿反正，帝與瑯邪王幸道規舟。戊戌，詔曰：「朕以寡德，夙纂洪緒。不能緝熙遐邇，式遏姦宄。逆臣桓玄乘釁肆亂，乃誣罔天人，篡據極位。朕
 躬播越，淪胥荒裔，宣皇之基，眇焉以墜。賴鎮軍將軍裕忠武英斷，誠冠終古。運謀機始，貞賢協其契；抆淚誓眾，義士感其心。故霜戈一揮。巨猾奔迸，三率棱威，大憝授首。而孽振猖狂，嗣凶荊郢。幸天祚社稷，義旗載捷，狡徒沮潰，朕獲反正。斯實宗廟之靈，勤王之勳。豈朕一人獨享伊祜，思與億兆幸茲更始。其大赦，改元，唯玄振一祖及同黨不在原例。賜百官爵二級，鰥寡孤獨穀人五斛，大酺五日。」二月丁巳，留臺備乘輿法駕，迎帝於江陵。弘農太守戴寧之、建威主簿徐惠子等謀反，伏誅。平西參軍譙縱害平西將軍、益州刺史毛璩，以蜀叛。三月，桓振
 復襲江陵，荊州刺史司馬休之奔於襄陽。建威將軍劉懷肅討振，斬之。帝至自江陵。乙未，百官詣闕請罪。詔曰：「此非諸卿之過，其還率職。」戊戌，舉章皇后哀三日，臨于西堂。劉裕及何無忌等抗表遜位，不許。庚子，以瑯邪王德文為大司馬，武陵王遵為太保，加鎮軍將軍劉裕為侍中、車騎將軍、都督中外諸軍事。甲辰，詔曰：「自頃國難之後，人物凋殘，常所供奉，猶不改舊，豈所以視人如傷，禹湯歸過之誡哉！可籌量減省。」夏四月，劉裕旋鎮京口。戊辰，餞于東堂。五月癸未，禁絹扇及摴蒲。游擊將軍、章武王秀，益州刺史司馬軌之謀反，伏誅。桓玄故將桓亮、
 苻宏、刁預寇湘州，守將擊走之。秋八月甲子，封臨川王子修之為會稽王。冬十一月，乞伏乾歸伐仇池，仇池公楊盛大破之。是歲，涼武昭王玄盛遣使奉表稱籓。



 二年春正月，益州刺史司馬榮期擊譙縱將譙子明于白帝，破之。夏五月，封高密王子法蓮為高陽王。秋七月，梁州刺史楊孜敬有罪，伏誅。冬十月，論匡復之功，封車騎將軍劉裕為豫章郡公，撫軍將軍劉毅南平郡公，右將軍何無忌安成郡公，自餘封賞各有差。乙亥，以左將軍孔安國為尚書左僕射。十二月，盜殺零陵太守阮野。



 三年春二月己酉，車騎將軍劉裕來朝。誅東陽太守殷
 仲文、南蠻校尉殷叔文、晉陵太守殷道叔、永嘉太守駱球。己丑，大赦，除酒禁。夏五月，大水。六月，姚興將赫連勃勃僭稱天王于朔方，國號夏。秋七月戊戌朔，日有蝕之。汝南王遵之有罪，伏誅。八月，遣冠軍將軍劉敬宣持節監征蜀諸軍事。冬十一月，赫連勃勃大敗禿髮傉檀，傉檀奔于南山。是歲，高雲、馮跋殺慕容熙，雲僭即帝位。



 四年春正月甲辰，以瑯邪王德文領司徒，車騎將軍劉裕為揚州刺史、錄尚書事。庚申，侍中、太保、武陵王遵薨。夏四月，散騎常侍、尚書左僕射孔安國卒。甲午，加吏部尚書孟昶尚書左僕射。冬十一月辛卯，雷。梁州刺史楊
 思平有罪，棄市。癸丑，大風拔樹。是月，禿髮傉檀僭即涼王位。十二月，陳留王曹靈誕薨。



 五年春正月辛卯，大赦。庚戌，以撫軍將軍劉毅為衛將軍、開府儀同三司，加輔國將軍何無忌鎮南將軍。庚戌，尋陽地震。二月，慕容超將慕容興宗寇宿豫，陽平太守劉千載、南陽太守趙元並為賊所執。三月己亥，大雪，平地數尺。車騎將軍劉裕帥師伐慕容超。夏六月丙寅，震於太廟。劉裕大破慕容超于臨朐。秋七月，姚興將乞伏乾歸僭稱西秦王於苑川。九月戊辰，離班弒高雲，雲將馮跋攻班，殺之。跋僭即王位，仍號燕。冬十月，魏清河王
 紹弒其主圭。



 六年春正月丁亥，劉裕攻慕容超，克之，齊地悉平。是月，廣州刺史盧循反，寇江州。三月，禿髮傉檀及沮渠蒙遜戰于窮泉，傉檀敗績。壬申，鎮南將軍、江州刺史何無忌及循戰于豫章，王師敗績，無忌死之。夏四月，青州刺史諸葛長民、兗州刺史劉籓、并州刺史劉道憐乃入衛京師。五月丙子，大風，拔木。戊子，衛將軍劉毅及盧循戰於桑落洲，王師敗績。尚書左僕射孟昶懼，自殺。己未，大赦。乙丑，循至淮口，內外戒嚴。大司馬、瑯邪王德文都督宮城諸軍事，次中皇堂，太尉劉裕次石頭，梁王珍之屯南
 掖門，冠軍將軍劉敬宣屯北郊，輔國將軍孟懷玉屯南岸，建武將軍王仲德屯越城，廣武將軍劉懷默屯建陽門，淮口築柤浦、藥園、廷尉三壘以距之。丙寅，震太廟鴟尾。秋七月庚申，盧循遁走。甲子，使輔國將軍王仲德、廣川太守劉鐘、河間內史蒯恩等帥眾追之。是月，盧循寇荊州，刺史劉道規、雍州刺史魯宗之等敗之。又破徐道覆於華容，賊復走尋陽。八月，姚興將桓謙寇江陵，劉道規敗之。冬十一月，蜀賊譙縱陷巴東，守將溫祚、時延祖死之。十二月壬辰，劉裕破盧循於豫章。



 七年春二月壬午，右將軍劉籓斬徐道覆于始興，傳首
 京師。夏四月，盧循走交州，刺史杜慧度斬之。秋七月丁卯，以荊州刺史劉道規為征西大將軍、開府儀同三司。冬十月，沮渠蒙遜伐涼，涼武昭王玄盛與戰，敗之。



 八年春二月丙子，以吳興太守孔靖為尚書右僕射。三月甲寅，山陰地陷四尺，有聲如雷。夏五月，乞伏公府弒乞伏乾歸，乾歸子熾盤誅公府，僭即偽位。六月，以平北將軍魯宗之為鎮北將軍。秋七月甲午，武陵王季度薨。庚子，征西大將軍劉道規卒。八月，皇后王氏崩。辛亥，高密王純之薨。九月癸酉，葬僖皇后于休平陵。己卯，太尉劉裕害右將軍兗州刺史劉籓、尚書左僕射謝混。庚辰，
 裕矯詔曰：「劉毅苞藏禍心，構逆南夏，籓、混助亂，志肆姦宄。賴寧輔玄鑒，撫機挫銳，凶黨即戮，社稷乂安。夫好生之德，所因者本，肆眚覃仁，實資玄澤。況事興大憝，禍自元凶。其大赦天下，唯劉毅不在其例。普增文武位一等。孝順忠義，隱滯遺逸，必令聞達。」己丑，劉裕帥師討毅。裕參軍王鎮惡陷江陵城，毅自殺。冬十一月，沮渠蒙遜僭號河西王。十二月，以西陵太守朱齡石為建威將軍、益州刺史，帥師伐蜀。分荊州十郡置湘州。是歲，廬陵、南康地四震。



 九年春三月丙寅，劉裕害前將軍諸葛長民及其弟輔
 國大將軍黎民、從弟寧朔將軍秀之。戊寅，加劉裕鎮西將軍、豫州刺史。林邑范胡達寇九真，交州刺史杜慧度斬之。夏四月壬戌，罷臨沂、湖熟皇后脂澤田四十頃，以賜貧人，弛湖池之禁。封鎮北將軍魯宗之為南陽郡公。秋七月，朱齡石克成都，斬譙縱，益州平。九月，封劉裕次子義真為桂陽公。冬十二月，安平王球之薨。是歲，高句麗、倭國及西南夷銅頭大師並獻方物。



 十年春三月戊寅，地震。夏六月，乞伏熾盤帥師伐禿髮傉檀，滅之。秋七月，淮北大風，壞廬舍。九月丁巳朔，日有蝕之。林邑遣使來獻方物。是歲，城東府。



 十一年春正月，荊州刺史司馬休之、雍州刺史魯宗之並舉兵貳於劉裕，裕帥師討之。庚午，大赦。丁丑，以吏部尚書謝裕為尚書左僕射。二月丁未，姚興死，子泓嗣偽位。三月辛巳，淮陵王蘊薨。壬午，劉裕及休之戰于江津，休之敗，奔襄陽。夏四月乙卯，青、冀二州刺史劉敬宣為其參軍司馬道賜所害。五月甲申，彗星二見。甲午，休之、宗之出奔于姚泓。論平蜀功，封劉裕子義隆彭城公，朱齡石豐城公。己酉，霍山崩，出銅鐘六枚。秋七月丙戌，京師大水，壞太廟。辛亥晦，日有蝕之。八月丁未，尚書左僕射謝裕卒，以尚書右僕射劉穆之為尚書左僕射。九月己
 亥，大赦。



 十二年春正月，姚泓使其將魯軌寇襄陽，雍州刺史趙倫之擊走之。二月，加劉裕中外大都督。夏六月，赫連勃勃攻姚泓秦州，陷之。己酉，新除尚書令、都鄉亭侯劉柳卒。秋八月，劉裕及瑯邪王德文帥眾伐姚泓。丙午，大赦。冬十月丙寅，姚泓將姚光以洛陽降。己丑，遣兼司空、高密王恢之脩謁五陵。



 十三年春正月甲戌朔，日有蝕之。二月，涼武昭王李玄盛薨，世子士業嗣位為涼州牧、涼公。三月，龍驤將軍王鎮惡大破姚泓將姚紹于潼關。夏，劉裕敗魏將鵝青于
 河曲，斬青裨將阿薄干。是月，涼公李士業大敗沮渠蒙遜于鮮支澗。五月，劉裕克潼關。丁亥，會稽王脩之薨。六月癸亥，林邑獻馴象、白鸚鵡。秋七月，劉裕克長安，執姚泓，收其彞器，歸諸京師。南海賊徐道期陷廣州，始興相劉謙之討平之。冬十一月辛未，左僕射、前將軍劉穆之卒。



 十四年春正月辛巳，大赦。青州刺史沈田子害龍驤將軍王鎮惡于長安。夏六月，劉裕為相國，進封宋公。冬十月，以涼公士業為鎮西將軍，封酒泉公。十一月，赫連勃勃大敗王師于青泥北。雍州刺史朱齡石焚長安宮殿，
 奔于潼關。尋又大潰，齡石死之。十二月戊寅，帝崩于東堂，時年三十七。葬休平陵。



 帝不惠，自少及長，口不能言，雖寒暑之變，無以辯也。凡所動止，皆非己出。故桓玄之纂，因此獲全。初讖云「昌明之後有二帝」，劉裕將為禪代，故密使王韶之縊帝而立恭帝，以應二帝云。



 恭帝諱德文，字德文，安帝母弟也。初封琅邪王，歷中軍將軍、散騎常侍、衛將軍、開府儀同三司，加侍中，領司徒、錄尚書六條事。元興初，遷車騎大將軍。桓玄執政，進位太宰，加兗冕之服，綠綟綬。玄篡位，以帝為石陽縣公，與
 安帝俱居尋陽。及玄敗，隨至江陵。玄死，桓振奄至，躍馬奮戈，直至階下，瞋目謂安帝曰：「臣門戶何負國家，而屠滅若是？」帝乃下床謂振曰：「此豈我兄弟意邪！」振乃下馬致拜。振平，復為瑯邪王，又領徐州刺史，尋拜大司馬，領司徒，加殊禮。義熙二年，置左右長史、司馬、從事中郎四人，加羽葆鼓吹。十二年，詔曰：「大司馬明德懋親，大尉道勳光大，並徽序彞倫，燮和二氣，髦俊引領，思佐鼎飪。而雅尚沖挹，四門弗闢，誠合大雅謙虛之道，實違急賢贊世之務。昔蒲輪載征，異人並出，東平開府，奇士嚮臻，濟濟之盛，朕有欽焉。可敕二府，依舊辟召，必將明易又俊乂，
 嗣軌前賢矣。」於是始辟召掾屬。時太尉裕都督中外諸軍，詔曰：「大司馬地隆任重，親賢莫貳。雖府受節度，可身無致敬。」劉裕之北征也，帝上疏，請帥所蒞，啟行戎路，修敬山陵。朝廷從之，乃與裕俱發。及有司以即戎不得奉辭陵廟，帝復上疏曰：「臣推轂閫外，將革寒暑，不獲展情埏璲，私心罔極。伏願天慈，特垂聽許，使臣微誠粗申，即路無恨。」許之。及姚泓滅，歸于京都。十四年十二月戊寅，安帝崩。劉裕矯稱遺詔曰：「唯我有晉，誕膺明命，業隆九有，光宅四海。朕以不德，屬當多難，幸賴宰輔，拯厥顛覆。仍恃保祐，克黜禍亂，遂冕旒辰極，混一六合。方憑阿衡，惟
 新洪業，而遘疾大漸，將遂弗興。仰惟祖宗靈命。親賢是荷。咨爾大司馬、瑯邪王，體自先皇，明德光懋，屬惟儲貳，眾望攸集。其君臨晉邦，奉系宗祀，允執其中，燮和天下。闡揚末誥，無廢我高祖之景命。」是日，即帝位，大赦。



 元熙元年春正月壬辰朔，改元。以山陵未厝，不朝會。立皇后褚氏。甲午，征劉裕還朝。戊戌，有星孛于太微西籓。庚申，葬安皇帝于休平陵。帝受朝，懸而不樂。以驃騎將軍劉道憐為司空。秋八月，劉裕移鎮壽陽。以劉懷慎為前將軍、北徐州刺史，鎮彭城。九月，劉裕自解揚州。冬十月乙酉，裕以其子桂陽公義真為揚州刺史。十一月丁
 亥朔，日有蝕之。十二月辛卯，裕加殊禮。己卯，太史奏，黑龍四見于東方。



 二年夏六月壬戌，劉裕至於京師。傅亮承裕密旨，諷帝禪位，草詔，請帝書之。帝欣然謂左右曰：「晉氏久已失之，今復何恨。」乃書赤紙為詔。甲子，遂遜於琅邪第。劉裕以帝為零陵王，居於秣陵，行晉正朔，車旗服色一如其舊，有其文而不備其禮。帝自是之後，深慮禍機，褚后常在帝側，飲食所資，皆出褚后，故宋人莫得伺其隙，宋永初二年九月丁丑，裕使后兄叔度請后，有間，兵人踰垣而入，弒帝于內房。時年三十六。謚恭皇帝，葬沖平陵。



 帝幼
 時性頗忍急，及在籓國，曾令善射者射馬為戲。既而有人云：「馬者國姓，而自殺之，不祥之甚。」帝亦悟，甚悔之。其後復深信浮屠道，鑄貨千萬，造丈六金像，親於瓦官寺迎之，步從十許里。安帝既不惠，帝每侍左右，消息溫涼寢食之節，以恭謹聞，時人稱焉。始，元帝以丁丑歲稱晉王，置宗廟，使郭璞筮之，云「享二百年。」自丁丑至禪代之歲，年在庚申，為一百四歲。然丁丑始係西晉，庚申終入宋年，所餘惟一百有二歲耳。璞蓋以百二之期促，故婉而倒之為二百也。



 史臣曰：安帝即位之辰，鐘無妄之日，道子、元顯並傾朝
 政，主昏臣亂，未有如斯不亡者也。雖有手握戎麾，心存舊國，回首無良，忽焉蕭散。於是桓玄乘釁，勢逾飆指，六師咸泯，只馬徂遷。是以宋高非典午之臣，孫恩豈金行之寇。若乃世遇顛覆，則恭皇斯甚。於越之民，詎熏丹穴，會稽之侶，寧嘆人臣。去皇屋而歸來，灑丹書而不恨。夫五運攸革，三微數盡，猶高秋凋候，理之自然。觀其搖落，人有為之流漣者也。



 贊曰：安承流湎，大盜斯張。恭乃寓命，他人是綱。猶存周赧，始立懷王。虛尊假號，異術同亡。



\end{pinyinscope}