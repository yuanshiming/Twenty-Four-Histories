\article{列傳六}

\begin{pinyinscope}

 王鎔，其先回鶻部人也。遠祖沒諾干，唐至德中，事鎮州節度使王武俊為騎將。武俊嘉其勇干，畜為假子，號王五哥，其後子孫以王為氏。四代祖廷湊，事鎮帥王承宗
 為牙將。長慶初，承宗卒，穆宗命田宏正為成德軍節度使。既而鎮人殺宏正，推廷湊為留後，朝廷不能制，因以旄鉞授之。廷湊卒，子元逵尚文宗女壽安公主。元逵卒，子紹鼎立。紹鼎卒，子景崇立。皆世襲鎮州節度使，並前史有傳。景崇位至太尉、中書令，封常山王，中和二年卒。


鎔即景崇之子也，年十歲，三軍推襲父位。大順中，武皇將李存孝既平邢、洺，因獻謀於武皇，欲兼並鎮、定，乃連年出師以擾鎮之屬邑。鎔苦之，遣使求救於幽州。
 \gezhu{
  《舊唐書》云：
  時天子蒙塵，九州鼎沸，河東節度使李克用虎視山東，方謀吞據。鎔以重賂結納，請以修和好。晉軍討孟方立於邢州，鎔常奉以芻糧。及方立平，晉將李存孝侵鎔於南部，鎔求援於幽州。}
 自是燕帥李匡威頻歲出軍，以為鎔援。時匡威兵勢方盛，以鎔沖弱，將有窺圖之志。


景福二年春，匡威率精騎數萬，再來赴援，會匡威弟匡儔奪據兄位，匡威退無歸路，鎔乃延入府第，館於寶壽佛寺。鎔以匡威因己而失國，又感其援助之力，事之如父。五月，鎔謁匡威於其館，匡威陰遣部下伏甲劫鎔，抱持之。鎔曰：「公戒部人勿造次。吾國為晉人所
 侵，垂將覆滅，賴公濟援之力，幸而獲存。今日之事，本所甘心。」即並轡歸府舍。鎔軍拒之，竟殺匡威。鎔本疏瘦，時年始十七，當與匡威並轡之時，電雨驟作，屋瓦皆飛。有一人於缺垣中望見鎔，鎔就之，遽挾於馬上，肩之而去。翼日，鎔但覺項痛頭偏，蓋因為有力者所挾，不勝其苦故也。既而訪之，則曰墨君和，乃鼓刀之士也，遂厚賞之。
 \gezhu{
  《太平廣記》引《劉氏耳目記》云：真定墨君和，幼名三旺。眉目棱岸，肌膚若鐵，年十五六。趙王鎔初即位，曾見之，悅而問曰：「此中何得昆侖兒也？」問其姓，與形質相應，即呼為墨昆侖，因以皁衣賜之。是時，常山縣邑屢為並州中
  軍所侵掠，趙之將卒疲於戰敵。告急於燕王，李匡威率師五萬來救之。並人攻陷數城。燕王聞之，躬領五萬騎徑與晉師戰於元氏，晉師敗績。趙王感燕王之德，椎牛灑酒，大犒於稾城，輦金二十萬以謝之。燕王歸國，比及境上，為其弟匡儔所拒，趙人以其有德於我，遂營東圃以居之。燕王自以失國，又見趙王之幼，乃圖之。遂伏甲俟趙王，旦至，即使擒之。趙王請曰：「某承先代基構，主此山河，每被鄰寇侵漁，困於守備，賴大王武略，累挫戎鋒，獲保宗祧，實資恩力。顧惟幼懦，夙有卑誠，望不匆匆，可伸交讓。願與大王同歸衙署，即軍府必不拒違。」燕王以為然，遂與趙王並轡而進。俄有大風並黑雲起于城上，大雨雷電，至東角門內，有勇夫袒臂旁來，拳毆燕之介士，即挾負趙王踰垣而走，遂得歸公府。問其姓名，君和恐其難記，但言曰：「硯中之物。」王心志之。左右軍士既見主免難，遂逐燕王。燕王退走于東圃，趙人圍而殺之。趙王召墨生以千金賞之，兼賜上第一區，良田萬畝，仍恕
  其十死，奏授光祿大夫。}


鎔既失燕軍之援，會武皇出師以逼真定，鎔遣使謝罪，出絹二十萬匹，及具牛酒犒軍，自是與鎔俱修好如初。洎梁祖兼有山東，虎視天下，鎔卑辭厚禮，以通和好。
 \gezhu{
  《新唐書》：羅紹威諷鎔絕太原，共尊全忠，鎔依違，全忠不悅。}
 光化三年秋，梁祖將吞河朔，乃親征鎮、定，縱其軍燔鎮之關城。鎔謂賓佐曰：「事急矣，謀其所向。」判官周式者，有口辯，出見梁祖。梁祖盛怒，逆謂式曰：「王令公朋附并汾，違盟爽信，敝賦業已及此，期于無捨！」式曰：「公為唐室之桓、文，當以禮義
 而成霸業，反欲窮兵黷武，天下其謂公何！」《新唐書》：李嗣昭攻洺州，全忠自將擊走之，得鎔與嗣昭書，全忠怒，引軍攻鎔。周式請見全忠，全忠即出書示式曰：「嗣昭在者，宜速遣。」式曰：「王公所與和者，息人鋒鏑間耳。況繼奉天子詔和解，能無一番紙墜北路乎？太原與趙本無恩，嗣昭庸肯入耶！」梁祖喜，引式袂而慰之曰：「前言戲之耳！」即送牛酒貨幣以犒軍。式請鎔子昭祚及大將梁公儒、李宏規子各一人往質于汴。梁祖以女妻昭祚。及梁祖稱帝，鎔不得已，行其正朔。



 其後梁祖常慮河朔悠久難制，會羅紹威卒，因欲除移鎮、定。先遣親軍三千，分據鎔深、冀二郡，以鎮
 守為名。又遣大將王景仁、李思安率師七萬，營于柏鄉。鎔遣使告急莊宗，莊宗命周德威率兵應之；鎔復奉唐朝正朔，稱天祐七年。及破梁軍于高邑，我軍大振，自是遣大將王德明率三十七都從莊宗征伐，收燕降魏，皆預其功，然鎔未嘗親軍遠出。八年七月，鎔至承天軍，與莊宗合宴同盟，奉觴獻壽，以申感概。莊宗以鎔父友，曲加敬異，為之聲歌，鎔亦報之，謂莊宗為四十六舅。中飲，莊宗抽佩刀斷衿為盟，許女妻鎔子昭誨。因茲堅附於
 莊宗矣。



 鎔自幼聰悟，然仁而不武，征伐出于下，特以作籓數世。專制四州，高屏塵務，不親軍政，多以閹人秉權，出納決斷，悉聽所為。皆雕靡第舍，崇飾園池，植奇花異木，遞相誇尚。人士皆裒衣博帶，高車大蓋，以事嬉遊，籓府之中，當時為盛。鎔宴安既久，惑于左道，專求長生之要，常聚緇黃，合煉仙丹，或講說佛經，親受符籙。西山多佛寺，又有王母觀，鎔增置館宇，雕飾土木。道士王若訥者，誘鎔登山臨水，訪求仙跡，每一出，數月方歸，百姓勞
 弊。王母觀石路既峻，不通輿馬，每登行，命僕妾數下人維錦繡牽持而上。有閹人石希蒙者，姦寵用事，為鎔所嬖，恒與之臥起。



 天祐八年冬十二月，鎔自西山回，宿於鶻營莊，將歸府第，希蒙勸之他所。宦者李宏規謂鎔曰：「方今晉王親當矢石，櫛沐風雨，王殫供軍之租賦，為不急之遊盤，世道未夷，人心多梗，久虛府第，遠出遊從，如樂禍之徒，翻然起變，拒門不納，則王欲何歸！」鎔懼，促歸。希蒙譖宏規專作威福，多蓄猜防，鎔由是復無歸志。宏
 規聞之怒，使親事偏將蘇漢衡率兵擐甲遽至鎔前，露刃謂鎔曰：「軍人在外已久，願從王歸。」宏規進曰：「石希蒙說王遊從，勞弊士庶，又結構陰邪，將為大逆。臣已偵視情狀不虛，請王殺之，以除禍本。」鎔不聽。宏規因命軍士聚噪，斬希蒙首抵于前。鎔大恐，遂歸。是日，令其子昭祚與張文禮以兵圍李宏規及行軍司馬李藹宅，並族誅之，詿誤者凡數十家。又殺蘇漢衡，收部下偏將下獄，窮其反狀，親軍皆恐，復不時給賜，眾益懼。文禮因其
 反側，密諭之曰；「王將坑爾曹，宜自圖之。」眾皆掩泣相謂曰：「王待我如是，我等焉能效忠？」是夜，親事軍十餘人，自子城西門逾垣而入，鎔方焚香受籙，軍士二人突入，斷其首，袖之而出，遂焚其府第，煙焰亙天，兵士大亂。鎔姬妾數百，皆赴水投火而死。軍校有張友順者，率軍人至張文禮之第，請為留後。遂盡殺王氏之族。鎔于昭宗朝賜號敦睦保定久大功臣，位至成德軍節度使、守太師、中書令、趙王，梁祖加尚書令。初，鎔之遇害，不獲其屍，及
 莊宗攻下鎮州，鎔之舊人于所焚府第灰間方得鎔之殘骸。莊宗命幕客致祭，葬於王氏故塋。



 鎔長子昭祚，亂之翼日，張文禮索之，斬于軍門。次子昭誨。當鎔被禍之夕，昭誨為軍人攜出府第，置之地穴十餘日，乃髡其髮，被以僧衣。屬湖南綱官李震南還，軍士以昭誨托于震，震置之茶褚中。既至湖湘，乃令依南嶽寺僧習業，歲給其費。昭誨年長思歸，震即齎送而還。時鎔故將符習為汴州節度使，會昭誨來投，即表其事曰：「故趙王王鎔小
 男昭誨，年十餘歲遇禍，為人所匿免，今尚為僧，名崇隱，謹令赴闕。」明宗賜衣一襲，令脫僧服。頃之，昭誨稱前成德軍中軍使、檢校太傅，詣中書陳狀，特授朝議大夫、檢校考功郎中、司農少卿，賜金紫。符習因以女妻之。其後，累歷少列，周顯德中，遷少府監。



 王處直。《王處直傳》，原本止存王都廢立之事，而處直事闕佚。今考《舊唐書》列傳云：處直，字允明，處存母弟也。初為定州後院軍都知兵馬使，汴人入寇，處直拒戰，不利而退，三軍大噪，推處直為帥，乃權知留後事。汴將張存敬攻城，梯衝雲合，處直登城呼曰：「敝邑於朝廷未嘗不忠，于籓鄰未嘗失禮，不虞君之涉吾地，何也？」
 朱溫使人報之曰：「何以附太原而弱鄰道？」處直報曰：「吾兄與太原同時立勳王室，地又親鄰，修好往來，常道也。請從此改圖。」溫許之，仍歸罪于孔目吏梁問，出絹十萬匹，牛酒以犒汴軍，存敬修盟而退；溫因表授旄鉞、檢校左僕射。天祐元年，加太保，封太原王。後仕偽梁，授北平王、檢校太尉，不數歲，復歸于莊宗。後十餘年，為其子都廢歸私第，尋卒，年六十一。



 王都，本姓劉，小字云郎，中山陘邑人也。初，有妖人李應之得於村落間，養為己子。及處直有疾，應之以左道醫之，不久病間，處直神之，待為羽人。始假幕職，出入無間，漸署為行軍司馬，軍府之事，咸取決焉。處直時未有子，
 應之以都遺於處直曰：「此子生而有異。」因是都得為處直之子。其後應之閱白丁于管內，別置新軍，起第于博陵坊，面開一門，動皆鬼道。處直信重日隆，將校相慮，變在朝夕，謀先事為禍。會燕師假道，伏甲于外城，以備為不虞，昧旦入郭，諸校因引軍以圍其第，應之死于亂兵，咸云不見其屍，眾不解甲。乃逼牙帳請殺都，處直堅靳之，久乃得免。翼日賞勞，籍其兵于臥內，自隊長已上記于別簿，漸以他事孥戮。迨二十年，別簿之記，略無孑遺。都
 既成長，總其兵柄，姦詐巧佞，生而知之。處直愛養，漸有付託之意，時處直諸子尚幼，乃以都為節度副大使。



 王郁者，亦處直之孽子也。案：以下有闕文。



 天祐十八年十二月，莊宗親征鎮州，敗契丹于沙河。明年正月，乘勝追敵，過定州，都馬前奉迎，莊宗幸其府第曲宴。都有愛女，十餘歲，莊宗與之論婚，許為皇子繼岌妻之。自是恩寵特異，奏請無不從。同光三年，莊宗幸鄴都，都來朝覲，留宴旬日，錫賚鉅萬，遷太尉、侍中。時周元豹見之曰；「形若鯉魚，難
 免刀匕。」及明宗嗣位，加中書令，然以其奪據父位，深心惡之。



 初，同光中，祁、易二州刺史，都奏部下將校為之，不進戶口，租賦自贍本軍，天成初仍舊。既而安重誨用事，稍以朝政釐之。時契丹犯塞，諸軍多屯幽、易間，大將往來，都陰為之備，屢廢迎送，漸成猜間。和昭訓為都籌畫曰：「主上新有四海，其勢易離，可圖自安之計。」會朱守殷據汴州反，鎮州節度使王建立與安重誨不協，心懷怨嫉。都陰知之，乃遣人說建立謀叛，建立偽許之，密以狀
 聞。都又與青、徐、岐、潞、梓五帥蠟書以離聞之。



 三年四月，制削都在身官爵，遣宋州節度使王晏球率師討之。都急與王郁謀，引契丹為援。洎王師攻城，契丹將托諾率騎萬人來援，都與契丹合兵大戰于嘉山，為王師所敗，惟托諾以二千騎奔入定州。都仗之守城，呼為諾王，屈身瀝懇，冀其盡力。孤壘周年，亦甚有備，諸校或思歸嚮，以其訪察嚴密，殺人相繼，人無宿謀，故數構不就。



 都好聚圖書，自常山始破，梁國初平，令人廣將金帛收市，以
 得為務，不責貴賤，書至三萬卷，名畫樂器各數百，皆四方之精妙者，萃于其府。四年三月，晏球拔定州，時都校馬讓能降于曲陽門，都巷戰而敗，奔馬歸於府第，縱火焚之，府庫妻孥，一夕俱燼，惟擒托諾并其男四人、弟一人獻于行在。



 李繼陶者，莊宗初略地河朔，俘而得之，收養于宮中，故名曰得得。天成初，安重誨知其本末，付段徊養之為兒；佪知其不稱，許其就便。王都素蓄異志，潛取以歸，呼為莊宗太子。及都叛，遂僭其服裝，時俾乘墉，
 欲惑軍士，人咸知其偽，競詬辱之。城陷，晏球獲之，拘送於闕下，行至邢州，遣使戮焉。



 史臣曰：王鎔據鎮、冀以稱王，治將數世；處直分易、定以為帥，亦既重侯。一則惑佞臣而覆其宗，一則嬖孽子而失其國，其故何哉？蓋富貴斯久，仁義不修，目眩於妖妍，耳惑於絲竹，故不能防奸於未兆，察禍於未萌，相繼敗亡，又誰咎也！



\end{pinyinscope}