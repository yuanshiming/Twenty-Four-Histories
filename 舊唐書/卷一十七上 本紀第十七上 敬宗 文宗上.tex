\article{卷一十七上 本紀第十七上 敬宗 文宗上}

\begin{pinyinscope}

 敬宗睿武昭愍孝皇帝諱湛，穆宗長子，母曰恭僖太后王氏。元和四年六月七日，生於東內之別殿。長慶元年三月，封景王。二年十二月，立為皇太子。四年正月壬申，
 穆宗崩。癸酉，皇太子即位柩前，時年十六。甲戌，左僕射韓皋卒。丙子，群臣準遺詔奏皇帝寶冊禮畢，詔賞神策諸軍士人絹十匹、錢十千、畿內諸軍鎮絹十匹、錢五千，其餘軍鎮頒給有差。內出綾絹三百萬段以助賞給。穆宗初即位，在京軍士人獲五十千，在外軍鎮差降無幾。至是，宰臣奏議請量國力頒賞，故差減於先朝，物議是之。群臣五上章請聽政，從之。二月辛巳朔，上縗服見群臣於紫宸門外。壬午，渤海送備宿衛大聰叡等五十人
 入朝。癸未，貶戶部侍郎李紳為端州司馬。丙戌，貶翰林學士、駕部郎中、知制誥龐嚴為信州刺史，翰林學士、司封員外郎、知制誥蔣防為汀州刺史，皆紳之引用者。以右拾遺吳思為殿中侍御史，充入蕃告哀使。李紳之貶，李逢吉受賀，群官至中書，而思獨不往，逢吉怒而斥為遠使。戊子，河北告哀使、諫議大夫高允恭卒於東都。辛卯，敕沒掖庭宮人、先配內園宮人，並宜放出，任其所適。己亥，冊大行皇帝皇太后為太皇太后。庚子，西川節度
 使杜元穎進罨畫打球衣五百事，非禮也。辛丑，上始御紫宸殿受朝。既退，幸飛龍院，厚賜內官等物有差。以米貴，出太倉粟四十萬石，於兩市賤糶，以惠貧民。癸未夜，太白犯東井北轅。乙巳，上率群臣詣光順門冊皇太后。丁未，御中和殿擊球，賜教坊樂官綾絹三千五百匹。戊申，擊球於飛龍院。己酉，大合樂於中和殿，極歡而罷，內官頒賜有差。



 三月庚戌朔，貶司農少卿李彤吉州司馬，以前為鄧州刺史，坐贓百萬，仍自刻德政碑故也。壬子，
 上御丹鳳樓，大赦天下。京畿夏青苗錢並放，秋青苗錢每貫放二百文。天下常貢之外不得進獻。六宅、十宅諸王女，宜令每年於選人中選擇降嫁。今後戶帳田畝，五年一定稅。是日，風且雨。甲寅，始於延英對宰臣。丙辰，以尚書右丞韋顗為戶部侍郎。戊午，禮儀使奏：「外命婦正旦及四始日舊行起居之禮，伏以禮煩則瀆，請停。」從之。庚申，工部尚書胡證檢校戶部尚書、京兆尹。甲子，故山南東道節度使牛元翼家為王廷湊所害，上惜其冤橫，
 傷悼久之，仍嘆宰執非才，縱奸臣跋扈。翰林學士韋處厚奏曰：「理亂之本，非有他術，順人則理，違人則亂。陛下常嘆息，恨無蕭、曹。今有一裴度，尚不能用，此馮唐所以感悟漢文，雖有頗、牧不能用也。」以太子少保張弘靖為太子少師，分司東都太子賓客令狐楚河南尹。丁卯，以刑部尚書段文昌判左丞事。戊辰，群臣入閣，日高猶未坐，有不任立而踣者。諫議大夫李渤出次白宰相，俄而始坐。班退，左拾遺劉棲楚諫，頭叩龍墀血流，上
 為之動容，仍賜緋魚袋。編氓徐忠信闌入浴堂門，杖四十，配流天德。庚午，賜內教坊錢一萬貫，以備游幸。是夜，太白犯東井北轅。甲戌，夏州節度使李祐奏：於塞外築烏延、宥州、臨塞、陰河、陶子等五城，以備蕃寇。又以黨項為盜，於蘆子關北木瓜嶺築壘，以扼其沖。乙亥，幸教坊，賜伶官綾絹三千五百匹。



 夏四月庚辰朔。甲申，以御史大夫王涯為戶部尚書、兼御史大夫，充鹽鐵轉運等使。壬辰，兵部侍郎武儒衡卒。丙申，賊張韶等百餘人至右
 銀臺門，殺閽者，揮兵大呼，進至清思殿，登御榻而食，攻弓箭庫。左神策軍兵馬使康藝全率兵入宮討平之。是日，上聞其變，急幸左軍。丁酉，上還宮，群臣稱慶。諫議大夫李渤以上輕易致盜，言甚激切。己亥，九仙門等監共三十五人，並笞之。辛丑，染坊使田晟、段政直流天德，以張韶染坊役夫故也。詔雪吐突承璀之罪，令男士曄改葬之。丙午，宰臣李逢吉封涼國公，牛僧孺封奇章縣子。



 五月己酉朔。乙卯，制以正議大夫、尚書吏部侍郎、上柱國、
 渭源縣開國男、食邑三百戶、賜紫金魚袋李程守本官、同中書門下平章事。以朝議郎、守尚書戶部侍郎、兼御史大夫、判度支、上柱國、賜紫金魚袋竇易直為朝散大夫，本官同中書門下平章事。判度支、戶部侍郎韋顗賜金紫。己未，割富平縣之豐水鄉、下邽縣之翟公鄉、澄城縣之撫道鄉、白水縣之會賓鄉，以奉景陵。癸亥，以鹽州刺史傅良弼為夏州節度使。東都、江陵監大轉運留後並改為知院官，從其使王涯請也。



 六月己卯朔，以左神
 策大將康藝全為鄜坊節度使。辛巳，敕以霖雨命疏決京城系囚。庚辰，大風吹壞延喜、景風等門。工部侍郎張惟素卒。壬辰，以左金吾衛大將軍李願檢校司空，兼河中尹、御史大夫，充河中、絳、隰等州節度使。丙申，山南西道節度使、守司空裴度加同中書門下平章事。度之拜興元也，為宰相李逢吉所排，不帶平章事，李程、韋處厚日為度論於上前，故有是命。加陳、許節度使李光顏守司徒。癸卯，太保張弘靖卒。己巳，浙西水壞太湖堤，水入
 州郭，漂民廬舍。丁未，以吏部尚書趙宗儒為太常卿，兵部尚書鄭絪為吏部尚書。



 秋七月戊申朔。己酉，睦州、清溪等六縣大雨，山谷發洪水泛溢，漂城郭廬舍。庚辰，以前河中節度使郭釗為兵部尚書。戊午，太子賓客許季同卒。辛酉，疏靈州特進渠，置營田六百頃。乙丑，鄆、曹、濮暴雨水溢，壞城郭廬舍。丁卯，敕以穀貴，凡給百官俸內一半合給匹段，今宜給粟，每斗折錢五十文。辛未，以大理卿崔元略為京兆尹、兼御史大夫。甲戌，左金吾衛大
 將軍李祐進馬二百五十匹。御史溫造於閣內奏彈祐罷使違敕進奉，祐趨出待罪，詔宥之。襄、均、復等州漢江溢，漂民廬舍。丙子，浙西觀察使李德裕奏：「詔令當道造盝子二十具，計用銀一萬三千兩，金一百三十兩。昨已進兩具，用銀一千三百兩，當道在庫貯備銀無二三百兩，皆百計收市，方成此兩具。臣當道唯有留使錢五萬貫，每事節儉支費，猶欠十三萬貫不足。臣若因循不奏，則負陛下任使之恩；若分外誅求，又累陛下慈儉之德。
 伏乞宣令宰臣商議，何以遣臣得上不違宣索，下不闕軍須，不困疲人，不斂物怨。」時有詔罷進奉，故德裕有是奏。



 八月丁酉朔。是夜，火犯土星。妖賊馬文忠與品官季文德等凡一千四百人，將圖不軌，皆杖一百處死。癸未，火犯東井。甲寅，詔於關內、關東折糴、和糴粟一百五十萬石。陳、許、蔡、鄆、曹、濮等州水害稼。丁亥，火入東井。己丑，以李心妻孫宏為河南府兵曹參軍，蔣清孫禺阜為伊陽令，錄忠臣後也。是夜，金犯軒轅右角。壬辰，江王府長史
 段釗上言，稱前任龍州刺史，近郭有牛心山，山上有仙人李龍遷祠，頗靈應，玄宗幸蜀時，特立祠廟。上遣高品張士謙往龍州檢行，回奏牛心山有掘斷處。群臣言宜須修築。時方冱寒，役民數萬計，東川節度使李絳表訴之。甲子，以太常卿趙宗儒為太子少師。乙巳，宣武軍節度韓充卒。



 九月丙午朔。丁未，波斯大商李蘇沙進沉香亭子材，拾遺李漢諫云：「沉香為亭子，有異瑤臺、瓊室。」上怒，優容之。庚戌，以河南尹令狐楚檢校禮部尚書、汴州
 刺史、宣武軍節度、宋、汴、亳觀察等使。乙卯，罷理匭使。以諫議大夫李渤知匭，奏請置胥吏、添課料故也。戊午，加硃融檢校司空。詔浙西織造可幅盤絳繚綾一千匹。觀察使李德裕上表論諫，不奉詔，乃罷之。己巳，以兵部侍郎王起為河南尹。甲子，吐蕃遣使求《五臺山圖》。己巳，浙西、淮南各進宣索銀莊奩三具。



 冬十月丙子朔，宗正寺選尚書縣主胥和元亮等二十五人，各賜錢三十萬，令備吉禮。辛巳，以吏部侍郎崔從為太常卿。庚子，嶺南節
 度使鄭權卒。辛丑，吐蕃貢ＢＸ牛，鑄成銀犀牛、羊、鹿各一。壬寅，以鄂岳觀察使、檢校兵部尚書崔植檢校吏部尚書，兼廣州刺史、御史大夫，充嶺南節度觀察經略使。以戶部侍郎韋顗為御史中丞，兼戶部侍郎；以御史中丞鄭覃權權工部侍郎；以刑部侍郎韋弘景為吏部侍郎；以權權禮部郎李宗閔權權兵部侍郎；以工部侍郎於敖為刑部侍郎。



 十一月丙午朔。戊申，安南都護李元喜奏：黃家賊與環王國合勢陷陸州，殺刺史葛維。蘇、常、
 湖、岳、吉、潭、郴等七州水傷稼。庚申，葬穆宗於光陵。十二月乙亥朔。癸未，回紇、吐蕃、奚、契丹遣使朝貢。襄州柳公綽、滄州李全略、晉州李寰、滑州高承簡並自尚書加檢校右僕射。以前起居舍人劉棲楚為諫議大夫。淮南節度使王播厚賂貴要，求領鹽鐵使，諫議大夫獨孤朗張仲方、起居郎孔敏行柳公權宋申錫、補闕韋仁實劉敦儒、拾遺李景主薛廷老等伏延英抗疏論之。戊子夜，月掩東井。庚寅，加天平軍節度使烏重胤同平章事。乙未，
 徐泗王智興請置僧尼戒壇，浙西觀察使李德裕奏狀論其奸幸。時自憲宗朝有敕禁私度戒壇，智興冒禁陳請，蓋緣久不興置，由是天下沙門奔走如不及。智興邀其厚利，由是致富，時議丑之。丁酉，宰相牛僧孺進封奇章郡公，李程彭原郡公，竇易直晉陽郡公，並食邑三千戶。吏部侍郎韓愈卒。



 寶歷元年春正月乙巳朔。辛亥，觀祀昊天上帝於南郊。禮畢，御丹鳳樓，大赦，改元寶歷元年。先是，雩縣令崔發
 坐誤辱中官下獄，是日，與諸囚陳於金雞竿下俟釋放。忽有內官五十餘人，環發而毆之，發破面折齒，臺吏以度蔽之，方免。有詔復系於臺中，宰相救之，方釋。宰相牛僧孺累表乞解機務，帝許以郊禮後。乙卯，以僧孺檢校禮部尚書、同平章事、鄂州刺史，充武昌軍節度、鄂岳觀察使。淮南節度使王播兼諸道鹽鐵轉運使。於鄂州特置武昌軍額，寵僧孺也。壬申，以給事中李渤為桂州刺史、兼御史中丞、桂管防禦觀察使。李德裕獻《丹扆箴》六
 首，上深嘉之，命學士韋處厚優其答詔。辛卯，以前禮部郎中李翱為廬州刺史，以求知制誥，面數宰相李逢吉過故也。辛丑，江西觀察使薛放卒。癸卯，以職方郎中、知制誥王璠為御史中丞。



 三月乙巳朔，以兵部尚書郭釗為梓州刺史、劍南東川節度使。壬子，宴群臣於三殿。戊辰夜，有流星長三丈，出紫微，入濁滅。辛未，以前桂管觀察使殷侑為江西觀察使。上御宣政殿試制舉人二百九十一人，以中書舍人鄭涵、吏部郎中崔琯、兵部郎中
 李虞仲並充考制策官。



 夏四月甲戌朔，宰相涼國公李逢吉進封鄭國公。以右神策大將軍康志睦檢校工部尚書，兼青州刺史、平盧軍節度使。宣中書，以諫議大夫劉棲楚為刑部侍郎。丞郎宣授，自棲楚始也。鄭涵等考定制舉人。敕下後數日，上謂宰相曰：「韋端符、楊魯士皆涉物議，宜與外官。」乃授端符白水尉，魯士城固尉。宰臣請其罪名，不報。癸巳，群臣上徽號曰文武大聖廣孝皇帝，御宣政殿受冊。禮畢，御丹鳳樓，大赦天下，大闢罪已
 下，無輕重咸赦除之。時李紳貶官。李逢吉惡紳，不欲紳量移，乃於赦書節文內，但言左降官已經量移，宜與量移近處，不言未量移者宜與量移。翰林學士韋處厚上疏論列云：「不可為李紳一人與逢吉相惡，遂令近年流貶官皆不量移，則乖曠蕩之道也。」帝遽命追赦書添改之。乙亥，以劍南東川節度、檢校司空李絳為左僕射。御史蕭徹彈京兆尹、兼御大夫崔元略違詔徵畿內所放錢萬七千貫，付三司勘鞫不虛。辛丑，敕削元略兼御史大
 夫。五月甲辰朔，以前平盧軍節度使薛平檢校左僕射、兼戶部尚書。賜振武軍錢一十四萬貫，修築東受降城。庚戌，幸魚藻宮觀竟渡。庚申，正衙命使冊九姓迥紇登里囉汨沒密施毗伽昭禮可汗。丙寅，太子少傅致仕閻濟美卒。丁卯，湖南觀察使沈傳師奏：「當道先配吐蕃羅沒等一十七人，準赦放還本國，今各得狀，不願還。」從之。庚午，以右金吾將軍李文悅為豐州刺史、天德軍防禦使。安南李元喜奏移都護府於江北岸。



 六月壬申朔。乙酉，詔
 公主、郡主並不得進女口。丙戌，將作監張武均出為洋州刺史，坐贓犯也。諸司白身馮志謀等三百九人，並賜祿。丁亥，命品官田務豐領國信十二車賜迥紇可汗及太和公主。己丑，河中節度使、檢校司空李願卒。乙未，以檢校左僕射、兼戶部尚書薛平檢校司空、河中尹、河中節度使。



 秋七月癸卯朔，以忠武軍節度使、守司徒、兼侍中李光顏為太原尹、北京留守、河東節度使，以兗海節度使王沛為許州刺史、忠武軍節度使。熒惑犯右執法。甲辰，監鐵使
 王播進羨餘，物議欲鳴鼓而攻之。乙酉，鄜坊水壞廬舍。癸丑，以右金吾衛大將軍張茂宗為兗、海、沂、密節度使。乙卯，正衙命使冊司徒李光顏。丙辰，淄王傅分司元錫卒。己未，詔王播造競渡船二十只供進，仍以船材京內造。時計其功，當半年轉運之費。諫議大夫張仲方切諫，乃改進十只。辛酉，萬年縣典賈鎮誣告故統軍王佖男正謨等七人
 謀亂，詔杖殺之。甲子夜，月犯畢。乙丑，侍講學士崔郾、高重進《纂要》十卷，賜錦採二百匹。丁卯，以戶部侍郎韋顗為吏部侍郎，京兆尹崔元略為戶部侍郎。奉天縣水壞廬舍。辛未，以左散騎常侍胡證為戶部尚書、判度支。太子賓客分司廬士玫卒。閏七月壬午朔，以權知工部侍郎鄭覃為京兆尹。甲申，拾遺李漢、舒元褒、薛廷老於閣內論曰：「伏見近日除授，往往不由中書進擬，多是內中宣出。臣恐紀綱浸壞，奸邪恣行，伏希詳察。」上然之。詔度
 支進銅三千斤、金薄十萬翻，修清思院新殿及升陽殿圖障。丙戌，戶部尚書致仕裴堪卒。戊子，以給事中盧元輔為工部侍郎。壬辰，以前河東節度使李聽為義成軍節度使。戊戌，以刑部尚書段文昌為兵部尚書，依前判左丞事。



 八月辛丑朔。戊申，以酅國公楊造男元湊襲酅國公，食邑三千戶。兩京、河西大稔，敕度支和糴折糴粟二百萬石。乙卯夜，太白近房。戊午，遣中使往湖南、江南等道及天臺山採藥。時有道士劉從政者，說以長生久
 視之道，請於天下求訪異人，冀獲靈藥。仍以從政為光祿少卿，號升玄先生。秋九月辛未朔。丁丑，衛尉卿劉遵古役人安再榮告前袁王府長史武昭謀害宰相李逢吉，詔三司鞫之。壬午，昭義節度使劉悟卒。癸未夜，太白犯南斗。丙戌夜，月犯右執法。丁酉，華州暴水傷稼。徐州王智興奏，大將武華等四百人謀亂，並伏誅。十月庚子朔，河南尹王起奏，盜銷錢為佛像者，請以盜鑄錢論。丁巳，振武節度使張惟清以東受降城濱河，歲久雉堞
 壞，乃移置於綏遠烽南，及是功成。己未，以崖州安置人嗣郢王佐為潁王府長史，分司東都，仍賜金紫。壬戌夜，太白近哭星。甲子，三司鞫武昭獄得實，武昭及弟匯、役人張少騰宜付京兆府決，河陽節度掌書記李仲言配流象州，匯流崖州，太學博士李涉流康州，皆坐武昭事也。



 十一月庚午朔。辛未，以御史中丞王璠為工部侍郎，以諫議大夫獨孤朗為御史中丞。癸酉，鎮星近東井。癸未，以殿中少監嚴公素為容管經略使。是夜，月犯東井。
 庚寅，車駕幸溫湯，即日還宮。壬辰，以刑部侍郎劉棲楚為京兆尹。丙申，詔封皇子普為晉王。丁酉，吏部侍郎韋顗卒。十二月己亥朔。辛丑，以晉王普為昭義軍節度副大使；以劉悟子將作監主簿從諫起復雲麾將軍、守金吾衛大將軍同正、檢校左散騎常侍、兼御史大夫，充昭義節度留後。戊申夜，月犯畢。其夜，北方有霧起，須臾遍天，霧上有赤氣，久而方散。甲子，以左僕射李絳為太子少師，分司東都。戊辰，敕：「農功所切，實在耕牛，疲氓多
 乏，須議給賜。委度支往河東、振武、靈、夏等州市耕牛一萬頭，分給畿內貧下百姓。」是歲，淮南、浙西、宣、襄、鄂、潭、湖南等州旱災傷稼。



 二年春正月己巳朔。庚午，貶殿中侍御史王源植為昭州司馬。時源植街行，為教坊樂伎所侮，導從呵之，遂成紛竟。京兆尹劉棲楚決責樂伎，御史中丞獨孤朗論之太切，上怒，遂貶源植。辛未，湖南觀察使沈傳師奏：奉詔校尋葉靖能、羅光遠文案，檢尋不獲。癸酉，右贊善大夫
 李光現與品官李重實爭忿，以笏擊重實流血。，上以宗屬，罰兩月俸料。甲戌，以諸軍丁夫二萬入內穿池修殿。辛巳，興元節度使裴度奏修斜谷路及館驛皆畢功。壬辰，裴度來朝。甲午，以衛尉卿劉遵古為湖南觀察使，以國子祭酒衛中行為福建觀察使。丙申，鹽鐵使王播奏：「揚州城內，舊漕河水淺，舟船澀滯，輸不及期程。今從閶門外古七里港開河，向東屈曲，取禪智寺橋，東通舊官河，計長一十九里。其功役所費，當使自方圓支遣。」從之。
 二月己亥朔。辛丑，容管經略使嚴公素奏：「當州普寧等七縣，請同廣、昭、桂、賀四州例北選。」從之。丙午夜，月犯畢。丁未，以山南西道節度觀察處置等使、光祿大夫、守司空、同中書門下平章事、興元尹、上柱國、晉國公裴度守司空、同平章事，復知政事。丁巳寒食節，三殿宴群臣，自戊午至庚申方止。丙寅，正冊司空裴度。丁卯，以禮部尚書王涯檢校左僕射，為山南西道節度使。



 三月戊辰朔，命興唐觀道士孫準入翰林待詔。辛未，江西觀察使殷
 侑請於洪州寶歷寺置僧尼戒壇，敕殷侑故違制令，擅置戒壇，罰一季俸料。甲戌，賜宰臣百僚上巳宴於曲江亭。乙亥，右散騎常侍李翱卒。戊寅，幸魚藻宮觀競渡。辛巳，以同州刺史蕭俯為太子少保分司。壬午，以工部尚書裴武為同州刺史。癸未，嶺南節度使崔植奏：「廣、湖、封、雷、潘、辯等七州戍軍。除折沖別將外，並請停。」從之。丙戌，昆明夷遣使朝貢。丁亥，敕冊才人郭氏為貴妃。丙申，以吏部侍郎韋弘景為陜虢觀察使。四月戊戌朔，橫海軍
 節度使李全略卒。壬寅，以右金吾衛大將軍高承簡為邠、寧、慶節度使。丙午，王廷湊檢校司空。戊申，昭義節度使留後劉從諫檢校工部尚書，充昭義節度副大使、知節度事。庚戌，鄂岳觀察使牛僧孺奏：「當道沔州與鄂州隔江相對，才一里餘，其州請並省，其漢陽、汊川兩縣隸鄂州。」從之。丙辰，右金吾衛大將軍高霞寓卒。丙寅，先是王廷湊請於當道立聖德碑，是日，內出碑文賜廷湊。



 五月戊辰朔，上御宣和殿，對內人親屬一千二百人，並於
 教坊賜食，各頒錦彩。辛未，秘書省著作郎韋公肅注太宗所撰《帝範》十二篇進，特賜錦彩百匹。甲戌，以涇原節度楊元卿為河陽三城懷州節度使，以金吾衛大將軍李祐為涇原節度使。是夜，月近太微星。浙西送到絕粒女道士施子微。戊寅，幸魚藻宮觀競渡。庚辰，中使自新羅取鷹鷂回。幽州軍亂，殺其帥硃克融及男延齡，軍人立其第二子延嗣為留後。辛巳，神策軍苑內古長安城中修漢未央宮，掘獲白玉床一張，長六尺。癸未，山人杜
 景先於光順門進狀，稱有道術；令中使押杜景先往淮南及江南、湖南、嶺南諸州求訪異人。甲申，以右丞丁公著為兵部侍郎，以前湖南觀察使沈傳師為尚書左丞。辛卯，贈硃克融司徒。甲午夜，熒惑犯昴。賜興唐觀道士劉從政修院錢二萬貫。



 六月丁酉朔，賜御史中丞獨孤朗金紫。丁巳，減放苑內役人二千五百。帝性好土木，自春至冬，興作相繼。庚申，鄆州進驢打球人石定寬等四人。是夜，太白犯昴。辛酉，幸凝碧池，令兵士千餘人於池
 中取大魚，長大者送入新池。癸亥，以旱，命京城諸司疏理系囚。以延康坊官宅一區為諸王府司局。甲子，上御三殿，觀兩軍、教坊、內園分朋驢鞠、角抵。戲酣，有碎首折臂者，至一更二更方罷。



 秋七月丙寅朔。乙亥，河中進力士八人。癸未，衡王絢薨。敕鄠縣渼陂尚食管系，太倉廣運潭復賜司農寺。



 八月丙申朔，以司空、平章事裴度判度支；以工部侍郎王播為河南尹，代王起；以起為吏部侍郎；以前福州觀察使徐晦為工部侍郎。是夜，太
 白近太微。令供奉道士二十人隨浙西處士周息元入內宮之山亭院，上問以道術，言識張果、葉靜能。浙西觀察使李德裕上疏言息元誕妄，無異於人。庚戌，以太府卿李憲為江西觀察使。丁丑夜，月犯輿鬼。加京兆尹劉棲楚兼御史大夫。癸丑，以太常卿崔從檢校吏部尚書、判東都尚書省事、兼御史大夫、東都留守、東畿汝都防禦使。



 九月丁丑朔，大合宴於宣和殿，陳百戲，自甲戌至丙子方已。戊寅，河東節度使、守司徒、兼侍中李光顏卒。
 出內庫錢萬貫，令內園召募力士。幽州鹽軍奏：都知兵馬使李再義與弟再寧同殺硃延嗣並其家屬三百餘人，推再義為留後。壬申，宰相李程為北都留守、河東節度使。敕戶部所管同州長春宮莊宅，宜令內莊宅使管系。



 冬十月乙未朔。乙亥，以幽州衙前都知兵馬使李再義檢校戶部尚書，充盧龍軍節度副大使、知節度事，仍賜名載義。壬戌，以中書舍人崔郾為禮部侍郎。



 十一月甲子朔，以太清宮道士趙歸真充兩街道門都教授博
 士。帝好深夜自捕狐貍，宮中謂之「打夜狐」。中官許遂振、李少端、魚弘志以侍從不及削職。壬申，以戶部尚書胡證檢校兵部尚書，兼廣州刺史，充嶺南節度使。甲申，以右僕射、同平章事李逢吉檢校司空、同平章事，兼襄州刺史，充山南東道節度使、臨漢監牧使。乙酉，同州刺史裴武卒。己丑，詔朝官及方鎮人家不得置私白身。癸巳，以前東都留守楊於陵為太子少傅。中官李奉義、王惟直、成守貞各杖三十，分配諸陵；宣徽使閆弘約、副使劉
 弘逸各杖二十。十二月甲午朔。辛丑，帝夜獵還宮，與中官劉克明、田務成、許文端打球，軍將蘇佐明、王嘉憲、石定寬等二十八人飲酒。帝方酣，入室埂衣，殿上燭忽滅，劉克明等同謀害帝，即時殂於室內，時年十八。群臣上謚曰睿武昭愍孝皇帝，廟號敬宗。大和元年七月十三日葬於莊陵。



 史臣曰：古人謂堯無子，舜無父，言其賢不肖之相遠也。以文惠驕誕之性，繼之以昭愍，固其宜也。而昭獻、昭肅，
 英特不群，文足以緯邦家，武足以平禍亂。三子之操行頓異，其可道哉？寶歷不群，國統幾絕，天未降喪，幸賴裴度，復任弼諧。彼狡童兮，夫何足議！



 文宗元聖昭獻孝皇帝諱昂，穆宗第二子，母曰貞獻皇后蕭氏。元和四年十月十日生。；長慶元年封江王。初名涵。寶歷二年十二月八日，敬宗遇害，賊蘇佐明等矯制立絳王勾當軍國事。樞密使王守澄、中尉梁守謙率禁軍討賊，誅絳王，迎上於江邸。癸卯，見宰臣於閣內，下教
 處分軍國事。甲辰，僧惟真、齊賢、正簡，道士趙歸真，並配流嶺南，擊球軍將於登等六人令本軍處置。宰臣百僚三上表勸進。乙巳，即位於宣政殿。丙午，上赴西宮成服。丁未，宰臣百僚上表請聽政，三表，許之。道士紀處玄、楊沖虛，伎術人李元戢、王信等，並配流嶺南。戊申，尊聖母為皇太后。己酉，敕鳳翔、淮南先進女樂二十四人，並放歸本道。庚戌，以正議大夫、尚書兵部侍郎、知制誥、充翰林學士、柱國、賜紫金魚袋韋處厚為中書侍郎、同中書
 門下平章事。以翰林學士路隨承旨，侍講學士宋申錫充書詔學士。丙辰，以山南道節度使柳公綽為刑部尚書。丁己，為絳王舉哀，廢朝三日。庚申，詔：



 君天下者，莫尚乎崇澹泊，子困窮，遵道以端本，推誠而達下。故聖祖之誡，以慈儉為寶；大《易》明訓，垂簡易之文。未有上約而下不豐，欲寡而求不給。朕以眇薄，遭逢內難，刷君父之仇恥，攄億兆之哀冤。而股肱大臣，群卿庶士，引義抗請，至於再三。以圖宗社之安，以答華夷之望，俯從眾欲，夙
 夜震兢。思所以克己復禮，修政安人，宵興匪寧，旰食勞慮。夫儉過則酌之以禮，文勝則矯之以質。庶乎俗合太古，道洽生靈，儀刑家邦，以化天下。內庭宮人非職掌者，放三千人，任從所適。長春宮斛斗諸物，依前戶部收管。鄠縣、渼陂、鳳翔府駱谷地還府縣。教坊樂官、翰林待詔、伎術官並總監諸色職掌內冗員者共一千二百七十人，並宜停廢。總監中一百二十四人先屬諸軍，並各歸本司。餘七百三人，勒納牒身，放歸本管。先供教坊衣糧
 一百分，廂家及諸司新加衣糧三千分，並宜停給。五方鷹鷂並解放。今年新宣附食度支衣糧小兒一百人，並停給。別詔宣索纂組雕鏤不在常貢內者，並停。度支、鹽鐵、戶部及州府百司應供宮禁年支一物已上，並準貞元元額為定。先造供禁中床榻以金筐瑟瑟寶鈿者，悉宜停造。東頭御馬坊、球場，宜卻還龍武軍。其殿及亭子，所司毀拆，餘舍賜本軍。應行從處張陳，不得用花蠟結彩華飾。今年已來諸道所進音聲女人，各賜束帛放還。城
 外墳墓先有開劚以備行幸處，宜曉示百姓，任其修塞。其大逆魁首蘇佐明等二十八人，並已處斬，宗族籍沒。妖妄僧惟貞、道士趙歸真等或假於卜筮，或托以醫方，疑眾挾邪，已從流竄。其情非奸惡，跡涉詿誤者，一切不問。兇徒既殄，寰宇佇康，載舉令猷，用弘庶績。布告中外，知朕意焉。



 帝在籓邸，知兩朝之積弊，此時厘革，並出宸衷，士民相慶，喜理道之復興矣。壬戌，以前江西觀察使殷侑為大理卿。



 大和元年春正月癸亥朔。庚午，以御史中丞獨孤朗為戶部侍郎，以兵部尚書、權判左丞事段文昌為御史大夫。是夜，月掩畢大星。戊寅，以左散騎常侍李益為禮部尚書致仕，以京兆尹劉桂楚為棲管觀察使。以前戶部侍郎於敖為宣歙觀察使，代崔群；以群為兵部尚書。癸未，以吏部侍郎庾承宣為京兆尹、兼御史大夫。丙申，復置兩輔、六雄、十望、十緊三十四州別駕。其諸色在京及內外諸軍使等職事，並不在挾名限。己亥，以右散騎常
 侍、集賢殿學士、判院事張政甫為工部尚書。辛丑，以前廣州節度使崔植為戶部尚書，以太子少師、分司東都李絳檢校司空，兼太常卿。乙巳，御丹鳳樓，大赦，改元大和。甲寅，敕諸道節度觀察使去任日，宜具交割狀，仍限新使到任一月分析聞奏，以憑0殿最。丙辰，以華州刺史錢徽為尚書右丞，以前河陽節度使崔弘禮為華州鎮國軍使。己未，以太子少保分司蕭俯為檢校右僕射，兼禮部尚書。以虔州刺史韓約為安南都護。



 三月庚
 戌朔，右軍中尉梁守謙請致仕，以樞密使王守澄代。戊寅，以前蘇州刺史白居易為秘書監，仍賜金紫。壬午，幽州李載義奏故張弘靖判官家屬凡一百九十人，並送赴闕。四月壬辰朔。癸巳，以太子少傅楊於陵守右僕射致仕，俸料全給。甲午，鳳翔築臨汧城於汧陽縣西北八十里。壬寅，毀升陽殿東放鴨亭；戊申，毀望仙門側看樓十間：並敬宗所造也。以前亳州刺史張遵為邕管經略使。乙卯，以禮部尚書蕭俯為太子少師分司。己未，忠
 武軍節度使王沛卒。庚申，以太僕卿高瑀檢校左散騎常侍，充忠武軍節度。己巳，貶山南東道節度副使李續為涪州刺史，山南東道行軍司馬張又新為汀州刺史，李逢吉黨也。



 五月壬戌朔。戊辰，詔：「元首股肱，君臣象類，義深同體，理在坦懷。夫任則不疑，疑則不任。然自魏、晉已降，參用霸制，虛議搜索，因習尚存。朕方推表大信，置人心腹，庶使諸侯方岳，鼓洽道化，夷貊飛走，暢泳治功。況吾臺宰，又何間焉。自今已後，紫宸坐朝，眾僚既退，宰
 臣復進奏事，其監搜宜停。」丙子，以天平軍節度使、守司徒、同中書門下平章事烏重胤為橫海軍節度使；以前攝橫海軍節度副使、檢校國子祭酒、侍御史李同捷檢校左散騎常侍，兼兗州刺史，充兗海沂密等州節度使。就加魏博史憲誠同平章事。甲申，淮南節度、鹽鐵、轉運等使王播來朝。丙戌夜，熒惑犯右執法。



 六月辛卯朔，敕文武常參官朝參不到，據料錢多少，每貫罰二十五文。癸巳，以淮南節度副大使、知節度事、管內營田觀察處
 置臨海監牧等使，兼諸道鹽鐵轉運等使、銀青光祿大夫、檢校司空、同中書門下平章事、揚州大都督府長史、上柱國、太原縣開國伯、食邑七百戶王播可尚書左僕射、同中書門下平章事，依前充諸道鹽鐵轉運使。以御史大夫段文昌代播為淮南節度使。丙申，左司郎中、兼侍御史知雜溫造權知御史中丞。癸卯，詔：「元和、長慶中，皆因用兵，權以濟事，所下制敕，難以通行。宜令尚書省取元和已來制敕，參詳刪定訖，送中書門下議定奏。」
 甲寅，以旱放系囚。七月辛酉朔。癸亥，太常卿李絳進封魏國公。李同捷除兗、海，不受詔，結幽鎮謀叛。癸酉，葬敬宗於莊陵。辛巳，敕今年權於東都置舉。徐州王智興請全軍討李同捷。



 八月庚寅朔，以工部侍郎獨孤朗為福建觀察使，以太府卿裴弘泰為黔中經略使、觀察使。左僕射致仕楊於陵讓全給俸料，許之。庚子，詔削奪李同捷在身官爵，復以張茂宗為兗、海、沂、密節度使。辛丑，邠寧節度使高承簡卒。壬寅，以刑部尚書柳公綽檢校左
 僕射，充邠寧節度使。戊申，以諫議大夫張仲方為福建觀察使。癸丑，前福建觀察使獨孤朗卒。



 九月庚申朔。癸亥，以左神軍將軍、知軍事何文哲為鄜、坊、丹、延節度使。甲戌，以左神策軍、知軍事李泳為單于都護，充振武、麟勝節度使。丁丑，浙西觀察使李德裕、浙東觀察使元稹就加檢校禮部尚書。壬午，桂管觀察使劉棲楚卒。丙戌，以諫議大夫蕭裕為桂管觀察使。癸丑，兗州復置萊蕪縣。



 十一月己未朔。丙申，河中薛平奏虞鄉縣有
 白虎入靈峰觀。天平、橫海等軍節度使、守司徒，同中書門下平章事烏童胤卒。庚辰，以保義軍節度、晉慈等察處置等使李寰為橫海軍節度使。癸巳，以晉州、慈州復隸河中。癸巳，以左丞錢徽為華州刺史。丁酉，右金吾衛大將軍王公亮為潭州刺史、湖南觀察使。



 二年春正月戊午朔。壬申，以右散騎常侍孔戢為京兆尹。



 二月丁亥朔，以兵部侍郎王起為陜虢觀察使，代韋弘景；以弘景為尚書左丞。乙己，以刑部侍郎盧元輔為
 兵部侍郎，秘書監白居易為刑部侍郎。庚戌，敕李絳所進則天太后刪定《兆人本業》三卷，宜令所在州縣寫本散配鄉村。



 三月丁巳朔，度支奏：「京兆府奉先縣界鹵池側近百姓，取水柏柴燒灰煎鹽，每一石灰得鹽一十二斤一兩，亂法甚於咸土，請行禁絕。今後犯者據灰計鹽，一如兩池鹽法條例科斷。」從之。辛巳，上御宣政殿親試制策舉人。以左散騎常侍馮宿、太常少卿賈餗、庫部郎中龐嚴為考制策官。閏三月丙戌朔，內出水車樣，令京
 兆府造水車，散給緣鄭白渠百姓，以溉水田。



 夏四月丙辰朔。壬午，以邕管經略使王茂元為容管經略使。



 五月乙酉朔。丁巳，命中使於漢陽公主及諸公主第宣旨：「今後每遇對日，不得廣插釵梳，不須著短窄衣服。乙未，以吏部侍郎丁公著為禮部尚書。庚子，敕：「應諸道進奉內庫，四節及降誕進奉金花銀器並纂組文纈雜物，並折充鋌銀及綾絹。其中有賜與所須，待五年後續有進止。」帝性恭儉，惡侈靡，庶人務敦本，故有是詔。帝與侍講學
 士許康佐語及取蚺蛇膽，生剖其腹，為之惻然。乃詔度支曰：「每年供進蚺蛇膽四兩，桂州一兩、賀州二兩、泉州一兩，宜於數內減三兩，桂、賀、泉三州輪次歲貢一兩。」帝自撰集《尚書》中君臣事跡，命畫工圖於太液亭，朝夕觀覽焉。王廷湊出兵侵鄰籓，欲撓王師，以援李同捷，昭義劉從諫請出軍討之。



 六月乙卯朔，晉王普薨，贈為悼懷太子。陳州水，害秋稼。癸亥，四方館請賜印，其文以「中書省四方館」為名。辛酉，以吏部尚書鄭絪為太子少保。辛
 巳，以靈武節度使李進誠為邠寧節度使，以天德軍使李文悅為靈武節度使。乙酉，以前邠寧節度使柳公綽檢校左僕射，兼刑部尚書。甲辰，詔宰臣集三署四品已上常參官，議討王廷湊可否。是夜，彗西出攝提南，長二尺。



 八月申寅朔。丁巳，以兵部侍郎盧元輔為華州鎮國軍使，以代錢徽；以徽為吏部尚書致仕。壬戌，京畿奉先等十七縣水。



 九月甲申朔。丁亥，王智興拔棣州。以新除橫海軍節度使李寰為夏州節度使。甲午，詔削奪王遷
 湊在身官爵，鄰道接界隨便進討。以前夏州節度使傅良弼為橫海軍節度使。庚戌，安南軍亂，逐都護韓約。



 冬十月癸丑朔。丁巳，罷揚州海陵監牧。以戶部尚書崔植為華州刺史、鎮國軍使。丙寅，嶺南節度使胡證卒。辛未，以江西觀察使李憲為嶺南節度使。癸酉，以尚書右僕射、同平章事竇易直檢校左僕射、同平章事，充山南東道節度使、臨漢監牧等使，代李逢吉；以逢吉為宣武軍節度使，代令狐楚；以楚為戶部尚書。以右丞沈傳師為
 江西觀察使。己卯，以河南尹王璠為右丞，以左散騎常侍馮宿為河南尹。



 十一月癸未朔。乙酉，以右金吾衛大將軍李祐為橫海軍節度使，新除傅良弼赴鎮，卒於陜州故也。甲辰，禁中巳時昭德寺火，直宣政殿之東，至午未間，北風起，火勢益甚，至暮稍息。十二月壬子朔。乙丑，魏博行營都知兵馬使亓志紹率所部兵馬二萬人謀叛，欲殺史憲誠父子。壬申，中書侍郎、同平章事韋處厚暴卒。戊寅，詔以兵部侍郎、知制誥、充翰林學士路隨為
 中書侍郎、同平章事。



 三年春正月壬午朔。丙戌，亓志紹率兵回據永濟縣，其眾分散入諸縣邑。史憲誠告難，詔滄州行營兵士赴之。丁亥，京兆尹孔戢卒。庚寅，吏部尚書致仕錢徽卒。庚子，李聽殺敗亓志紹兵，志紹北走鎮州。甲辰，以太常卿李絳檢校司空，兼興元尹、山南西道節度使。華州刺史、鎮國軍潼關防禦使崔植卒。己酉，以前山南西道節度使王涯為太常卿。



 二月辛亥朔，以兵部尚書崔群為荊南
 節度使。甲寅，荊南節度使王潛卒。



 三月辛巳朔，以戶部尚書令狐楚為東都留守。乙酉，敕兵戈未息，教坊每日祗候樂人宜權停。壬辰，易定節度使柳公濟卒。以前東都留守崔從為戶部尚書。



 夏四月庚午，王智興奏部下將石雄搖扇軍情，請行朝典，乃長流白州。



 五月己卯朔。甲申，柏耆斬李同捷於將陵，滄景平，李祐入滄州。丁亥，御興安樓，受滄州所獻。李祐送李同捷母、妻及男元達等赴闕，詔並宥之，令於湖南安置。貶滄德宣慰使、諫議
 大夫柏耆循州司戶，宣慰判官、殿中侍御史沈亞之虔州南康尉，以擅入滄州取李同捷，諸鎮所怒，奏論之也。丙申，橫海軍節度使李祐卒。以涇原節度使李岵為齊、德等州節度使，改名有裕。丁酉，以前義武軍節度使傅毅為滄州刺史、橫海軍節度使。辛丑，以右金吾衛大將軍張惟清檢校司空，充涇原節度使；以左金吾衛大將軍劉遵古為邠寧節度使。



 六月己酉朔。辛亥，以魏博節度使史憲誠檢校司徒、兼侍中、河中尹，充河中晉絳節
 度使；以義成軍節度使李聽兼充魏博節度使；以魏博節度副使、檢校工部尚書史孝章為相衛節度使。壬申，敕：「元和四年敕禁鉛錫皆納官，許人糾告，一錢賞百錢，此為太過。此後以鉛錫錢交易者，一貫以下，州府常行杖決脊杖二十；十貫以下決六十，徒三年；過十貫已上，集眾決殺。能糾告者，一貫賞錢五十文。」秋七月己卯朔。癸未，中使劉弘逸送史憲誠旌節自魏州還，稱六月二十六日夜，魏博軍亂，殺史憲誠，立大將何進滔為留
 後，其新節度使李聽入城不得。乙丑，河中節度使薛平依前河中節度使。乙未，嶺南節度使李憲卒。兵部侍郎盧元輔卒。丁酉，以京兆尹崔護為御史大夫、廣南節度使。戊戌，以大理卿李諒為京兆尹。乙巳，以禮部尚書、翰林侍講學士丁公著檢校戶部尚書，兼潤州刺史，充浙江西道觀察使；以前浙西觀察使、檢校禮部尚書李德裕為兵部侍郎。辛亥，魏博何進滔奏：準詔割相、衛三州，三軍不受。壬子，詔以魏博衙內都知兵馬使何進滔檢
 校左散騎常侍，充魏博節度使。癸丑，以衛尉卿殷侑檢校工部尚書，為齊德滄節度使。辛酉，京畿、奉先等九縣旱，損田。播州流人衛中行卒，宋、亳水害稼。壬申，詔雪王廷湊，復官爵。甲戌，以吏部侍郎李宗閔同中書門下平章事。



 九月戊寅朔。辛巳，敕兩軍、諸司、內官不得著紗縠綾羅等衣服。帝性儉素，不喜華侈。駙馬韋處仁戴夾羅巾，帝謂之曰：「比慕卿門地清素，以之選尚。如此巾服，從他諸戚為之。唯卿非所宜也。」壬辰，以兵部侍郎李德裕
 檢校永部尚書，兼滑州刺史、義成軍節度使。戊戌，以前睦州刺史陸亙為越州刺史、浙東觀察使，代元稹；以稹為尚書左丞，代韋弘景；以弘景為禮部尚書。



 冬十月戊申朔。己酉，江西沈傳師奏：皇帝誕月，請為僧尼起方等戒壇。詔曰：「不度僧尼，累有敕命。傳師忝為籓守，合奉詔條，誘致愚妄，庸非理道，宜罰一月俸料。」丙辰，以前義成軍節度使李聽為太子少師。癸亥，以戶部侍郎崔元略為戶部尚書、判度支。以中書舍人韋辭為湖南觀察使。



 十一月丁丑朔。庚辰，太子太傅鄭絪卒。丙戌，敕前亳州刺史李繁於京兆府賜死。甲申，帝親祀昊天上帝於南郊，禮畢，御丹鳳門，大赦。節文禁止奇貢，云：「四方不得以新樣織成非常之物為獻，機杼纖麗若花絲布繚綾之類，並宜禁斷。敕到一月，機杼一切焚棄。刺史分憂，得以專達。事有違法，觀察使然後奏聞。」丙申，西川奏南詔蠻入寇。甲辰，王智興來朝。乙巳，以智興守太傅，依前平章事、武寧軍節度使，進封雁門郡王。十二月丁未朔，南蠻
 逼戎州，遣使起荊南、鄂岳、襄鄧、陳許等道兵赴援蜀川。以劍南東川節度使郭釗為西川節度使，仍權東川事。壬子，貶劍南西川節度使杜元穎為韶州刺史。遣中使楊文端齎詔賜南蠻王蒙豐佑。蠻軍陷邛、雅等州。戊午，以右領軍衛大將軍董重質充神策西川行營都知兵馬使。西川奏蠻軍陷成都府。東川奏蠻軍入梓州西郭門下營。又詔促諸鎮兵救援西川。己丑，以東都留守令狐楚檢校右僕射、天平軍節度使，代崔弘禮為東都留
 守。丁卯，貶杜元穎循州司馬。乙巳，郭釗奏蠻軍抽退，遣使賜蠻帥蒙巔國信。辛未，以太子少師李聽為邠寧節度使。癸酉，以中丞溫造為右丞，吏部郎中宇文鼎為中丞。



\end{pinyinscope}