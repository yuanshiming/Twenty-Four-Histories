\article{卷二百一十二  鐵勒契丹奚室韋靺鞨渤海靺鞨霫烏羅渾}

\begin{pinyinscope}

 ○鐵勒契丹奚室韋靺鞨渤海靺鞨霫烏羅渾



 鐵勒，本匈奴別種。自突厥強盛，鐵勒諸郡分散，眾漸寡
 弱。至武德初，有薛延陀、契苾、回紇、都播、骨利幹、多覽葛、僕骨、拔野古、同羅、渾部、思結、斛薛、奚結、阿跌、白霫等，散在磧北。薛延陀者，自云本姓薛氏，其先擊滅延陀而有其眾，因號為薛延陀部。其官方兵器及風俗，大抵與突厥同。



 初，大業中，西突厥處羅可汗始強大，鐵勒諸部皆臣之，而處羅征稅無度，薛延陀等諸部皆怨，處羅大怒，誅其酋帥百餘人。鐵勒相率而叛，共推契苾哥楞為易勿真莫賀可汗，居貪汗山北；又以薛延陀乙失缽為也
 咥小可汗，居燕末山北。西突厥射匱可汗強盛，延陀、契苾二部並去可汗之號以臣之。回紇等六部在鬱督軍山者，東屬於始畢，乙失缽所部在金山者，西臣於葉護。



 貞觀二年，葉護可汗死，其國大亂。乙失缽之孫曰夷男。率其部落七萬餘家附於突厥。遇頡利之政衰，夷男率其徒屬反攻頡利，大破之。於是頡利部諸姓多叛頡利，歸於夷男，共推為主，夷男不敢當。時太宗方圖頡利，遣游擊將軍喬師望從間道齎冊書拜夷男為真珠毗伽
 可汗，賜以鼓纛。夷男大喜，遣使貢方物，復建牙於大漠之北鬱督軍山下，在京師西北六千里。東至靺鞨，西至葉護，南接沙磧，北至俱倫水，回紇、拔野古、阿跌、同羅、僕骨、霫諸大部落皆屬焉。



 三年，夷男遣其弟統特勒來朝，太宗厚加撫接，賜以寶刀及寶鞭。謂曰：「汝所部有大罪者鞭之。」夷男甚喜。



 四年，平突厥頡利之後，朔塞空虛，夷男率其部東返故國，建庭於都尉揵山北，獨邏河之南，在京師北三千三百里；東至室韋，西至金山，南至突厥，
 北臨瀚海，即古匈奴之故地。勝兵二十萬，立其二子為南北部。太宗亦以其強盛，恐為後患。



 十二年，遣使備禮冊命，拜其二子皆為小可汗，外示優崇，實欲分其勢也。會朝廷立李思摩為可汗，處其部眾於漠南之地。夷男心惡思摩，甚不悅。



 十五年，太宗幸洛陽，將有事於太山。夷男謀於其國曰：「天子封太山，萬國必會，士馬皆集，邊境空虛，我於此時取思摩如拉朽耳。」因命其子大度設勒兵二十萬，屯白道川，據善陽嶺以擊思摩之部。思摩
 遣使請救，詔英國公李勣、蒲州刺史薛萬徹率步騎數萬赴之。逾白道川至青山，與大度設相及。追之累月，至諾真水，大度設知不脫，乃互十里而陳兵。



 先是，延陀擊沙缽羅及阿史那社爾等，以步戰而勝。及其將來寇也，先講武於國中，教習步戰；每五人，以一人經習戰陣者使執馬，而四人前戰；克勝即授馬以追奔，失應接罪至於死，沒其家口，以賞戰人，至是遂行其法。突厥兵先合輒退，延陀乘勝而逐之。勣兵拒擊，而延陀萬矢俱發，傷
 我戰馬。乃令去馬步陣，率長槊數百為隊，齊奮以沖之，其眾潰散。副總管薛萬徹率數千騎收其執馬者。其眾失馬，莫知所從，因大縱，斬首三千餘級，獲馬萬五千匹，甲仗輜重不可勝計。大度設跳身而遁，萬徹將數百騎追之，弗及。其餘眾大奔走，相騰踐而死者甚眾，伏尸被野。夷男因乞與突厥和，並遣使謝罪。



 十六年，遣其叔父沙缽羅泥敦策斤來請婚，獻馬三千匹。太宗謂侍臣曰：「北狄世為寇亂，今延陀崛強，須早為之所。朕熟思之，唯
 有二策：選徒十萬，擊而虜之，滅除兇醜，百年無事，此一策也；若遂其來請，結以婚姻，緩轡羈縻，亦足三十年安靜，此亦一策也。未知何者為先？」司空房玄齡對曰：「今大亂之後，瘡痍未復，且兵兇戰危，聖人所慎。和親之策，實天下幸甚。」太宗曰：「朕為蒼生父母，茍可以利之，豈惜一女？」遂許以新興公主妻之。因征夷男備親迎之禮。仍發詔將幸靈州與之會。夷男大悅，謂其國中曰：「我本鐵勒之小帥也，天子立我為可汗，今復嫁我公主，車駕親至
 靈州，斯亦足矣！」於是稅諸部羊馬以為聘財。或說夷男曰：「我薛延陀可汗與大唐天子俱一國主，何有自往朝謁？如或拘留，悔之無及！」夷男曰：「吾聞大唐天子聖德遠被，日月所照，皆來賓服。我歸心委質，冀得睹天顏，死無所恨！然磧北之地，必當有主，舍我別求，固非大國之計。我志決矣，勿復多言！」於是言者遂止。太宗乃發使受其羊馬。然夷男先無府藏，調斂其國，往返且萬里，既涉沙磧，無水草，羊馬多死，遂後期。太宗於是停幸靈州。既而
 其聘羊馬來至，所耗將半。議者以為夷狄不可禮義畜，若聘財未備而與之婚，或輕中國，當須要其備禮，於是下詔絕其婚。既而李思摩數遣兵侵掠之。延陀復遣突利失擊思摩，至定襄，抄掠而去。太宗遣英國公李勣援之，見虜已出塞而還。太宗以其數與思摩交兵，璽書責讓之。



 十九年，謂其使人曰：「語爾可汗，我父子並東征高麗，汝若能寇邊者，但當來也！」夷男遣使致謝，復請發兵助軍，太宗答以優詔而止。其冬，太宗拔遼東諸城，破駐
 蹕陳，而高麗莫離支潛令靺鞨誑惑夷男，啖以厚利，夷男氣懾不敢動。俄而夷男卒，太宗為之舉哀。夷男少子肆葉護拔灼襲殺其兄突利失可汗而自立，是為頡利俱利薛沙多彌可汗。拔灼性褊急，馭下無恩，多所殺戮，其下不附。是時復以太宗尚在遼東，遂發兵寇夏州，將軍執失思力擊敗之，虜其眾數萬，拔灼輕騎遁去，尋為回紇所殺，宗族殆盡。其餘眾尚五六萬，竄於西域，又諸姓俟斤遞相攻擊，各遣使歸命。



 二十年，太宗遣使江夏
 王道宗、左衛大將軍阿史那社爾為瀚海道安撫大使；右領軍大將軍執失思力領突厥兵，代州都督薛萬徹、營州都督張儉、右驍衛大將軍契苾何力各統所部兵分道並進，太宗親幸靈州，為諸軍聲援。既而道宗渡磧，遇延陀餘眾數萬來拒戰。道宗擊破之，斬首千餘級。萬徹又與回紇相遇，二將各遣使諭以綏懷之意。其酋帥見使者，皆頓顙歡呼，請入朝。太宗至靈州，其鐵勒諸部相繼至數千人，仍請列為州縣，北荒悉平。詔曰：



 惟天為
 大，合其德者弗違；謂地蓋厚，體其仁者光被。故能彌倫八極，輿蓋二儀，振絕代之英聲，畢天下之能事。彼匈奴者，與開闢而俱生；奄有龍庭，共上皇而並列。僭稱驕子，分天街於紫宸；仰應旄頭，抗大禮於皇極。糸面窺邃古，能無力制。自朕臨御天下，二紀於茲，粵以眇身，一匡寰宇。始勤勞於昧旦，終致治於升平。曩者聊命偏師，遂擒頡利；今茲始弘廟略，已滅延陀。雖麾駕出征，未逾郊甸；前驅所轥，才掩塞垣。長策風行，已振金徽之表，揚威電發，
 遠璟沙場之外。鐵勒諸姓、回紇胡祿俟利發等，總百餘萬戶，散處北溟，遠遣使人，委身內屬，請同編列，並為州郡。收其瀚海，盡入提封；解其辮發，並垂冠帶。上變星昴，歸於東井之躔；下掩蹛林，袪入南山之囿。混元已降，殊未前聞；無疆之業，永貽來裔。古人所不能致，今既吞之；前王所不能屈，今咸滅之。斯實書契所未有，古今之壯觀，豈朕一人獨能宣力！蓋由上靈儲祉，錫以太康；宗廟威靈，成茲克定。即宜備禮，告於清廟，仍頒示普天。



 其後延陀
 西遁之眾，共推夷男兄子咄摩支為伊特勿失可汗，率部落七萬餘口，西歸故地。乃去可汗之號，遣使奉表，請居鬱督軍山北。詔兵部尚書崔敦禮就加綏撫。而諸部鐵勒素服薛延陀之眾，及咄摩支至，九姓渠帥莫不危懼。朝議恐為磧北之患，復令英國公李勣進加討擊。勣率九姓鐵勒二萬騎至於天山。咄摩支見官軍奄至，惶駭不知所為；且聞詔使蕭嗣業在回紇中，因而請降。嗣業與之俱至京師，詔授右武衛將軍，賜以田宅。咄摩支
 入國後，鐵勒酋帥潛知其部落，仍持兩端。李勣因縱兵追擊，前後斬五千餘級，虜男女三萬計。



 二十二年，契苾、回紇等十餘部落以薛延陀亡散殆盡，乃相繼歸國。太宗各因其地土，擇其部落，置為州府：以回紇部為瀚海都督府，僕骨為金徽都督府，多覽葛為燕然都督府，拔野古部為幽陵都督府，同羅部為龜林都督府，思結部為盧山都督府，渾部為皋蘭州，斛薛部為高闕州，奚結部為雞鹿州，阿跌部為雞田州，契苾部為榆溪州，思結
 別部為蹛林州，白霫部為寘顏州，凡一十三州。拜其酋長為都督、刺史，給玄金魚以為符信，又置燕然都護以統之。是歲，太宗以鐵勒諸部並皆內屬，詔賜京城百姓大酺三日。



 永徽元年，延陀首領先逃逸者請歸國，高宗更置溪彈州以安恤之。至則天時，突厥強盛，鐵勒諸部在漠北者漸為所並。回紇、契苾、思結、渾部徙於甘、涼二州之地。



 其骨利幹北距大海，去京師最遠，自古未通中國。貞觀中遣使來朝貢，遣雲麾將軍康蘇密往慰撫之，
 仍列其地為玄闕州。俄又遣使隨蘇密使入朝，獻良馬十匹。太宗奇其駿異，為之制名。號為十驥：一曰騰霜白，二曰皎雪驄，三曰凝露驄，四曰懸光驄，五曰決波騟，六曰飛霞驃，七曰發電赤，八曰流金瓜，九曰翱麟紫，十曰奔虹赤。又為文以敘其事。自延陀叛後，朝貢遂絕。



 契丹，居潢水之南，黃龍之北，鮮卑之故地，在京城東北五千三百里。東與高麗鄰，西與奚國接，南至營州，北至室韋。冷陘山在其國南，與奚西山相崎，地方二千里。逐
 獵往來，居無常處。其君長姓大賀氏。勝兵四萬三千人，分為八部，若有徵發，諸部皆須議合。不得獨舉。獵則別部，戰則同行。本臣突厥，好與奚斗，不利則遁保青山及鮮卑山。其俗死者不得作塚墓，以馬駕車送入大山，置之樹上，亦無服紀。子孫死，父母晨夕哭之；父母死，子孫不哭。其餘風俗與突厥同。



 武德初，數抄邊境。二年，入寇平州。六年，其君長咄羅遣使貢名馬豐貂。貞觀二年，其君摩會率其部落來降。突厥頡利遣使請以梁師都易
 契丹，太宗謂曰：「契丹、突厥，本是別類，今來降我，何故索之？師都本中國人，據我州城，以為盜竊，突厥無故容納之，我師往討，便來救援。計不久自當擒滅。縱其不得，終不以契丹易之。」



 太宗伐高麗，至營州，會其君長及老人等，賜物各有差，授其蕃長窟哥為左武衛將軍。



 二十二年，窟哥等部咸請內屬，乃置松漠都督府，以窟哥為左領軍將軍兼松漠都督府、無極縣男，賜姓李氏。顯慶初，又拜窟哥為左監門大將軍。其曾孫祜莫離，則天時歷
 左衛將軍兼檢校彈汗州刺史，歸順郡王。



 又契丹有別部酋帥孫敖曹，初仕隋為金紫光祿大夫。武德四年，與靺鞨酋長突地稽俱遣使內附，詔令於營州城傍安置，授雲麾將軍，行遼州總管。至曾孫萬榮，垂拱初累授右玉鈐衛將軍、歸誠州刺史，封永樂縣公。萬歲通天中，萬榮與其妹婿松漠都督李盡忠，俱為營州都督趙翽所侵侮，二人遂舉兵殺翽，據營州作亂。盡忠即窟哥之胤，歷位右武衛大將軍兼松漠都督。則天怒其叛亂，下詔
 改萬榮名為萬斬，盡忠為盡滅。盡滅尋自稱無上可汗，以萬斬為大將，前鋒略地，所向皆下，旬日兵至數萬，進逼檀州。詔令右金吾大將軍張玄遇、左鷹揚衛將軍曹仁師、司農少卿麻仁節率兵討之。與萬斬戰於西硤石谷，官軍敗績，玄遇、仁節並為賊所虜。又令夏官尚書王孝傑、左羽林將軍蘇宏暉領兵七萬以繼之。與萬斬戰於東硤石谷，孝傑在陣陷沒。宏暉棄甲而遁。萬斬乘勝度其眾入幽州，殺略人吏。清邊道大總管、建安郡王武
 攸宜遣裨將討之，不能克。又詔左金吾大將軍、河內王武懿宗為大總管，御史大夫婁師德為副大總管，右武衛將軍沙吒忠義為前軍總管，率兵三十萬以討之。俄而李盡滅死，萬斬代領其眾。萬斬又遣別帥駱務整、何阿小為游軍前鋒，攻陷冀州，殺刺史陸寶積，屠官吏子女數千人。俄而奚及突厥之眾掩擊其後，掠其幼弱。萬斬棄其眾，以輕騎數千人東走。前軍副總管張九節率數百騎設伏以邀之。萬斬窮蹙，乃將其家奴輕騎宵遁，
 至潞河東，解鞍憩於林下，其奴斬之。張九節傳其首於東都，自是其餘眾遂降突厥。



 開元三年，其首領李失活以默啜政衰，率種落內附。失活，即盡忠之從父弟也。於是復置松漠都督府。封失活為松漠郡王，拜左金吾衛大將軍兼松漠都督。其所統八部落，各因舊帥拜為刺史，又以將軍薛泰督軍以鎮撫之。明年，失活入朝，封宗室外甥女楊氏為永樂公主以妻之。



 六年，失活死，上為之舉哀，贈特進。失活從父弟娑固代統其眾，遣使冊立，
 仍令襲其兄官爵。娑固大臣可突於驍勇，頗得眾心，娑固謀欲除之。可突於反攻娑固，娑固奔營州。都督許欽淡令薛泰帥驍勇五百人，又徵奚王李大輔者及娑固合眾以討可突於。官軍不利，娑固、大輔臨陣皆為可突於所殺，生拘薛泰。營府震恐，許欽澹移軍西入渝關。可突於立娑固從父弟鬱於為主。俄又遣使請罪，上乃令冊立鬱於，令襲娑固官爵，仍赦可突於之罪。



 十年，鬱於入朝請婚。上又封從妹夫率更令慕容嘉賓女為燕郡
 公主以妻之，仍封鬱於為松漠郡王，授左金吾衛員外大將軍、兼靜析軍經略大使，賜物千段。鬱於還蕃，可突於來朝，拜左羽林將軍，從幸並州。



 明年，鬱於病死，弟吐於代統其眾，襲兄官爵，復以燕郡公主為妻。吐於與可突於復相猜阻。



 十三年，攜公主來奔，便不敢還，改封遼陽郡王，因留宿衛。可突於立李盡忠弟邵固為主。其冬，車駕東巡，邵固詣行在所，因從至嶽下，拜左羽林軍員外大將軍、靜析軍經略大使，改封廣化郡王，又封皇從
 外甥女陳氏為東華公主以妻之。



 邵固還蕃，又遣可突於入朝，貢方物，中書侍郎李元紘不禮焉，可突於怏怏而去。左丞相張說謂人曰：「兩蕃必叛。可突於人面獸心，唯利是視，執其國政，人心附之，若不優禮縻之，必不來矣！」十八年，可突於殺邵固，率部落並脅奚眾降於突厥，東華公主走投平盧軍。於是詔中書舍人襲寬、給事中薛侃等於京城及關內、河東、河南、河北分道募壯勇之士，以忠王浚為河北道行軍元帥以討之，師竟不行。



 二
 十年，詔禮部尚書信安王禕為行軍副大總管，領眾與幽州長史趙含章出塞擊破之，俘獲甚眾。可突於率其麾下遠遁，奚眾盡降，禕乃班師。明年，可突於又來抄掠。幽州長史薛楚玉遣副將郭英傑、吳克勤、鄔知義、羅守忠率精騎萬人，並領降奚之眾追擊之。軍至渝關都山之下，可突於領突厥兵以拒官軍。奚眾遂持兩端，散走保險。官軍大敗，知義、守忠率麾下遁歸，英傑、克勤沒於陣，其下六千餘人，盡為賊所殺。詔以張守珪為幽州長
 史兼御史中丞以經略之。可突於漸為守珪所逼，遣使偽降。俄又回惑不定，引眾漸向西北，將就突厥。守珪遣管記王悔等就部落招諭之。時契丹衙官李過折與可突於分掌兵馬，情不葉，悔潛誘之，過折夜勒兵斬可突於及其支黨數十人。



 二十三年正月，傳首東都。詔封過折為北平郡王，授特進，檢校松漠州都督，賜錦衣一副、銀器十事、絹彩三千疋。其年，過折為可突於餘黨泥禮所殺，並其諸子，唯一子刺乾走投安東得免，拜左驍衛
 將軍。



 天寶十年，安祿山誣其酋長欲叛，請舉兵討之。八月，以幽州、雲中、平盧之眾數萬人，就潢水南契丹衙與之戰，祿山大敗而還，死者數千人。至十二年，又降附。迄於貞元，常間歲來修籓禮。



 貞元四年，與奚眾同寇我振武，大掠人畜而去。九年、十年，復遣使來朝，大首領悔落拽何已下，各授官放還。十一年，大首領熱蘇等二十五人來朝。自後至元和、長慶、寶歷、太和、開成時遣使來朝貢。會昌二年九月，制：「契丹新立王屈戍，可雲麾將軍，守
 右武衛將軍員外置同正員。」幽州節度使張仲武上言：「屈戍等云，契丹舊用回紇印，今懇請聞奏，乞國家賜印。」許之，以「奉國契丹之印」為文。



 奚國，蓋匈奴之別種也，所居亦鮮卑故地，即東胡之界也，在京師東北四千餘里。東接契丹，西至突厥，南拒白狼河，北至霫國。自營州西北饒樂水以至其國。勝兵三萬餘人，分為五部，每部置俟斤一人。風俗並於突厥。每隨逐水草，以畜牧為業，遷徙無常。居有氈帳，兼用車為
 營，牙中常五百人持兵自衛。此外部落皆散居山谷，無賦稅。其人善射獵，好與契丹戰爭。



 武德中，遣使朝貢。貞觀二十二年，酋長可度者率其所部內屬，乃置饒樂都督府，以可度者為右領軍兼饒樂都督，封樓煩縣公，賜姓李氏。顯慶初，又授右監門大將軍。萬歲通天年，契丹叛後，奚眾管屬突厥，兩國常遞為表裏，號曰「兩蕃」。景雲元年，其首領李大輔遣使貢方物，睿宗嘉之，宴賜甚厚。



 延和元年，左羽林將軍、檢校幽州大都督孫儉，率兵十
 二萬以襲其部落，師次冷硎，前軍左驍衛將軍李楷洛等與大輔會戰，我師敗績。儉懼，不敢進救，遣使矯報大輔云：「我奉敕來此招諭蕃將，李楷洛等不受節度而輒用兵，請斬以謝。」大輔曰：「若奉敕招諭，有何國信物？」儉率軍中繒帛萬餘段並袍帶以與之。大輔曰：「將軍可南還，無相驚擾。」儉軍漸失部伍，大輔乃率眾逼之，由是大敗，兵士死傷者數萬。儉及副將周以悌為大輔所擒，送於突厥默啜，並遇害。



 開元三年，大輔遣其大臣粵蘇梅落
 來請降，詔復立其地為饒樂州，封大輔為饒樂郡王，仍拜左金吾員外大將軍、饒樂州都督。五年，大輔與契丹首領松漠郡王李失活咸請於柳城依舊置營州都督府，上從之。敕太子詹事姜師度充使督工作，役八千餘人。其年，大輔入朝，詔封從外甥女辛氏為固安公主以妻之，賜物一千五百疋，遣右領軍將軍李濟持節送還蕃。



 八年，大輔率兵救契丹，戰死，其弟魯蘇嗣立。



 十年，入朝，詔令襲其兄饒樂郡王、右金吾員外大將軍、兼保塞
 軍經略大使，賜物一千段，仍以固安公主為妻。而公主與嫡母未和，遞相論告，詔令離婚，復以成安公主之女韋氏為東光公主以妻之。



 十四年，又改封魯蘇為奉誠王，授右羽林軍員外將軍。



 十八年，奚眾為契丹衙官可突於所脅，復叛降突厥。魯蘇不能制，走投渝關，東光公主奔歸平盧軍。其秋，幽州長史趙含章發清夷軍兵擊奚。破之，斬首二百級。自是奚眾稍稍歸降。



 二十年，信安王禕奉詔討叛奚。奚酋長李詩、瑣高等以其部落五千
 帳來降。詔封李詩為歸義王、兼特進、左羽林軍大將軍同正。仍充歸義州都督，賜物十萬段，移其部落於幽州界安置。天寶五載，又封其王娑固為昭信王，仍授饒樂都督。



 自大歷後，朝貢時至。貞元四年七月，奚及室韋寇振武。十一年四月，幽州奏卻奚六萬餘眾。元和元年，其王饒樂府都督、襲歸誠王梅落來朝，加檢校司空，放還蕃。三年，以奚首領索低為右武威衛將軍同正，充檀、蘇兩州游奕兵馬使，仍賜姓李氏。八年，遣使來朝。



 十一年，
 遣使獻名馬。爾後每歲朝貢不絕，或歲中二三至。故事，常以範陽節度使為押奚、契丹兩蕃使。自至德之後，籓臣多擅封壤，朝廷優容之，彼務自完，不生邊事，故二蕃亦少為寇。其每歲朝賀，常各遣數百人至幽州，則選其酋渠三五十人赴闕，引見於麟德殿，錫以金帛遣還，餘皆駐而館之，率為常也。



 室韋者，契丹之別類也。居越河北，其國在京師東北七千里。東至黑水靺鞨，西至突厥，南接契丹，北至於海。
 其國無君長，有大首領十七人，並號「莫賀弗」，世管攝之，而附於突厥。兵器有角弓楛矢，尤善射，時聚弋獵，事畢而散。其人土著，無賦斂。或為小室，以皮覆上，相聚而居，至數十百家。剡木為犁，不加金刃，人牽以種，不解用牛。夏多霧雨，冬多霜霰。畜宜犬豕，豢養而敢之，其皮用以為韋，男子女人通以為服。被發左衽，其家富者項著五色雜珠。婚嫁之法，男先就女舍，三年役力，因得親迎其婦。役日已滿，女家分其財物，夫婦同車而載，鼓舞共歸。



 武德中，獻方物。貞觀三年，遣使貢豐貂，自此朝貢不絕。



 又云：室韋，我唐有九部焉。所謂嶺西室韋、山北室韋、黃頭室韋、大如者室韋、小如者室韋、婆萵室韋、訥北室韋、駱駝室韋，並在柳城郡之東北，近者三千五百里，遠者六千二百里。今室韋最西與回紇接界者，烏素固部落，當俱輪泊之西南。次東有移塞沒部落。次東又有塞曷支部落，此部落有良馬，人戶亦多，居啜河之南，其河彼俗謂之燕支河。次又有和解部落，次東又有烏羅護部
 落，又有那禮部落。又東北有山北室韋，又北有小如者室韋，又北有婆萵室韋，東又有嶺西室韋，又東南至黃頭室韋，此部落兵強，人戶亦多，東北與達姤接。嶺西室韋北又有訥北支室韋，此部落較小。烏羅護之東北二百餘里，那河之北有古烏丸之遺人，今亦自稱烏丸國。武德、貞觀中，亦遣使來朝貢。其北大山之北有大室韋部落，其部落傍望建河居。其河源出突厥東北界俱輪泊，屈曲東流，經西室韋界，又東經大室韋界，又東經蒙
 兀室韋之北，落俎室韋之南，又東流與那河、忽汗河合，又東經南黑水靺鞨之北，北黑水靺鞨之南，東流注于海。烏丸東南三百里，又有東室韋部落，在越河之北。其河東南流，與那河合。開元、天寶間，比年或間歲入貢。大歷中，亦頻遣使來貢。貞元八年閏十二月，室韋都督和解熱素等一十人來朝。太和五年至八年，凡三遣使來。九年十二月，室韋大都督阿成等三十人來朝。開成、會昌中，亦遣使來朝貢不絕。



 靺鞨，蓋肅慎之地，後魏謂之勿吉，在京師東北六千餘里。東至於海，西接突厥，南界高麗，北鄰室韋。其國凡為數十部，各有酋帥，或附於高麗，或臣於突厥。而黑水靺鞨最處北方，尤稱勁捷，每恃其勇，恆為鄰境之患。俗皆編發，性兇悍，無憂戚，貴壯而賤老。無屋宇，並依山水掘地為穴，架木於上，以土覆之，狀如中國之塚墓，相聚而居。夏則出隨水草，冬則入處穴中。父子相承，世為君長。俗無文字。兵器有角弓及楛矢。其畜宜豬，富人至數百
 口，食其肉而衣其皮。死者穿地埋之，以身襯土，無棺斂之具，殺所乘馬於尸前設祭。



 有酋帥突地稽者，隋末率其部千餘家內屬，處之於營州，煬帝授突地稽金紫光祿大夫、遼西太守。武德初，遣間使朝貢，以其部落置燕州，仍以突地稽為總管。劉黑闥之叛也，突地稽率所部赴定州，遣使詣太宗請受節度，以戰功封蓍國公。又徙其部落於幽州之昌平城。會高開道引突厥來攻幽州，突地稽率兵邀擊，大破之。



 貞觀初，拜右衛將軍，賜姓李
 氏。尋卒。子謹行，偉貌，武力絕人。麟德中，歷遷營州都督。其部落家僮數千人，以財力雄邊，為夷人所憚。累拜右領軍大將軍，為積石道經略大使。吐蕃論欽陵等率眾十萬人入寇湟中，謹行兵士樵採，素不設備，忽聞賊至，遂建旗伐鼓，開門以待之。吐蕃疑有伏兵，竟不敢進。



 上元三年，又破吐蕃數萬眾於青海，降璽書勞勉之。累授鎮軍大將軍，行右衛大將軍，封燕國公。永淳元年卒，贈幽州都督，陪葬乾陵。自後或有酋長自來，或遣使來朝
 貢，每歲不絕。



 其白山部，素附於高麗，因收平壤之後，部眾多入中國。汨咄、安居、骨室等部，亦因高麗破後奔散微弱，後無聞焉。縱有遺人，並為渤海編戶。唯黑水部全盛，分為十六部，部又以南北為稱。



 開元十三年，安東都護薛泰請於黑水靺鞨內置黑水軍。續更以最大部落為黑水府，仍以其首領為都督，諸部刺史隸屬焉。中國置長史，就其部落監領之。十六年，其都督賜姓李氏，名獻誠，授雲麾將軍兼黑水經略使，仍以幽州都督為其
 押使，自此朝貢不絕。



 渤海靺鞨大祚榮者，本高麗別種也。高麗既滅，祚榮率家屬徙居營州。萬歲通天年，契丹李盡忠反叛，祚榮與靺鞨乞四比羽各領亡命東奔，保阻以自固。盡忠既死，則天命右玉鈐衛大將軍李楷固率兵討其餘黨，先破斬乞四比羽，又度天門嶺以迫祚榮。祚榮合高麗、靺鞨之眾以拒楷固；王師大敗，楷固脫身而還。屬契丹及奚盡降突厥，道路阻絕，則天不能討，祚榮遂率其眾東保
 桂婁之故地，據東牟山，築城以居之。



 祚榮驍勇善用兵，靺鞨之眾及高麗餘燼，稍稍歸之。聖歷中，自立為振國王，遣使通於突厥。其地在營州之東二千里，南與新羅相接。越熹靺鞨東北至黑水靺鞨，地方二千里，編戶十餘萬，勝兵數萬人。風俗瑟高麗及契丹同，頗有文字及書記。



 中宗即位，遣侍御史張行岌往招慰之。祚榮遣子入侍，將加冊立，會契丹與突厥連歲寇邊，使命不達。睿宗先天二年，遣郎將崔往冊拜祚榮為左驍衛員外
 大將軍、渤海郡王，仍以其所統為忽汗州，加授忽汗州都督，自是每歲遣使朝貢。



 開元七年，祚榮死，玄宗遣使吊祭。乃冊立其嫡子桂婁郡王大武藝襲父為左驍衛大將軍、渤海郡王、忽汗州都督。



 十四年，黑水靺鞨遣使來朝，詔以其地為黑水州，仍置長史，遣使鎮押。武藝謂其屬曰：「黑水途經我境，始與唐家相通。舊請突厥吐屯，皆先告我同去。今不計會，即請漢官，必是與唐家通謀，腹背攻我也。」遣母弟大門藝及其舅任雅發兵以擊
 黑水。門藝曾充質子至京師，開元初還國，至是謂武藝曰：「黑水請唐家官史，即欲擊之，是背唐也。唐國人眾兵強，萬倍於我，一朝結怨，但自取滅亡。昔高麗全盛之時，強兵三十餘萬，抗敵唐家，不事賓伏，唐兵一臨，掃地俱盡。今日渤海之眾，數倍少於高麗，乃欲違背唐家，事必不可。」



 武藝不從。門藝兵至境，又上書固諫。武藝怒，遣從兄大壹夏代門藝統兵，徵門藝，欲殺之。門藝遂棄其眾，間道來奔，詔授左驍衛將軍。武藝尋遣使朝貢，仍上表
 極言門藝罪狀，請殺之。上密遣門藝往安西，仍報武藝云：「門藝遠來歸投，義不可殺。今流向嶺南，已遣去訖。」乃留其使馬文軌、蔥勿雅，別遣使報之。俄有洩其事者，武藝又上書云：「大國示人以信，豈有欺誑之理！今聞門藝不向嶺南，伏請依前殺卻。」由是鴻臚少卿李道邃、源復以不能督察官屬，致有漏洩，左遷道邃為曹州刺史，復為澤州刺史。遣門藝暫向嶺南以報之。



 二十年，武藝遣其將張文休率海賊攻登州刺史韋俊。詔遣門藝往幽
 州徵兵以討之，仍令太僕員外卿金思蘭往新羅發兵以攻其南境。屬山阻寒凍，雪深丈餘，兵士死者過半，竟無功而還。武藝懷怨不已，密遣使至東都，假刺客刺門藝於天津橋南，門藝格之，不死。詔河南府捕獲其賊，盡殺之。



 二十五年，武藝病卒，其子欽茂嗣立。詔遣內侍段守簡往冊欽茂為渤海郡王，仍嗣其父為左驍衛大將軍、忽汗州都督。欽茂承詔赦其境內，遣使隨守簡入朝貢獻。



 大歷二年至十年，或頻遣使來朝，或間歲而至，或歲內二三至者。十二年正月，遣使獻日本國舞女一十
 一人及方物。四月、十二月，使復來。建中三年五月、貞元七年正月，皆遣使來朝，授其使大常靖為衛尉卿同正，令還蕃。八月，其王子大貞翰來朝，請備宿衛。十年正月，以來朝王子大清允為右衛將軍同正，其下三十餘人，拜官有差。



 十一年二月，遣內常侍殷志贍冊大嵩璘為渤海郡王。十四年，加銀青光祿大夫、檢校司空，進封渤海國王。



 嵩璘父欽茂，開元中，襲父位為郡王、左金吾大將軍。天寶中，累加特進、太子詹事、賓客。寶應元年，進封
 國王。大歷中，累加拜司空、太尉。及嵩璘襲位，但授其郡王、將軍而已。嵩璘遣使敘理，故再加冊命。十一月，以王侄大能信為左驍衛中郎將、虞候、婁蕃長，都督茹富仇為右武衛將軍，放還。



 二十一年，遣使來朝。順宗加嵩璘金紫光祿大夫、檢校司空。元和元年十月，加檢校太尉。十二月，遣使朝貢。



 四年，以嵩璘男元瑜為銀青光祿大夫、檢校秘書監、忽汗州都督，依前渤海國王。五年，遣使朝貢者二。七年，亦遣使來朝。八年正月，授元瑜弟權知
 國務言義銀青光祿大夫、檢校秘書監、都督、渤海國王，遣內侍李重旻使焉。



 十三年，遣使來朝，且告哀。五月，以知國務大仁秀為銀青光祿大夫、檢校秘書監、都督、渤海國王。十五年閏正月，遣使來朝，加大仁秀金紫光祿大夫、檢校司空。十二月，復遣使來朝貢。長慶二年正月，又遣使來。四年二月，大睿等五人來朝，請備宿衛。寶歷中，比歲修貢。太和元年、四年，皆遣使來朝。



 五年，大仁秀卒，以權知國務大彞震為銀青光祿大夫、檢校秘書監、
 都督、渤海國王。六年，遣王子大明俊等來朝。七年正月，遣同中書右平章事高寶英來謝冊命，仍遣學生三人，隨寶英請赴上都學問。先遣學生三人，事業稍成，請歸本國，許之。二月，王子大先晟等六人來朝。開成後，亦修職貢不絕。



 霫，匈奴之別種也，居於潢水北，亦鮮卑之故地，其國在京師東北五千里。東接靺鞨，西至突厥，南至契丹，北與烏羅渾接。地周二千里，四面有山，環繞其境。人多善射
 獵，好以赤皮為衣緣，婦人貴銅釧，衣襟上下懸小銅鈴，風俗略與契丹同。有都倫紇斤部落四萬戶，勝兵萬餘人。貞觀三年，其君長遣使貢方物。



 烏羅渾國，蓋後魏之烏洛侯也，今亦謂之烏羅護，其國在京師東北六千三百里，東與靺鞨，西與突厥，南與契丹，北與烏丸接。風俗與靺鞨同。貞觀六年，其君長遣使獻貂皮焉。



 史臣曰：北狄密邇中華，侵邊蓋有之矣；東夷隔礙瀛海，
 作梗罕常聞之。非惟勢使之然，抑亦稟於天性。太平之人仁，空峒之人武，信矣。隨煬帝縱欲無厭，興兵遼左，急斂暴欲，由是而起。亂臣賊子，得以為資，不戢自焚，遂亡其國。我太宗文皇帝親馭戎輅，東征高麗，雖有成功，所損亦甚。及凱還之日，顧謂左右曰：「使朕有魏徵在，必無此行矣！」則是悔於出師也可知矣。何者？夷狄之國，猶石田也，得之無益，失之何傷？必務求虛名，以勞有用。但當修文德以來之，被聲教以服之，擇信臣以撫之，謹邊備
 以防之，使重譯來庭，航海入貢，茲庶得其道也！



 贊曰：東夷之人，北狄之俗。爰考《周官》，是稱蠻服。未得無傷，已得何足！宜務懷柔，謂之羈束。



\end{pinyinscope}