\article{卷一百三十一}

\begin{pinyinscope}

 ○姚令言張光晟源休喬琳張涉蔣鎮洪經綸彭偃



 姚令言，河中人也。少應募，起於卒伍，隸涇原節度馬璘。以戰功累授金吾大將軍同正，為衙前兵馬使，改試太
 常卿、兼御史中丞。建中元年，孟暤為涇原節度留後，自以文吏進身，不樂軍旅，頻表薦令言謹肅，堪任將帥。暤尋歸朝廷，遂拜令言為四鎮北庭行營涇原節度使、涇州刺史、兼御史大夫。



 建中四年，李希烈叛，寇陷汝州，詔哥舒曜率師攻之，營於襄城。希烈兵數萬圍襄城，勢甚危急。十月，詔令言率本鎮兵五萬赴援。涇師離鎮，多攜子弟而來，望至京師以獲厚賞，及師上路，一無所賜。時詔京兆尹王翃犒軍士，唯糲食菜啖而已，軍士覆而不
 顧，皆憤怒，揚言曰：「吾輩棄父母妻子，將死於難，而食不得飽，安能以草命捍白刃耶！國家瓊林、大盈，寶貨堆積，不取此以自活，何往耶？」行次滻水，乃返戈，大呼鼓噪而還。令言曰：「比約東都有厚賞，兒郎勿草草，此非求活之良圖也。」眾不聽，以戈環令言請退，令言急奏之。上恐，令內庫出繒彩二十車馳賜之，軍聲浩浩，令言不能戢。街市居人狼狽走竄，亂兵呼曰：「勿走，不稅汝間架矣！」德宗令普王與學士姜公輔往撫勞之，才出內門，賊已斬關，
 陣於丹鳳樓下。是日，德宗倉卒出幸，賊縱入府庫輦運，極力而止。



 時太尉硃泚罷鎮居晉昌里第，是夜，叛卒謀曰：「硃太尉久囚於宅，若迎為主，大事濟矣。」泚嘗節制涇州，眾知其失權，廢居怏怏，又幸泚寬和，乃請令言率騎迎泚於晉昌里。泚初遲疑，以食飼之，徐觀眾意，既而諸校齊至，乃自第張炬火入居含元殿。既僭號，乃以令言為侍中，與源休同知賊政事。既以身先逆亂，頗盡心於賊，害宗室，圍奉天，皆令言為首帥也。群兇宴樂，既醉，令
 言與源休論功，令言自此蕭何，源休曰：「帷幄之謀，成秦之業，無出予之右者。吾比蕭何無讓，子當曹參可矣。」時朝士在賊廷者，聞之皆笑，謂源休為火迫酂侯。硃泚敗，令言與張廷芝尚有眾萬人，從泚將入吐蕃。至涇州，欲投田希鑒，希鑒偽致禮誘之，與泚俱斬首來獻。



 張光晟，京兆盩厔人，起於行間。天寶末，哥舒翰兵敗潼關，大將王思禮所乘馬中流矢而斃，光晟時在騎卒之中，因下，以馬授思禮。思禮問其姓名，不告而退，思禮陰
 記其形貌，常使人密求之。無何，思禮為河東節度使，其偏將辛云京為代州刺史，屢為將校譖毀，思禮怒焉。云京惶懼，不知所出。光晟時隸云京麾下，因間進曰：「光晟素有德於王司空，比不言諸，恥以舊恩受賞。今使君憂迫，光晟請奉命一見司空，則使君之難可解。」云京然其計，即令之太原。乃謁思禮，未及言舊，思禮識之，遽曰：「爾豈非吾故人乎？何相見之晚也！」光晟遂陳潼關之事，思禮大喜，因執其手感泣曰：「吾有今日，子之力也。求子頗
 久，竟此相遇，何慰如之？」命同榻而坐，結為兄弟。光晟遂述云京之屈，思禮曰：「云京比涉謗言，過亦不細，今為故人，特舍之矣。」即日擢光晟為兵馬使，賚田宅、縑帛甚厚，累奏特進，試太常少卿，委以心腹。及云京為河東節度使，又奏光晟為代州刺史。



 大歷末，遷單于都護、兼御史中丞、振武軍使。代宗密謂之曰：「北蕃縱橫日久，當思所御之計。」光晟既受命，至鎮，威令甚行。建中元年，回紇突董梅錄領眾並雜種胡等自京師還國，輿載金帛，相屬
 於道。光晟訝其裝橐頗多，潛令驛吏以長錐刺之，則皆輦歸所誘致京師婦人也。遂給突董及所領徒悉令赴宴，酒酣，光晟伏甲盡拘而殺之，死者千餘人，唯留二胡歸國復命。遂部其婦人，給糧還京，收其金帛，賞賚軍士。後回紇遣使來訴，上不欲甚阻蕃情，徵拜右金吾將軍。回紇猶怨懟不已，又降為睦王傅，尋改太僕卿，負才怏怏不得志。



 賊泚僭逆，署光晟偽節度使兼宰相。及泚眾頻敗，遂擇精兵五千配光晟，營於九曲，去東渭橋凡十
 餘里。光晟潛使於李晟，有歸順之意。晟進兵入苑，光晟勸賊泚宜速西奔，光晟以數千人送泚出城，因率眾回降於晟。晟以其誠款，又愛其材，欲奏用之，俾令歸私第，表請特減其罪。每大宴會，皆令就坐，華州節度使駱元光詬之曰：「吾不能與反虜同席！」拂衣還營。晟不得已，拘之私第，後有詔言其狀跡不可原，乃斬之。



 源休，相州臨漳人，京兆尹光輿之子也。休以幹局，累授監察御史、殿中侍御史、青苗使判官，遷虞部員外郎，。出
 潭州刺史，入為主客郎中，遷給事中、御史中丞、左庶子。其妻即吏部侍郎王翊女也。因小忿而離，妻族上訴，下御史臺驗理，休遲留不答款狀，除名，配流溱州。久之，移嶽州。



 建中初，楊炎執政，以京兆尹嚴郢威名稍著，心欲傾之。郢，即王翊甥婿也。休與王氏離絕之時，炎風聞休、郢有隙，遂擢休自流人為京兆少尹，俾令伺郢過失。休既職久，與郢親善，炎怒之，奏令以本官兼御史中丞，奉使回紇。休至振武，軍使張光晟已殺回紇突董等，上初
 欲遂絕其使，令休還，待命於太原。久之方遣，仍令休歸其突董、翳密施大小梅錄等四尸。突董者，即武義可汗之叔父也。尸既至，可汗令宰臣已下具彩服車馬來迎。其宰相頡於思迦坐大帳，立休等於帳外雪中，詰殺突董等故。休曰：「突董等自與張光晟忿鬥而死，非天子命也。」又問：「使者背唐國，負罪當死，不能自戮耶？不然，何假手於我殺之也？」凡將殺者數矣，言頗悖慢，乃引去，供餼甚薄，留之五十餘日，乃得還。可汗使謂休曰：「我國人皆欲殺
 汝，唯我不然。汝國已殺突董等，吾又殺汝，猶以血洗血，汙益甚爾。吾今以水洗血，不亦善乎！所欠吾馬直絹一百八十萬疋，當速歸之。」遣散支將軍康赤心等隨休來朝，休竟不得見其可汗。尋遣赤心等歸，與之帛十萬疋、金銀十萬兩，償其馬直。休履危而還，宰相盧杞又恐復命之日以口辯結恩，將至太原，遽奏為光祿卿。休以其還使賞薄，居常怨望。



 會涇原兵叛，立硃泚為主。初但稱太尉，朝官謁泚者，悉勸奏迎鑾駕，既不合泚意而退。及
 休至，遂屏人移時，言多悖逆，盛陳成敗，稱述符命，勸令僭號。泚悅其言，以休為宰相，判度支。休遂為謀主，至於兵食軍資，遷除補擬，內外咨謀，一稟休畫。故時人云：「源休之逆，甚於硃泚。」朝廷大臣之奔竄不獲者，多為休所誘致，以至戮辱，職休而為，蓋非一焉。又勸泚鋤翦宗室，以絕人望，命萬年縣賊曹尉楊偡專其斷決，諸王子孫遇害不可勝數。泚敗走，休隨至寧州。泚死，休走鳳翔，為其部曲所殺，傳首來獻。休三子並斬於東市，籍沒其家。



 喬琳，太原人。少孤貧志學，以文詞稱。天寶初，舉進士，補成武尉，累授興平尉。朔方節度郭子儀闢為掌書記，尋拜監察御史。琳倜儻疏誕，好談諧，侮謔僚列，頗無禮檢。同院御史畢耀初與琳嘲誚往復，因成釁隙，遂以公事互相告訴，坐貶巴州員外司戶。遂起為南郭令，改殿中侍御史，充山南節度張獻誠行軍司馬。使罷，為劍南東川節度鮮於叔明判官。改檢校駕部郎中、果綿遂三州刺史、兼御史中丞。入為大理少卿、國子祭酒。出為懷州
 刺史。琳素與張涉友善，上在春宮，涉嘗為侍讀。及嗣位，多以政事詢訪於涉，盛稱琳識度材略，堪備大用，因拜御史大夫、平章事。琳本粗材，又年高有耳疾，上每顧問，對答失次，論奏不合時。幸居相位凡八十餘日，除工部尚書，罷知政事，尋加迎皇太后副使。



 硃泚之亂，扈從至奉天，轉吏部尚書，遷太子少師。再幸梁、洋，從至盩厔，托以馬乏遲留，上以琳舊老，心敬重之，慰諭頗至，以御馬一匹給焉。又懇辭以老疾不堪山阻登頓，上悵然，賜
 之所執策曰：「勉為良圖，與卿決矣。」後數日，乃削發為僧，止仙游寺。賊泚聞之，遂令數十騎追至京城，俾為偽吏部尚書。令源休被公服，饋肉食，琳雖辭讓，而僧言求施。琳掌賊中吏部，選人前請曰：「所注某官不穩便。」琳謂之曰：「足下謂此選竟穩便乎？」及官軍收京師，當處極刑，時琳已七十餘，李晟憫其衰老，表請減死。上以其累經重任，頓虧臣節，自受逆命，頗聞譏諧悖慢之言，背義負恩，固不可舍，命斬之。臨刑嘆曰：「喬琳以七月七日生，亦以
 此日死，豈非命歟！」



 張涉者，蒲州人，家世儒者。涉依國學為諸生講說，稍遷國子博士，亦能為文，嘗請有司日試萬言，時呼張萬言。德宗在春宮，受經於涉。及即位之夕，召涉入宮，訪以庶政，大小之事皆咨之。翌日，詔居翰林，恩禮甚厚，親重莫比。自博士遷散騎常侍。上方屬意宰輔，唯賢是擇，故求人於不次之地。涉舉懷州刺史喬琳為相，上授之不疑，天下聞之者皆愕然。數月，琳以不稱職罷，上由是疏涉。
 俄受前湖南都團練使辛京杲贓事發，詔曰：「尊師之道，禮有所加；議故之法，恩有所掩。張涉賄賂交通，頗駭時聽，常所親重，良深嘆惜。宜放歸田里。」



 蔣鎮，常州義興人，尚書左丞洌之子也。與兄練並以文學進。天寶末舉賢良，累授左拾遺、司封員外郎，轉諫議大夫。時戶部侍郎、判度支韓滉上言：「河中鹽池生瑞鹽，實土德之上瑞。」上以秋霖稍多，水潦為患，不宜生瑞，命鎮馳驛檢行之。鎮奏與滉同，仍上表賀，請宣付史館，並
 請置神祠，錫其嘉號寶應靈慶池。地霖潦彌月，壞居人廬舍非一，鹽池為潦水所入，其味多苦。韓滉慮鹽戶減稅，詐奏雨不壞池，池生瑞鹽，鎮庇之飾詐，識者醜之。轉給事中、工部侍郎，以簡儉稱於時。



 其妹婿源溥，即休之弟也，以姻媾之故，與休交好。涇師之叛，鎮潛竄，夜至鄠縣西，馬躓墮溝澗中，傷足不能進。時史練已與源休相率受賊偽官。鎮僕人有逃歸投練，雲鎮病足在鄠。練與源休聞之大喜，遂言於賊泚此。泚素慕鎮清名，即令騎二
 百求之鄠縣西。明日，擁鎮而至，署為偽宰相。既知不免，每憂沮，常懷刃將自裁，多為兄練所救而罷。數日後，復謀竄匿，竟以性懦畏怯，計終不果。然源休與泚頻議，欲逼脅潛藏衣冠，大加殺戮，鎮輒力爭救，獲全者甚眾。至是，與兄練等並授偽職，斬於東市西北街。



 初鎮父洌，叔渙，當祿山、思明之亂，並授偽職，然以家風修整，為士大夫所稱。鎮兄弟亦以教義禮法為己任，而貪祿愛死，節隳身戮，為天下笑。



 洪經綸，建中初為黜陟使。至東都，訪聞魏州田悅食糧兵凡七萬人，經綸素昧時機，先以符停其兵四萬人，令歸農畝。田悅偽順命，即依符罷之；而大集所罷兵士，激怒之曰：「爾等在軍旅，各有父母妻子，既為黜陟使所罷，如何得衣食？」遂大哭。悅乃盡出家財衣服厚給之，各令還其部伍，自此人堅叛心，由是罷職。及硃泚反，偽授太常少卿。



 彭偃，少負俊才，銳於進取，為當塗者所抑，形於言色。大
 歷末，為都官員外郎。時劍南東川觀察使李叔明上言，以「佛、道二教，無益於時，請粗加澄汰。其東川寺觀，請定為二等：上寺留僧二十一人；上觀留道士十四人，降殺以七，皆精選有道行者，餘悉令返初。蘭若、道場無名者皆廢。」德宗曰：「叔明此奏，可為天下通制，不唯劍南一道。」下尚書集議。偃獻議曰：



 王者之政，變人心為上，因人心次之，不變不因，循常守固者為下。故非有獨見之明，不能行非常之事。今陛下以惟新之政，為萬代法，若不革
 舊風，令歸正道者，非也。當今道士，有名無實，時俗鮮重，亂政猶輕。唯有僧尼，頗為穢雜。自西方之教，被於中國，去聖日遠，空門不行五濁，比丘但行粗法。爰自後漢，至於陳、隋，僧之廢滅，其亦數乎！或至坑殺，殆無遺餘。前代帝王，豈惡僧道之善如此之深耶？蓋其亂人亦已甚矣。且佛之立教，清凈無為，若以色見，即是邪法，開示悟入，唯有一門，所以三乘之人，比之外道。況今出家者皆是無識下劣之流，縱其戒行高潔，在於王者，已無用矣，況
 是茍避征徭，於殺盜淫，無所不犯者乎！今叔明之心甚善，然臣恐其奸吏詆欺，而去者未必非，留者不必是，無益於國，不能息奸。既不變人心，亦不因人心，強制力持，難致遠耳。



 臣聞天生烝人，必將有職，游行浮食，王制所禁。故有才者受爵祿，不肖者出租征，此古之常道也。今天下僧道，不耕而食，不織而衣，廣作危言險語，以惑愚者。一僧衣食，歲計約三萬有餘，五丁所出，不能致此。舉一僧以計天下，其費可知。陛下日旰憂勤，將去人害，
 此而不救，奚其為政？臣伏請僧道未滿五十者，每年輸絹四疋；尼及女道士未滿五十者，每年輸絹二疋；其雜色役與百姓同。有才智者令入仕，請還俗為平人者聽。但令就役輸課，為僧何傷。臣竊料其所出，不下今之租賦三分之一，然則陛下之國富矣，蒼生之害除矣。其年過五十者，請皆免之。夫子曰：「五十而知天命。」列子曰：「不班白，不知道。」人年五十，嗜欲巳衰，縱不出家，心已近道，況戒律檢其情性哉！臣以為此令既行，僧道規避還俗
 者固已太半。其年老精修者，必盡為人師，則道、釋二教益重明矣。



 議者是之，上頗善其言。大臣以二教行之已久，列聖奉之，不宜頓擾，宜去其太甚，其議不行。



 偃以才地當掌文誥，以躁求為時論所抑，鬱鬱不得志。涇師之亂，從駕不及，匿於田家，為賊所得。硃泚素知之，得偃甚喜，偽署中書舍人，僭號辭令，皆偃為之。賊敗，與偽中丞崔宣、賊將杜如江、吳希光等十三人，李晟收之，俱斬於安國寺前。



 史臣曰：肇分陰陽，爰有生死，修短二事，賢愚一途。故君子遇夷險之機，不易其節；小人昧逆順之道，而陷於刑。鴻毛泰山，斯為至論。令言遠總師徒，首為叛逆；光晟初當委任，危輸款誠；源休雖曰士流，甚於元惡；喬琳巧辭真主，俯就偽官；蔣鎮貪祿隳節，皆曰小人。經綸之徒，不足言爾。



 贊曰：時爭逆順，命擊死生。君子守節，小人正刑。



\end{pinyinscope}