\article{卷一百五十五}

\begin{pinyinscope}

 ○高崇
 文子承簡伊慎硃忠亮劉昌裔範希朝王鍔子稷閻巨源孟元陽趙昌



 高崇文，其先渤海人。崇文生幽州，樸厚寡言，少從平盧
 軍。貞元中，隨韓全義鎮長武城，治軍有聲。五年夏，吐蕃三萬寇寧州，崇文率甲士三千救之，戰於佛堂原，大破之，死者過半。韓全義入覲，崇文掌行營節度留務，遷兼御史中丞。十四年，為長武城使，積粟練兵，軍聲大振。



 永貞元年冬，劉闢阻兵，朝議討伐，宰臣杜黃裳以為獨任崇文，可以成功。元和元年春，拜檢校工部尚書、兼御史大夫，充左神策行營節度使，兼統左右神策、奉天麟游諸鎮兵以討闢。時宿將專征者甚眾，人人自謂當選，及
 詔出大驚。崇文在長武城，練卒五千，常若寇至。及是，中使至長武，卯時宣命，而辰時出師五千，器用無闕者。軍至興元，軍中有折逆旅之匕箸，斬之以徇。西從閬中入，遂卻劍門之師，解梓潼之圍，賊將邢泚遁歸。屯軍梓州，因拜崇文為東川節度使。先是，劉闢攻陷東川，擒節度使李康；及崇文克梓州，乃歸康求雪己罪，崇文以康敗軍失守，遂斬之。



 成都北一百五十里有鹿頭山，扼兩川之要，闢築城以守，又連八柵，張掎角之勢以拒王師。是
 日，破賊二萬於鹿頭城下，大雨如注，不克登，乃止。明日，又破於萬勝堆。堆在鹿頭之東，使驍將高霞寓親鼓，士扳緣而上，矢石如雨；又命敢死士連登，奪其堆，燒其柵，柵中之賊殲焉。遂據堆下瞰鹿頭城，城中人物可數。凡八大戰皆大捷，賊搖心矣。



 八月，阿跌光顏與崇文約，到行營愆一日。懼誅，乃深入以自贖，故軍於鹿頭西大河之口，以斷賊糧道，賊大駭。是日，賊綿江柵將李文悅以三千人歸順，尋而鹿頭將仇良輔舉城降者眾二萬。闢
 之男方叔、子婿蘇強，先監良輔軍，是日械系送京師，降卒投戈面縛者彌十數里，遂長驅而直指成都。德陽等縣城皆鎮以重兵，莫不望旗率服，師無留行。闢大懼，以親兵及逆黨盧文若齎重寶西走吐蕃。吐蕃素受其賂，且將啟之。崇文遣高霞寓、酈定進倍道追之，至羊灌田及焉。闢自投岷江，擒于湧湍之中。西蜀平，乃檻闢送京師伏法。文若赴水死。王師入成都，介士屯於大逵，軍令嚴肅，珍寶山積，市井不移，無秋毫之犯。



 先是，賊將邢泚
 以兵二萬為鹿頭之援，既降又貳，斬之以徇。衣冠陷逆者，皆匍匐衙門請命，崇文條奏全活之。制授崇文檢校司空，兼成都尹，充劍南西川節度、管內度支營田觀察處置、統押近界諸蠻，西山八國雲南安撫等使。改封南平郡王，食實封三百戶，詔刻石紀功於鹿頭山下。



 崇文不通文字，厭大府案牘諮稟之繁，且以優富之地，無所陳力，乞居塞上以捍邊戍，懇疏累上。二年冬，制加同中書門下平章事、邠州刺史、邠寧慶三州節度觀察等使，
 仍充京西都統。恃其功而侈心大作，帑藏之富，百工之巧，舉而自隨，蜀都一罄。以不習朝儀，憚於入覲，優詔令便道之鎮。居三年，大修戎備。元和四年卒，年六十四，廢朝三日，贈司徒，謚曰威武，配享憲宗廟庭。



 子承簡，少為忠武軍部將，後入神策軍。以父征劉闢，拜嘉王傅。裴度征淮、蔡，奏承簡以本官兼御史中丞，為其軍都押衙。淮西平，詔以郾城、上蔡、遂平三縣為溵州，治郾城，用承簡為刺史。尋轉邢州刺史，值觀察使責時賦急，承簡代數
 百戶出其租。



 遷宋州刺史，屬汴州逐其帥，以部將李絺行帥事。絺遣其將責宋官私財物，承簡執而囚之。自是汴使來者，輒系之，一日並出斬於軍門之外，威震郡中。及絺兵大至，宋州凡三城，已陷南一城，承簡保北兩城以拒，凡十餘戰。會徐州救兵至，絺為汴將李質執之，傳送京師，兵圍宋者即遁去。授承簡檢校左散騎常侍、充海沂密等州節度觀察處置等使。



 俄遷檢校工部尚書、義成軍節度、鄭滑潁等州觀察處置等使。就加檢校尚
 書右僕射。入拜右金吾衛大將軍，充右街使。復出為邠寧慶等州節度觀察處置等使。先是，羌虜多以秋月犯西邊，承簡請軍寧州以備之。因疾，上言乞入覲，即隨表詣闕。太和元年八月，行至永壽縣傳舍卒，贈司空。



 崇文孫駢，歷位崇顯，終淮南節度使，自有傳。



 伊慎，兗州人。善騎射，始為果毅。喪母，將營合祔，不識其父之墓。晝夜號哭，未浹日，夢寐有指導焉。遂發壟，果得舊記驗。



 大歷八年，江西節度使路嗣恭討嶺南哥舒晃
 之亂，以慎為先鋒，直逼賊壘，疾戰破之，斬首三千級，由是復始興之地。未幾，與諸將追斬晃於泔溪，函首獻於闕下。嗣恭表慎功，授連州長史，知當州團練副使，三遷江州別駕。



 討梁崇義之歲，慎以江西牙將從李希烈，摧鋒陷敵，功又居多。江漢既平，希烈愛慎之材，數遺善馬，意欲縻之，慎以計遁，歸命本道。明年，希烈果反。嗣曹王皋始至鐘陵，大集將吏，得慎而壯之。大集兵將，繕理舟師。希烈懼慎為曹王所任，遺慎七屬之甲，詐為慎書行
 間焉。上遣中使即軍以詰之，曹王乃抗疏論雪。上章未報，會賊兵溯江來寇，曹王乃召慎勉之令戰，大破三千餘眾，朝廷始信其不貳。累破蔡山柵，取蘄州，降其將李良。又攻黃梅縣，殺賊將韓霜露，斬首千餘級。優詔褒異，授試太子詹事，封南充郡王，又兼御史中丞、蘄州刺史，充節度都知兵馬使。



 建中末，車駕在梁、洋，鹽鐵使包佶以金幣溯江將進獻，次於蘄口。時賊已屠汴州，遣驍將杜少誠將步騎萬餘來寇黃梅，以絕江道。慎兵七千，遇
 於永安戍。慎列樹三柵，相去數里，偃旗臥鼓。於中柵聲鼓，三柵悉兵以擊，賊軍大亂，少誠脫身以免，斬級不可勝數，江路遂通。又破茍莽柵，進兵圍安州。賊阻溳水，攻之不能下。希烈遣其甥劉戒虛將騎八千來援，慎分兵迎擊，戰於應山，擒戒虛，縛示城下，遂開門請罪。以功拜安州刺史、兼御史大夫，仍賜實封一百戶。希烈又遣將援隋州，慎擊之於厲鄉，走康叔夜，斬首五千級。希烈死，李惠登為賊守隋州，慎飛書招諭，惠登遂以城降。因密
 奏惠登可用，詔授隋州刺史。



 貞元十五年，以慎為安黃等州節度、管內支度營田觀察等使。十六年，吳少誠阻命，詔以本道步騎五千，兼統荊南、湖南、江西三道兵，當其一面。於申州城南前後破賊數千，以例加檢校刑部尚書。二十一年，於安黃置奉義軍額，以為奉義軍節度使、檢校右僕射。憲宗即位，入真拜右僕射。元和二年，轉檢校左僕射，兼右金吾衛大將軍。以賂第五從直求鎮河中，為從直所奏，貶右衛將軍。數月，復為檢校尚書右
 僕射，兼右衛上將軍。元和六年卒，年六十八，贈太子太保。



 硃忠亮，本名士明，沛州浚儀人。初事薛嵩為將。大歷中，詔鎮普潤縣，掌屯田。硃泚之亂，以麾下四十騎奔奉天。德宗嘉之，封東陽郡王，為「奉天定難功臣」。及大駕南幸，為虜騎所獲，系於長安。賊平，李晟釋之，薦於渾瑊，署定平鎮都虞候。鎮使李朝採卒，遂代之。憲宗即位，加御史大夫。築臨涇城有勞，特加檢校工部尚書、涇原四鎮節
 度使，仍賜名。涇土舊俗多賣子，忠亮以俸錢贖而還其親者約二百人。元和八年卒，贈右僕射。



 劉昌裔，太原陽曲人。少游三蜀。楊琳之亂，昌裔說其歸順。及琳授洺州刺史，以昌裔為從事，琳死乃去。



 曲環將幽隴兵收濮州也，闢為判官。詔授監察御史，累加至檢校兵部尚書，賜紫，兼中丞，充營田副使。貞元十五年，環鎮許州，卒，詔上官涚知節度留後。吳少誠攻許州，涚領事，欲棄城走。昌裔追止之曰：「留後既受詔，宜以死守城。
 況城中士馬足以破賊，但堅壁不戰，不過五七日，賊勢必衰，我以全制之可也。」涚然之。賊日夕攻急，堞壞不得修，昌裔令造戰棚木柵以待；募壯士破營，得突將千人，鑿城分出，大破之，因立戰棚木柵於城上，城以故不陷。兵馬使安國寧與涚不善，謀反以城降賊；事洩，昌裔密計斬之。即召其麾下千餘人食之，賞縑二匹，伏兵諸要巷，令持縑者悉斬之，無一人得脫。十六年，以全陳許功，以涚為節度使，昌裔為陳州刺史。



 韓全義之敗溵水也，
 與諸道兵皆走保陳州；求舍，昌裔登城謂曰：「天子命公討蔡州，今來陳州，義不敢納，請舍城外。」而從千騎入全義營，持牛酒勞軍。全義不自意，驚喜嘆服。十八年，改充陳許行軍司馬。明年，涚卒，詔昌裔為許州刺史，充陳許節度使，再加檢校右僕射。



 元和八年五月，許州大水，壞廬舍，漂溺居人。六月，徵昌裔加檢校左僕射，兼左龍武統軍。初，昌裔以老疾而軍府無政，因其水敗軍府，上乃促令韓皋代之。昌裔赴召，至長樂驛，聞有是命，乃上言
 風眩，請歸私第，許之。其年卒，贈潞州大都督。



 範希朝，字致君，河中虞鄉人。建中年，為邠寧虞候，戎政修舉，事節度使韓游瑰。及德宗幸奉天，希朝戰守有功，累加兼中丞，為寧州刺史。游瑰入覲，自奉天歸邠州，以希朝素整肅有聲，畏其逼己，求其過，將殺之。希朝懼，奔鳳翔。德宗聞之，趣召至京師，置於左神策軍中。游瑰歿，邠州諸將列名上請希朝為節度，德宗許之。希朝讓於張獻甫，曰：「臣始逼而來，終代其任，非所以防凱覦安反
 側也。」詔嘉之，以獻甫統邠寧。數日，除希朝振武節度使，就加檢校禮部尚書。



 振武有黨項、室韋，交居川阜，凌犯為盜，日入慝作，謂之「刮城門」。居人懼駭，鮮有寧日。希朝周知要害，置堡柵，斥候嚴密，人遂獲安。異蕃雖鼠竊狗盜，必殺無赦，戎虜甚憚之，曰：「有張光晟，苦我久矣，今聞是乃更姓名而來。」其見畏如此。蕃落之俗，有長帥至，必效奇駝名馬，雖廉者猶曰當從俗，以致其歡，希朝一無所受。積十四年，皆保塞而不為橫。單于城中舊少樹，希
 朝於他處市柳子，命軍人種之，俄遂成林，居人賴之。貞元末，累表請修朝覲。時節將不以他故自述職者，惟希朝一人，德宗大悅。既至，拜檢校右僕射，兼右金吾大將軍。



 順宗時，王叔文黨用事，將授韓泰以兵柄；利希朝老疾易制，乃命為左神策、京西諸城鎮行營節度使，鎮奉天，而以泰為副，欲因代之，叔文敗而罷。憲宗即位，復以檢校僕射為右金吾，出拜檢校司空，充朔方靈鹽節度使。



 突厥別部有沙陀者，北方推其勇勁，希朝誘致之，自
 甘州舉族來歸，眾且萬人。其後以之討賊，所至有功，遷河東節度使。率師討鎮州無功。既耄且疾，事不理，除左龍武統軍，以太子太保致仕。元和九年卒，贈太子太師。



 希朝近代號為名將，人多比之趙充國。及張茂昭擊王承宗，幾覆，希朝玩寇不前，物議罪之。



 王鍔，字昆吾，自言太原人。本湖南團練營將。初，楊炎貶道州司馬，鍔候炎于路，炎與言異之。後嗣曹王皋為團練使，擢任鍔，頗便之。使招邵州武岡叛將王國良有功，
 表為邵州刺史。及皋改江西節度使，李希烈南侵，皋請鍔以勁兵三千鎮尋陽。後皋自以全軍臨九江，既襲得蘄州，盡以眾渡，乃表鍔為江州刺史、兼中丞，充都虞候，因以鍔從。小心習事，善探得軍府情狀，至於言語動靜，巨細畢以白皋。皋亦推心委之，雖家宴妻女之會，鍔或在焉。鍔感皋之知，事無所避。



 後皋攻安州，使伊慎盛兵圍之；賊懼，請皋使至城中以約降，皋使鍔懸而入。既成約，殺不從者以出。明日城開，皋以其眾入。伊慎以賊恟懼，
 由其圍也，不下鍔，鍔稱疾避之。及皋為荊南節度使，表鍔為江陵少尹、兼中丞，欲列於賓倅。馬彞、裴泰鄙鍔請去，乃復以為都虞候。



 明年，從皋至京師，皋稱鍔於德宗曰：「鍔雖文用小不足，他皆可以試驗。」遂拜鴻臚少卿。尋除容管經略使，凡八年，溪洞安之。遷廣州刺史、御史大夫、嶺南節度使。廣人與夷人雜處，地征薄而叢求於川市。鍔能計居人之業而榷其利，所得與兩稅相埒。鍔以兩稅錢上供時進及供奉外，餘皆自入。西南大海中諸
 國舶至，則盡沒其利，由是鍔家財富於公藏。日發十餘艇，重以犀象珠貝，稱商貸而出諸境。周以歲時，循環不絕，凡八年，京師權門多富鍔之財。拜刑部尚書。時淮南節度使杜佑屢請代，乃以鍔檢校兵部尚書，充淮南副節度使。鍔始見佑，以趨拜悅佑，退坐司馬事。數日，詔杜佑以鍔代之。



 鍔明習簿領，善小數以持下，吏或有奸，鍔畢究之。嘗聽理，有遺匿名書於前者，左右取以授鍔，鍔內之靴中，靴中先有他書以雜之。及吏退，鍔探取他
 書焚之，人信其以所匿名者焚也。既歸省所告者，異日乃以他微事連其所告者，固窮按驗之以譎眾，下吏以為神明。鍔長於部領，程作有法，軍州所用竹木，其餘碎屑無所棄，皆復為用。掾曹簾壞，吏以新簾易之，鍔察知，以故者付舡坊以替箬，其他率如此。每有饗宴，輒錄其餘以備後用，或云賣之，收利皆自歸，故鍔錢流衍天下。在鎮四年，累至司空。



 元和二年來朝，真拜左僕射，未幾除檢校司徒、河中節度。居三年，兼太子太傅，移鎮太原。
 時方討鎮州，鍔緝綏訓練，軍府稱理。鍔受符節居方面凡二十餘年。九年，加同平章事。十年卒，年七十六，贈太尉。鍔將卒，約束後事甚明，如知其死日。



 鍔附太原王翃為從子，以婚閥自炫，炫子弟多附鍔以致名宦。又嘗讀《春秋左氏傳》，自稱儒者，人皆笑之。



 子稷，歷官鴻臚少卿。鍔在籓鎮，稷嘗留京師，以家財奉權要，視官高下以進賂，不待白其父而行之。廣治第宅，嘗奏請藉坊以益之，作復垣洞穴，實金錢於其中。貴官清品，溺其賞宴而游，
 不憚清議。及父卒，為奴所告稷換鍔遺表，隱沒所進錢物。上令鞫其奴於內仗，又發中使就東都驗責其家財。宰臣裴度苦諫，於是罷其使而殺奴。稷長慶二年為德州刺史，廣齎金寶僕妾以行。節度使李全略利其貨而圖之，故致本州軍亂，殺稷，其室女為全略所虜，以妓媵處之。



 稷子叔泰。開成四年，滄州節度使劉約上言：「王稷為李全略所殺，家無遺類。稷男叔泰，時年五歲，郡人宋忠獻匿之獲免，乃收養之，今已成長。臣獎其義，忠獻已
 補職，叔泰津送以聞。」文宗詔曰：「王鍔累朝宣力，王稷一旦捐軀，須錄孤遺，微申憫念。王叔泰委吏部與九品官，令奉祭。」



 閻巨源，貞元十九年以勝州刺史攝振武行軍司馬。屬希朝入覲，遂代為節度。以材力進，無他智能。初不知書而好文，其言輒乖誤，時人多摭其談說以為戲，然以寬厚為將卒所懷。後為邠寧節度使、檢校左僕射。元和九年卒。



 孟元陽，起於陳許軍中，理戎整肅，勤事，善部署。曲環之為節度，元陽已為大將，環使董作西華屯。元陽盛夏芒戺立稻田中，須役者退而後就舍，故其田歲無不稔，軍中足食。環卒，吳少誠寇許州，元陽城守；外無救兵，攻圍甚急，而終不能傅其城，賊乃罷兵。韓全義五樓之敗，諸軍多私歸，元陽及神策都將蘇元策、宣州都將王幹各率部留軍溵水，破賊二千餘人。兵罷，加御史大夫。元和初，拜河陽節度、檢校尚書。五年，拜右僕射、昭義節度，入
 為右羽林統軍，封趙國公。俄拜左金吾大將軍，復除統軍。元和九年卒，贈揚州大都督。



 趙昌，字洪祚，天水人。祖不器，父居貞，皆有名於時。李承昭為昭義節度，闢昌在幕府。貞元七年，為虔州刺史。屬安南都護為夷獠所逐，拜安南都護，夷人率化。十年，因屋壞傷脛，懇疏乞還，以檢校兵部郎中裴泰代之，入拜國子祭酒。及泰為首領所逐，德宗詔昌問狀。昌時年七十二，而精健如少年者，德宗奇之，復命為都護，南人相
 賀。



 憲宗即位，加檢校工部尚書，尋轉戶部尚書，充嶺南節度。元和三年，遷鎮荊南，徵為太子賓客。及得見，拜工部尚書、兼大理卿。歲餘，讓卿守本官。六年，除華州刺史，辭於麟德殿。時年八十餘，趨拜輕捷，召對詳明，上退而嘆異，宣宰臣密訪其頤養之道以奏焉。在郡三年，入為太子少保。九年卒，年八十五，贈揚州大都督，謚曰成。



 史臣曰：高崇文以律貞師，勤於軍政，戎麾指蜀，遽立奇功，可謂近朝之良將也。伊慎、硃忠亮、劉昌裔、範希朝、閻
 巨源、孟元陽、趙昌等，各立功立事，亦一時之名臣。王鍔明可照奸，忠能奉主，此乃垂名於後也。至若竹頭木屑，曾無棄遺，作事有程，儉而足用，則又士君子之為也。如賤收貴出，務積珠金，唯利是求，多財為累，則與夫清白遺子孫者遠矣！凡百在位，得不鑒之。



 贊曰：崇文之功，顯於西蜀。伊慎之忠，見乎南服。硃、劉、範、閻，各有其目。元陽、趙昌，不無遺躅。惟彼太原，戰勛可錄。累在多財，子孫不祿。



\end{pinyinscope}