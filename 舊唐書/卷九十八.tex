\article{卷九十八}

\begin{pinyinscope}

 ○蘇味道李嶠崔融
 盧藏用徐彥伯



 蘇味道，趙州欒城人也。少與鄉人李嶠俱以文辭知名，時人謂之蘇李。弱冠，本州舉進士。累轉咸陽尉。吏部侍郎裴行儉先知其貴，甚加禮遇，及徵突厥阿史那都支，
 引為管記。孝敬皇帝妃父裴居道再登左金吾將軍，訪當時才子為謝表，托於味道，援筆而成，辭理精密，盛傳於代。



 延載初，歷遷鳳閣舍人、檢校鳳閣侍郎、同鳳閣鸞臺平章事，尋加正授，證聖元年，坐事，出為集州刺史，俄召拜天官侍郎。聖歷初，遷鳳閣侍郎、同鳳閣鸞臺三品。味道善敷奏，多識臺閣故事，然而前後居相位數載，竟不能有所發明，但脂韋其間，茍度取容而已。嘗謂人曰「處事不欲決斷明白，若有錯誤，必貽咎譴，但模棱以持
 兩端可矣。」時人由是號為「蘇模棱」。



 長安中，請還鄉改葬其父，優制令州縣供其葬事。味道因此侵毀鄉人墓田，役使過度，為憲司所劾，左授坊州刺史。未幾，除益州大都督府長史。神龍初，以親附張易之，昌宗貶授郿州剌史。俄而復為益州大都督府長史，未行而卒，年五十八，贈冀州刺史。味道與其弟太子洗馬味玄甚相友愛，味玄若請托不諧，輒面加凌折，味道對之怡然，不以為忤，論者稱焉。有文集行於代。



 李嶠，趙州贊皇人，隋內史侍郎元操從曾孫也。代為著姓，父鎮惡，襄城令。嶠早孤，事母以孝聞。為兒童時，夢有神人遺之雙筆，自是漸有學業。弱冠舉進士，累轉監察御史。時嶺南邕、嚴二州首領反叛，發兵討擊，高宗令嶠往監軍事。嶠乃宣朝旨，特赦其罪，親入獠洞以招諭之。叛者盡降，因罷兵而還，高宗甚嘉之。累遷給事中。時酷吏來俊臣構陷狄仁傑、李嗣真、裴宣禮等三家，奏請誅之，則天使嶠與大理少卿張德裕、侍御史劉憲覆其獄。
 德裕等雖知其枉，懼罪，並從俊臣所奏，嶠曰：「豈有知其枉濫而不為申明哉！孔子曰：『見義不為，無勇也。』」乃與德裕等列其枉狀，由是忤旨，出為潤州司馬。詔入，轉鳳閣舍人。則天深加接待，朝廷每有大手筆，皆特令嶠為之。



 時初置右御史臺，巡按天下，嶠上疏陳其得失曰：



 陛下創置右臺，分巡天下，察吏人善惡，觀風俗得失，斯政途之綱紀，禮法之準繩，無以加也。然猶有未折衷者，臣請試論之。夫禁綱尚疏，法令宜簡，簡則法易行而不煩雜，
 疏則所羅廣而無苛碎。竊見垂拱二年諸道巡察使所奏科目，凡有四十四件，至於別準格敕令察訪者，又有三十餘條。而巡察使率是三月已後出都，十一月終奏事，時限迫促，簿書填委，晝夜奔逐，以赴限期。而每道所察文武官，多至二千餘人，少者一千已下，皆須品量才行，褒貶得失，欲令曲盡行能，則皆不暇。此非敢墮於職而慢於官也，實才有限而力不及耳。臣望量其功程，與其節制，使器周於用，力濟於時，然後進退可以責成，得
 失可以精核矣。



 又曰：



 今之所察，但準漢之六條，推而廣之，則無不包矣。無為多張科目，空費簿書。且朝廷萬機，非無事也，機事之動，恆在四方，是故冠蓋相望，郵驛繼踵。今巡使既出，其他外州之事，悉當委之，則傳驛大減矣。然則御史之職，故不可得閑，自非分州統理，無由濟其繁務。有大小相兼，率十州置御史一人，以周年為限，使其親至屬縣，或入閭里，督察奸訛，觀採風俗，然後可以求其實效，課其成功。若此法果行，必大裨政化。且御
 史出持霜簡，入奏天闕，其於勵已自修，奉職存憲，比於他吏，可相百也。若其按劾奸邪，糾擿欺隱，比於他吏，可相十也。陛下試用臣言，妙擇賢能，委之心膂，假溫言以制之，陳賞罰以勸之，則莫不盡力而效死矣。何政事之不理，何禁令之不行，何妖孽之敢興？



 則天善之。乃下制分天下為二十道，簡擇堪為使者。會有沮議者，竟不行。尋知天官侍郎事，遷麟臺少監。



 聖歷初，與姚崇偕遷同鳳閣鸞臺平章事，俄轉鸞臺侍郎，依舊平章事，兼修國
 史。久視元年，嶠舅天官侍郎張錫入知政事，嶠轉成均祭酒，罷知政事及修史，舅甥相繼在相位，時人榮之。嶠尋檢校文昌左丞、東都留守。長安三年，嶠復以本官平章事，尋知納言事。明年，遷內史。嶠後固辭煩劇，復拜成均祭酒，平章事如故。



 長安末，則天將建大像於白司馬阪，嶠上疏諫之，其略曰：「臣以法王慈敏，菩薩護持，唯擬饒益眾生，非要營修土木。伏聞適像，稅非戶口，錢出僧尼，不得州縣祗承，必是不能濟辦，終須科率，豈免勞擾！
 天下編戶，貧弱者眾，亦有傭力客作以濟餱糧，亦有賣舍貼田以供王役。造像錢見有一十七萬餘貫，若將散施，廣濟貧窮，人與一千，濟得一十七萬餘戶。拯饑寒之弊，省勞役之勤，順諸佛慈悲之心，沾聖君亭育之意，人神胥悅，功德無窮。」疏奏不納。



 中宗即位，嶠以附會張易之兄弟，出為豫州刺史。未行，又貶為通州刺史。數月，徵拜吏部侍郎，封贊皇縣男。無幾，遷吏部尚書，進封縣公。神龍二年，代韋安石為中書令。初，嶠在吏部時，志欲曲
 行私惠。冀得復居相位奏置員外官數千人。至是官僚倍多，府庫減耗，乃抗表引咎辭職，並陳利害十餘事。中宗以嶠昌言時政之失，輒請罷免，手制慰諭而不允，尋令復居舊職。三年，又加修文館大學士，監修國史，封趙國公。景龍三年，罷中書令，以特進守兵部尚書、同中書門下三品。



 睿宗即位，出為懷州刺史，尋以年老致仕。初，中宗崩，嶠密表請處置相王諸子，勿令在京。及玄宗踐祚，宮內獲其表，以示侍臣。或請誅之，中書令張說曰：「嶠
 雖不辯逆順，然亦為當時之謀，吠非其主，不可追討其罪。」上從其言，乃下制曰：「事君之節，危而不變，為臣則忠，貳乃無赦。特進、趙國公李嶠，往緣宗、韋弒逆，朕恭行戡定，揖讓之際，天命有歸，嶠有窺覦，不知逆順，狀陳詭計，朕親覽焉。以其早負辭學，累居臺輔，妨而莫言，，特掩其惡。今忠邪既辨，具物惟新，賞罰倘乖，下人安勸？雖經赦令，猶宜放斥，矜其老疾，俾遂餘生，宜聽隨子虔州刺史暢赴任。」尋起為盧州別駕而卒。有文集五十卷。



 崔融，齊州全節人。初，應八科舉擢第。累補宮門丞，兼直崇文館學士。中宗在春宮，制融為侍讀，兼侍屬文，東朝表疏，多成其手。聖歷中，則天幸嵩岳，見融所撰《啟母廟碑》，深加嘆美，及封禪畢，乃命融撰朝觀碑文。自魏州司功參軍擢授著作佐郎，尋轉右史。聖歷二年，除著作郎，仍兼右史內供奉。四年，遷鳳閣舍人。久視元年，坐忤張昌宗意，左授婺州長史。頃之，昌宗怒解，又請召為春官郎中，知制誥事。長安二年，再遷鳳閣舍人。三年，兼修國
 史。時有司表稅關市，融深以為不可，上疏諫曰：



 伏見有司稅關市事條，不限工商，但是行人盡稅者，臣謹按《周禮》九賦，其七日「關市之賦」。竊惟市縱繁巧，關通末游，欲令此徒止抑，所以咸增賦稅。臣謹商度今古，料量家國，竊將為不可稅。謹件事跡如左，伏惟聖旨擇焉。



 往古之時，淳樸未散，公田籍而不稅，關防譏而不征。中代已來，澆風驟進，桑麻疲弊，稼穡辛勤，於是各徇通財，爭趨作巧，求徑捷之欲速，忘歲計之無餘。遂使田萊日荒，倉廩
 不積，蠶織休廢。弊縕闕如，饑寒猥臻，亂離斯起。先王懲其若此，所以變古隨時，依本者恆科，占末者增稅。夫關市之稅者，謂市及國門，關門者也，唯斂出入之商賈，不稅來往之行人。今若不論商人，通取諸色，事不師古，法乃任情。悠悠末代，於何瞻仰；濟濟盛朝，自取嗤笑。雖欲憲章姬典，乃是違背《周官》。臣知其不可者一也。



 臣謹案《易》《系辭》稱：「庖羲氏沒，神農氏作，日中為市，致天下之人，聚天下之貨，交易而退，各得其所。」《班志》亦云：「財者，帝王
 聚人守位，養成群生，奉順天德，理國安人之本也。仕農工商，四人有業。學以居位曰仕，闢士殖穀曰農，作巧成器曰工，通財鬻貨曰商。聖王量能授事，四人陳力受職。」然則四人各業久矣。今復安得動而搖之！蕭何云：「人情一定，不可復動。」班固又云：曹參相齊，齊國安集，大稱賢相。參去，屬其後相曰：「以齊獄市為寄，慎勿擾也。」後相曰：「理無大於此者乎？」參曰：「不然。夫獄市者，所以並容也，今若擾之，奸人安所容乎？吾是以先之。」夫獄市，兼受善惡。
 若窮極，奸人無所容竄；奸人無所容竄，久且為亂。秦人極刑而天下叛，孝武峻法而刑獄繁，此其效也。老子曰：「我無為而人自化，我好靜而人自正。」參欲以道化其本，不欲擾其末。臣知其不可者二也。



 四海之廣，九州之雜。關必據險路，市必憑要津。若乃富商大賈，豪宗惡少，輕死重義，結黨連群，喑鳴則彎弓，睚眥則挺劍。小有失意，且猶如此，一旦變法，定是相驚。乘茲困窮，或致騷動，便恐南走越，北走胡，非唯流逆齊人，亦自攪亂殊俗。又如
 邊徼之地，寇賊為鄰，興胡之旅，歲月相繼，倘同科賦，致有猜疑，一從散亡，何以制禁？求利雖切，為害方深。而有司上言，不識大體，徒欲益帑藏，助軍國，殊不知軍國益擾，帑藏逾空。臣知其不可者三也。



 孟軻又云：「古之為關也，將以禦暴；今之為關也，將以為暴。」今行者皆稅，本末同流。且如天下諸津，舟航所聚，旁通巴、漢，前指閩、越，七澤十藪，三江五湖，控引河洛，兼包淮海。弘舸巨艦，千軸萬艘，交貿往還，昧旦永日。今若江津河口，置鋪納稅，納
 稅則檢覆，檢覆則遲留。此津才過，彼鋪復止，非唯國家稅錢，更遭主司僦賂。船有大小，載有少多，量物而稅，觸途淹久。統論一日之中，未過十分之一，因此壅滯，必致籲嗟。一朝失利，則萬商廢業，萬商廢業，則人不聊生。其間或有輕訬任俠之徒，斬龍刺蛟之黨，鄱陽暴謔之客，富平悍壯之夫，居則藏鏹，出便竦劍。加之以重稅，因之以威脅，一旦獸窮則搏，鳥窮則攫，執事者復何以安之哉？臣知其不可者四也。



 五帝之初，不可詳已；三王之後，
 厥有著雲；秦、漢相承，典章大備至如關市之稅，史籍有文。秦政以雄圖武力，舍之而不用也；漢武以霸略英才，去之而勿取也。何則？關為御暴之所，市為聚人之地，稅市則人散，稅關則暴興，暴興則起異圖，人散則懷不軌。夫人心莫不背善而樂禍，易動而難安。一市不安，則天下之市心搖矣；一關不安，則天下之關心動矣。況澆風久扇，變法為難，徒欲禁末流、規小利，豈知失玄默、亂大倫。魏、晉眇小，齊、隋齷齪，亦所不行斯道者也。臣知其不
 可者五也。



 今之所以稅關市者，何也？豈不以國用不足，邊寇為虞，一行斯術，冀有殷贍然也！微臣敢借前箸以籌之。伏惟陛下當聖期，御玄籙，沉璧於洛，刻石於嵩，鑄寶鼎以窮奸，坐明堂而布政，神化廣洽，至德潛通。東夷暫驚，應時平殄；南蠻才動，計日歸降。西域五十餘國，廣輸一萬餘里，城堡清夷，亭堠靜謐。比為患者，唯苦二蕃。今吐蕃請命，邊事不起，即目雖尚屯兵，久後疑成馳柝。獨有默啜，假息孤恩，惡貫禍盈，覆亡不暇。征役日已省
 矣，繁費日已稀矣，然猶下明制，遵太樸，愛人力，惜人財，王侯舊封，妃主新禮，所有支料，咸令減削。此陛下以躬率先，堯、舜之用心也。且關中、河北，水旱數年，諸處逃亡，今始安輯，，倘加重稅，或慮相驚。況承平歲積，薄賦日久，俗荷深恩，人知自樂。卒有變法，必多生怨，生怨則驚擾，驚擾則不安，中既不安，外何能禦？文王曰：「帝王富其人，霸王富其地，理國若不足，亂國若有餘。」古人有言：「帝王藏於天下，諸侯藏於百姓，農夫藏於庾，商賈藏於篋。」惟
 陛下詳之。必若師興有費，國儲多窘，即請倍算商客，加斂平人。如此則國保富強，人免憂懼，天下幸甚。臣知其不可者六也。



 陛下留神系表，屬想政源，冒茲炎熾，早朝晏坐。一日二日，機務不遺，先天後天，虛心密應。時政得失，小子何知，率陳瞽辭，伏紙惶懼。



 疏奏，則天納之，乃寢其事。



 四年，除司禮少卿，仍知制誥。時張易之兄弟頗招集文學之士，融與納言李嶠、鳳閣侍郎蘇味道、麟臺少監王紹宗等俱以文才降節事之。及易之伏誅，融左授
 袁州刺史。尋召拜國子司業，兼修國史。神龍二年，以預修《則天實錄》成，封清河縣子，賜物五百段，璽書褒美。融為文典麗，當時罕有其比，朝廷所須《洛出寶圖頌》、《則天哀冊文》及諸大手筆，並手敕付融。撰哀冊文，用思精苦，遂發病卒，時年五十四。以侍讀之恩，追贈衛州刺史，謚曰文。有集六十卷。二子禹錫、翹，開元中，相次為中書舍人。



 盧藏用，字子潛，度支尚書承慶之侄孫也。父璥，有名於
 時，官至魏州司馬。藏用少以辭學著稱。初舉進士選，不調，乃著《芳草賦》以見意。尋隱居終南山，學闢谷、練氣之術。



 長安中，徵拜左拾遺。時則天將營興泰宮於萬安山，藏用上疏諫曰：



 臣愚雖不達時變，竊嘗讀書，見自古帝王之跡眾矣。臣聞土階三尺，茅茨不翦，採椽不斫者，唐堯之德也；卑宮室，菲飲食，盡力於溝洫者，大禹之行也；惜中人十家之產，而罷露臺之制者，漢文之明也。並能垂名無窮，為帝皇之烈。豈不以克念徇物，博施濟眾，以
 臻於仁恕哉！今陛下崇臺邃宇，離宮別館，亦已多矣。更窮人之力以事土木，臣恐議者以陛下為不憂人、務奉已也。



 且頃歲已來，雖年穀頗登，而百姓未有儲蓄。陛下西幸東巡，人未休息，土木之役，歲月不空。陛下不因此時施德布化，復廣造宮苑，臣恐人未易堪。今左右近臣，多以順意為忠；朝廷具僚，皆以犯忤為患。至今陛下不知百姓失業，亦不知左右傷陛下之仁也。臣聞忠臣不避死亡之患，以納君於仁；明主不惡切直之言，以
 垂名千載。陛下誠能發明恕之制，以勞人為辭，則天下必以陛下為惜人力而苦己也。小臣固陋，不識忌諱，敢冒死上聞。乞下臣此章，與執事者議其可否，則天下幸甚。



 神龍中，累轉起居舍人，兼知制誥，俄遷中書舍人。藏用常以俗多拘忌，有乖至理，乃著《析滯論》以暢其事，辭曰：



 客曰：「天道玄微，神理幽化，聖人所以法象，眾庶由其運行。故大撓造甲子，容成著律歷，黃公裁變，玄女啟謨，八門御時，六神直事。從之者則兵強國富，違之者則將
 弱朝危，有同影響，若合符契。先生亦嘗聞之乎？



 主人曰：「何為其然也？子所謂曲學所習，曘昧所守，徒識偏方之詭說，未究亨衢之通論。蓋《易》曰「先天不違」，《傳》稱「人神之主」。範圍不過，三才所以虛中；進退非邪，百王所以無外。故曰：「國之將興聽於人，將亡聽於神。」又曰：「禍福無門，唯人所召。人無釁焉，妖不自作。」由是言之，得喪興亡，並關人事；吉兇悔吝，無涉天時。且皇天無親，唯德是輔，為不善者，天降之殃。高宗修德，桑穀以變；宋君引過，法星退
 舍，此天道所以從人者也。古之為政者，刑獄不濫則人壽，賦斂蠲省則人富，法令有常則國靜，賞罰得中則兵強。所以禮者，士之所歸，賞者，士之所死，禮賞不倦，則士爭先。茍違此途，雖卜時行刑，擇日出令，必無成功矣。自叔世遷訛，俗多徼幸，競稱怪力，爭誦詭言，屈政教而就孤虛，棄信賞而從推步。附會前史，變易舊經，依托空文，以為徵據。覆軍敗將者，則隱秘無聞；偶同幸中者，則共相文飾。豈唯德之增惑，亦乃學人自是。嗚呼，習俗訛謬，
 一至此焉！



 昔者，甲子興師，非成功之日；往亡用事，異制勝之辰。人事茍修，何往不濟？至若環城自守，接陣重圍，無闕地形，不乖天道。若兵強將智，粟積城堅，雖復屢轉魁剛，頻移太歲，坐推白虎，行計貪狼，自符難斗之祥，多貽蟻附之困。故曰，任賢使能，則不時日而事利；明法審令，則不卜筮而事吉；養勞賞功，則不禱祠而得福。此所謂天時不如地利，地利不如人和。太公犯雨，逆天時也，韓信背水，乖地利也，並存人事，俱成大業。削樹而斬龐
 涓，舉火而屠張郃，未必暗同歲德，冥會日游，俱運三門，並占四殺。杜郵齒劍，抑唯計沮，垓下悲歌，實階剚印。若以並資厭勝，不事良圖，則長平盡坑，固須恆濟，襄城無噍，亦可常保。是知拘而多忌，終喪大功；百姓與能，必遺小數。金雞玉鶴，方為楚國之殃；《萬畢》、《枕中》，適構淮南之禍。刻符指盜，反更亡身；被發邀神，翻招夷族。嗟乎，威斗赭鞭，不禳赤伏之運；築城斷罔，何救素靈之哭！火災不驗，裨灶無力以窺天；超乘階兇，王孫取監於觀德。九徵
 九變，是曰長途；人謀鬼謀，良歸有道。此並經史陳跡，賢聖通規，仁遠乎哉，詎宜滯執？



 客乃蹙然避席曰：「鄙人困蒙，不階至道，請事斯語，歸於正途。而今而後，焚蓍龜，毀律歷，廢六合，斥五行，浩然清慮，則將奚若？」答曰：「此所謂過猶不及也。夫甲子所以配日月，律歷所以通歲時，金木所以備法象，蓍龜所以筮吉兇。聖人以此神明德行，輔助謀猷，存之則協贊成功，執之則凝滯於物。消息之義，其在茲乎」！客於是循墻匍匐，帖然無氣，口去心醉，不
 知所以答矣。



 景龍中，為吏部侍郎。藏用性無挺特，多為權要所逼，頗隳公道。又遷黃門侍郎，兼昭文館學士，轉工部侍郎、尚書右丞。先天中，坐托附太平公主，配流嶺表。開元初，起為黔州都督府長史，兼判都督事，未行而卒，年五十餘。有集二十卷。



 藏用工篆隸，好琴棋，當時稱為多能之士。少與陳子昂、趙貞固友善，二人並早卒，藏用厚撫其子，為時所稱。然初隱居之時，有貞儉之操，往來於少室、終南二山，時人稱為「隨駕隱士」；及登朝，趑趄
 詭佞，專事權貴，奢靡淫縱，以此獲譏於世。



 徐彥伯，兗州瑕丘人也。少以文章擅名，河北道安撫大使薛元超表薦之，對策擢第，累轉蒲州司兵參軍。時司戶韋暠善判事，司士李亙工於翰札，而彥伯以文辭雅美，時人謂之「河中三絕」。



 彥伯聖歷中累除給事中，時王公卿士多以言語不慎，密為酷吏周興、來俊臣等所陷，彥伯乃著《樞機論》以誡於代，其辭曰：



 《書》曰：「唯口起羞，惟甲胃起戎。」又云：「齊乃位，度乃口。」《易》曰：「慎言語，節飲食。」又
 云：「出其言善，千里應之；出其言不善，千里違之。」《禮》亦云：「可言也，不可行也，君子不言也；可行也，不可言也，君子不行也。」嗚呼！先聖知言之為大也，知言之為急也，精微以勸之，典謨以告之，禮經以防之。守名教者，何可不修其詁訓而服其糟粕乎？故曰：「言語者，君子之樞機，動則物應，物應則得失之兆見也。得之者江海比鄰，失之者肝膽楚、越，然後知否泰榮辱，系於言乎！



 夫言者，德之柄也，行之主也，志之端也，身之文也，既可以濟身，亦可以覆
 身。故中庸鏤其心，右階銘其背，南容復於白圭，箕子疇於《洪範》，良有以也。是以掎摭瑕玷，參詳躁競，審無常以階亂，將不密以致危。利生於口，森然覆邦之說；道不由衷，變彼如簧之刺。。可不懼之哉！其有識暗邪正，慮微形朕，破金湯之龠，封禍亂之根，用詀讘為全計，以號詉為令德。至若梧宮問答，荊、齊所以奔命；韓、魏加肘，智伯所以危殘。蔡侯繩息媯也，亟招甲兵之罰；鄭曼圖宗卿也，而受鼎鑊之誅。史遷輕議，終下蠶室；張紘說，更齒龍
 淵。凡此過言，其流匪一。或穢猶糞土，或動成刀劍，或茍且其心，或脂膏其吻。挾邪作蠱，守之而不懈；往輒破的，去之而彌遠。亦可異韓廬聚音，釐也群吠，得死為幸，何循名之立乎？雖復伯玉沮顏，追謝於元凱，蔣濟貽恨，失譽於王陵，犀首沒齒於季章，曹瞞齚舌於劉主，當何及哉！孔子曰：「予欲無言。」又云：「終身為善一言敗之，惜也。」老子亦云：「多言數窮。」又云「聰明深察而近於死者，議人者也。」何聖人之深思偉慮，杜漸防萌之至乎！



 夫不可言而
 言者曰狂，可言而不言者曰隱。鉗舌拱默，曷通彼此之懷；括囊而處，孰啟謨明之訓？則上言者，下聽也；下言者，上用也。睿哲之言，猶天地也，人覆燾而生焉；大雅之言，猶鐘鼓也，人考擊而樂焉。作以龜鏡，姬公之言也；出為金石，曾子之言也；存其家邦，國僑之言也；立而不朽，臧孫之言也。是謂德音，詣我宗極，滿於天下，貽厥後昆。殷宗甘之於酒醴，孫卿諭之以琴瑟，闕里重於四時，郢都輕其千乘。豈不韙哉，豈不休哉！但楙探世猷，克念丕訓，
 審思而應，精慮而動。謀其心以後發，擇其交以後談，不蹙趨於非黨，不屏營於詭遇。非先王之至德不敢行，非先王之法言不敢道，翦其諜諜之緒，撲其炎炎之勢。自然介爾景福，錫茲純嘏，則悔吝何由而生，怨惡何由而至哉？孔子曰：「終日行，不遺已患；終日言，不遺已憂。」如此乃可以言也。戒之哉，戒之哉！



 神龍元年，遷太常少卿，兼修國史，以預修《則天實錄》成，封高平縣子，賜物五百段。未幾，出為衛州刺史，以善政聞，璽書勞勉。俄轉蒲州刺
 史，入為工部侍郎，尋除衛尉卿，兼昭文館學士。景龍三年，中宗親拜南郊，彥伯作《南郊賦》以獻，辭甚典美。景雲初，加銀青光祿大夫，遷右散騎常侍、太子賓客，仍兼昭文館學士。先天元年，以疾乞骸骨，許之。開元二年卒。彥伯事寡嫂甚謹，撫諸侄同於己子。自晚年屬文，好為強澀之體，頗為後進所效焉。有文集二十卷，行於時。



 史臣曰：才出於智，行出於性。故文章巧拙，由智之深淺也；行義詭實，由性之善惡也。然則智性稟之於氣，不可
 使之強也。蘇味道、李嶠等，俱為輔相，各處穹崇。觀其章疏之能，非無奧贍；驗以弼諧之道，罔有貞純。故狄仁傑有言曰：「蘇、李足為文吏矣。」得非齷齪者乎！模棱之病，尤足可譏。崔融、盧藏用、徐彥伯等，文學之功，不讓蘇、李，知有守常之道，而無應變之機。規諫之深，崔比盧、徐，稍為優矣。



 贊曰：房、杜、姚、宋，俱立大功。咸以二族，譚為美風。蘇、李文學，一代之雄。有慚輔弼，稱之豈同。凡人有言，未必有德。
 崔與盧、徐，皆攻翰墨。文雖堪尚，義無可則。備位守常，斯言罔忒。



\end{pinyinscope}