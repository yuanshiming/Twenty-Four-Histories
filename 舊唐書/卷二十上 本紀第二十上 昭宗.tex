\article{卷二十上 本紀第二十上 昭宗}

\begin{pinyinscope}

 昭宗聖穆景文孝皇帝諱曄，懿宗第七子，母曰惠安太后王氏。以咸通八年二月二十二日生於東內。十三年四月，
 封壽王，名傑。乾符四年，授開府儀同三司、幽州大都督、幽州盧龍等軍節度、押奚契丹、管內觀察處置等使。帝於僖宗，母弟也，尤相親睦。自艱難播越，嘗隨侍左右，握兵中要，皆奇而愛之。文德元年二月，僖宗暴不
 豫。時初復宮闈，人心傾矚，遽聞被疾，軍民駭愕。及大漸之夕，而未知所立。群臣以吉王最賢，又在壽王之上，將立之，唯軍容楊復恭請以壽王監國。三月六日，宣遺詔立為皇太弟。八日，柩前即位，時年二十二。以司空韋昭度攝塚宰。己丑，見群臣，始聽政。帝攻書好文，尤重儒術，神氣雄俊，有會昌之遺風。以先朝威武不振，國命浸微而尊禮大臣，詳延道術，意在恢張舊業，號令天下。即位之始，中外稱之。四月戊辰朔。庚午，追謚聖母惠安太后曰恭獻。乙亥，河南尹彥張全義以兵襲李罕之於河陽，罕之出據澤州。魏博衙軍殺其帥樂禎於龍興寺，又擊樂從訓，敗之。從訓以殘眾保洹水，為羅宗弁陷其城而殺之。壬午，蔡賊孫儒陷揚州，楊行密潰圍而出，
 據宣州。孫儒自稱淮南節度，仍率其眾攻宣州。



 五月丁酉朔，制以宣武軍節度使、檢校侍中、沛郡王硃全忠為蔡州四面行營兵馬都統。自秦賢、石璠敗後，蔡賊漸弱，時溥方為全忠所攻，故移溥都統之命授全忠。壬寅，蔡賊將偽署荊襄節度使趙德諲遣使歸朝，願討賊自效，乃以德諲為蔡州四面行營副都統，德諲遂以荊襄之兵屬全忠。



 六月丁卯朔，以川賊王建大亂，劍南陳敬瑄告難，制以開府儀同三司、守司空、門下侍郎、
 同平章事、太清宮使、弘文館大學士、延資庫使、上柱國、扶陽郡開國公，食邑二千戶韋昭度檢校司徒、門下侍郎、
 平
 章事，兼成都尹，充劍南西川節度副
 大使、知節度事，兼兩川招撫制置等使。蔡州行營奏大破賊於龍陂，進軍以逼賊城。七月丙申
 朔，澤州
 刺史李罕之引太原之師攻河陽，為汴將丁會所敗，退還高平。



 九月乙未，汴將硃珍敗時溥之師於埇橋，遂陷宿州，自是溥嬰城不敢復出。汴將胡元琮急攻蔡州。十二月甲子朔，蔡州牙將申叢執秦宗權，撾折其足，乞降。詔中使宣諭，便以叢權知留後。比中使
 至，別將郭璠殺申叢，篡宗權，縶送汴州。蔡、申、光等州平。詔賜蔡州行營兵士錢二十五萬貫，令度支逐近支給。是月，葬僖宗於靖陵。



 龍紀元年春正月癸巳朔，上御武德殿受朝賀，宣制大赦，改元。中外文武臣僚進秩頒爵有差。以劍南西川節度、兩川招撫制置使韋昭度檢校司空，為東都留守；以翰林學士承旨、兵部侍郎、知制誥劉崇望本官同平章事；以刑部侍郎孫揆為京兆尹。



 二月癸亥朔。己丑，汴州
 行軍司馬李璠監送逆賊秦宗權並妻趙氏以獻，上御延喜門受俘，百僚稱賀，以之徇市，告廟社，斬於獨柳。趙氏笞死。初，自諸侯收長安，黃巢東出關，與宗權合。巢賊雖平，而宗權之兇徒大集，西至金、商、陜、虢，南極荊、襄，東過淮甸，北侵徐、兗、汴、鄭，幅員數十州。五六年間，民無耕織，千室之邑，不存一二，歲既兇荒，皆膾人而食，喪亂之酷，未之前聞。宗權既平，而硃全忠連兵十萬，吞噬河南，兗、鄆、青、徐之間，血戰不解，唐祚以至於亡。中書奏請以
 二月二十二日為嘉會節，從之。



 三月壬辰朔，以右僕射、門下侍郎、同平章事孔緯守司空、太清宮使、弘文館大學士、延資庫使、領諸道鹽鐵轉運等使，以右僕射、門下侍郎、集賢殿大學士杜讓能為左僕射、監修國史、判度支，以中書侍郎、戶部尚書、同平章事張浚為集賢殿大學士、判戶部事。四月壬戌朔，以宣武淮南等節度副大使、知節度事、管內營田觀察處置等使、開府儀同三司、檢校太傅、兼侍中、揚州大都督府長史、汴州刺史、充蔡
 州四面行營都統、上柱國、沛郡王、食邑四千戶硃全忠為檢校太尉、中書令，進封東平王，仍賜賞軍錢十萬貫。



 五月壬辰朔，漢州刺史王建陷成都府，遷陳敬瑄於雅州，建自稱西川兵馬留後。復用田令孜為監軍。



 六月辛酉朔，邢洺節度使孟方立卒，三軍推其弟洺州刺史遷為留後，太原李克用出軍攻之。杭州刺史錢鏐攻宣州，下之，擒劉浩，剖心以祭周寶。七月，詔於杭州置武勝軍，以鏐為本軍防禦觀察等使。十月己未朔，青州節度使
 王敬武卒。制以特進、太子少師、博陵郡開國侯、食邑一千戶崔安潛檢校太傅、兼侍中、青州刺史、平盧軍節度觀察、押新羅渤海兩蕃等使。青州三軍以敬武子師範權知兵馬事。



 十一月己丑朔，將有事於圓丘。改御名曰曄。辛亥，上宿齋於武德殿，宰相百僚朝服於位。時兩軍中尉楊復恭及兩樞密皆朝服侍上，太常博士錢珝、李綽等奏論之曰：「皇帝赴齋宮，內臣皆服朝服。臣檢國朝故事及近代禮令，並無內官朝服助祭之文。伏惟皇帝
 陛下承天御歷，聖祚中興，祗見宗祧，克陳大禮。皆稟高祖、太宗之成制，必循虞、夏、商、周之舊經，置冕服章，式遵彞憲。禮院先準大禮使牒稱得內侍省牒，要知內臣朝服品秩，禮院已準禮令報訖。今參詳近朝事例，若內官及諸衛將軍必須制冠服，即各依所兼正官，隨資品依令式服本官之服。事存傳聽，且可俯從，然亦不分明著在禮令。乞聖慈允臣所奏。」狀入，至晚不報。錢珝又進狀曰：「臣今日巳時進狀，論內官冠服制度，未奉聖旨。伏以
 陛下虔事郊禋，式遵彞範，凡關典禮，必守憲章。今陛下行先王之大禮，而內臣遂服先王之法服。來日朝獻大聖祖，臣贊導皇帝行事，若侍臣服章有違制度，是為非禮，上瀆祖宗，臣期不奉敕。臣謬當聖代，叨備禮官，獲正朝儀，死且不朽，脂膏泥滓，是所甘心。」狀入，降硃書御札曰：「卿等所論至當，事可從權。勿以小瑕，遂妨大禮。」於是內四臣遂以法服侍祠。甲寅，圓丘禮畢，御承天門，大赦。十二月戊午，宰臣杜讓能兼司空。



 大順元年春正月戊子朔，御武德殿受朝賀。宰臣百僚上徽號曰聖文睿德光武弘孝皇帝，禮畢，大赦，改元大順。



 二月丁巳，宰臣兼國子祭酒孔緯以孔子廟經兵火，有司釋奠無所，請內外文臣自觀察使、制使下及令佐，於本官料錢上緡抽十文，助修國學，從之。宣武節度使硃全忠進位守中書令，加食邑千戶，餘如故。太原都將安金俊攻圍邢州歷年，城中食盡，邢洺觀察使孟遷以城降，乃以孟遷之族歸太原。克用以大將安建為邢洺
 留後。



 三月丁亥朔，硃全忠上表：「關東籓鎮，請除用朝廷名德為節度觀察使。如籓臣固位不受代，臣請以兵誅之。如王徽、裴璩、孔晦、崔安潛等皆縉紳名族，踐歷素高，宜用為徐鄆青兗等道節度使。」從之。昭義節度使李克修卒，太原帥克用之弟也，三軍推克修弟克恭知留後事。四月丙辰朔，李克用遣大將安金俊率師攻雲州。赫連鐸求援於幽州，李匡威出兵援之，戰於蔚州，太原軍大敗，燕軍執安金俊，獻之於朝。李匡威、赫連鐸、硃全忠
 等上表：「請因沙陀敗亡，臣與河北三鎮及臣所鎮汴滑河陽之兵平定太原，願朝廷命重臣一人都總戎事。」昭宗以太原于艱難時立興復大功，心疑其事，下兩省、御史臺、尚書省四品已上官議。唯黨全忠者言其可伐，不可者十之七，宰臣杜讓能、劉崇望深以為不可。惟張浚議曰：「先朝再幸興元，實沙陀之罪。比慮河北諸侯與之膠固，無以滌除。今兩河大籓皆願誅討，不因其離貳而除之，是當斷失斷也。」孔緯曰：「浚言是也。」軍容楊復恭曰：「
 先朝蒙犯霜露，播越草莽，七八年間，寢不安席，雖賊臣搖蕩於外，亦由失制於中。陛下纘承，人心忻戴，不宜輕舉干戈，為國生事。望優詔報全忠，且以柔服為辭。」上然之。全忠密遣浚之親黨賂浚，浚恃全忠之援，論奏不已，天子黽勉從之。



 五月，制特進、中書侍郎、兵部尚書、同平章事、集賢殿大學士、上柱國、河間郡開國伯、食邑七百戶張浚為太原四面行營兵馬都統，京兆尹孫揆副之。以華州節度使韓建為北面行營招討都虞候、供軍等
 使；以宣武節度使硃全忠為太原東南面招討使；成德軍節度使王鎔為太原東面招討使；幽州節度使李匡威為太原北面招討使，雲州防禦使赫連鐸副之。丙午，潞州軍亂，殺其帥李克恭。監軍使薛繢本函克恭首獻之於朝，浚方起兵，朝廷稱賀。壬子，都招討使張浚、孫揆率諸策神軍三千赴行營，昭宗御安喜門臨送，誡誓之。



 六月乙卯，李克用大將權知邢洺兵馬留後安建上表，請以三州歸順，遣中使往勞之。制以德州刺史、權知滄
 州兵馬留後盧彥威檢校尚書右僕射，兼滄州刺史、御史大夫，充義昌軍節度、滄德觀察處置等使。彥威，光啟初逐其帥楊全玫，求旄節，朝廷以扈蹕都將曹誠為滄德節度使，誠雖不至任，而彥威之請不行。至是，王鎔、羅弘信因張浚用兵，為彥威論請，故有斯授。以京兆尹、行營兵馬副招討孫揆檢校兵部尚書，兼潞州大都督府長史，充昭義節度副大使、知節度事。張浚會諸軍於晉州，硃全忠選汴卒三千為張浚牙隊。



 秋七月乙酉朔，王
 師屯於陰地，太原大將康君立以兵拒戰。硃全忠遣大將葛從周率千騎入潞州，從周權充兵馬留後。硃全忠奏已差兵士守潞州，請節度使孫揆赴鎮。時中使韓歸範押揆旌節、官告送至行營。丙申，揆建節，率兵二千，自晉州赴鎮昭義。戊申，至長子縣山谷中。太原騎將李存孝伏兵執揆與韓歸範牙兵五百，俘送太原，餘兵悉為存孝所殺。太原將康君立率兵二萬攻潞州。



 九月甲申，幽州、雲州蕃、漢兵三萬攻雁門，太原將李存信、薛阿檀
 擊敗之。汴將葛從周棄上黨，康君立入據之，克用以君立為澤潞兵馬留後。



 十一月癸丑朔，太原將邢州刺史李存孝自恃擒孫揆功，合為昭義帥，怨克用授康君立。存孝自晉州率行營兵歸邢州，據城上表歸朝，仍致書與張浚、王鎔求援。克用遣大將李存信、薛阿檀拒王師於陰地，三戰三捷，由是河西鄜、夏、邠、岐之軍渡河西歸。韓建以諸軍保平陽，存信追之，建軍又敗，建退保絳州。張浚以汴卒、禁軍萬人在晉州，存信攻之三日，相與謀
 曰：「張浚宰相，俘之無益，天子禁兵，不宜加害。如得平陽，於我無利。」遂退舍五十里而軍。十二月壬午朔，張浚、韓建拔晉、絳遁去，李存信收晉、絳，大掠河中四郡。丙寅，制特進、中書侍郎、平章事、太原四面行營都統張浚可檢校兵部尚書，兼鄂州刺史、御史大夫，充鄂岳觀察使。以開府儀同三司、守司徒、門下侍郎、同平章事、上柱國、魯國公、食邑三千戶、充諸道鹽鐵轉運等使孔緯檢校司徒，兼江陵尹、荊南節度觀察處置使。庚午，新除鄂岳觀
 察使張浚責授連州刺史，新除荊南節度使孔緯責授均州刺史，並馳驛赴任。太原軍屯晉州，李克用遣中使韓歸範還朝，因上表訴冤，言：「被賊臣張浚依倚硃全忠離間功臣，致削奪臣官爵。」朝廷欲令釋憾，下群臣議其可否。左僕射韋昭度等議曰：



 賞功罰否，前聖之令猷；含垢匿瑕，百王之垂訓。是以雷解而羲文象德，網開而湯化歸仁，用彼懷柔，式存彞範。上自軒農之代，下臻文武之朝，罔不允洽寬弘，以流霈澤。況國家德祖守成之日，
 憲宗致理之時，車軌一同，桑麻萬里。燭龍外野，悉在梯航；火鼠窮郊，咸歸正朔。然猶王承宗擁兵鎮、冀，詔範希朝討之，仍歲無功，卒行赦宥。而又硃滔以幽州之眾，結田悅、李納、王武俊之強，遣馬燧等征之不克，旋又寬之。以累聖之典謀睿哲，大朝之紀律文明，非不欲厲彼風驅，快其電掃。然且考《春秋》之義，稽楚、鄭之文，或退而許平，或服而更舍，存於舊史，載彼新書。



 李克用代漠強宗，陰山貴胤，呼吸而風雲作氣，指麾而草樹成形。仰天指
 心，誓獻失訾之首；伏弢歐血，屢親都護之營。所謂勇多上人，自匪窮來歸我。及陛下聖考懿宗皇帝之朝，彭門失守，親驅銳卒，首建殊功。而先帝即位之初，渚宮大擾，復提義旅，克靜妖氛。其後封豕長蛇，薦食上國，繼以子朝之亂，皆因重耳之盟，保大朝之宗祧，垂中興於簡冊。蓋聖王之御天下也，有勛可書，有績可載，宥過不忘於十代，念功豈止於一時。天高聽卑，請事斯語。且四海之內，創磐猶殷，九貢之邦，綱條未理。昨者遽起邠、岐之眾，
 尋已退還；又徵燕、薊之師，倏聞內變。出於饟饋失職，資扉絕供，致此投戈，是乖借箸。蓋下計之未熟，非聖謀之不臧。儻宸斷重離，天機間出，錄茲成款，散彼師徒，虛其念舊之懷，待以如初之禮。臣等所議，實以在斯。



 抑又聞往者漢將趙充國欲因邊境衰弱，出兵擊之，於是魏相上書，畫陳利害，且曰：「恃國家之大，矜人物之眾，欲見威於敵者，謂之驕兵。兵驕者滅，非但人事，乃天道也。」又曰：「臣不知此兵何名者也。」兵出無名，事乃不成，漢宣納之，
 竟罷其伐。伏惟皇帝陛下鑒往古用師之難，採列聖遷善之美，恩加區宇，信及豚魚，則臣等不勝懇願。況今汴、魏猶艱，幽、定方困，縱遣之調發，豈能集事！虛行號令，徒召寇讎，將以剿人，非唯辱國。且黠斯舉勤王之眾，推效命之誠，未能虜騎獨攻，所望漢兵同力。令茲數鎮，奔命不遑，難致濟師，恐又生事。諭其漸當暑熱，非利戎旃，悉力頒沾，遣還蕃部。重盈陳五郡之卒，益謹關防；王珙振兩河之雄，更嚴旗鼓。然後獎其上表，哀以自陳，錄彼
 前勞，責之後效。徵神爵之往典，還日逐之故封。諭其已斥王恭，不使更疑晉帝，凡百臣子，實切乃誠。其克用在身官爵，並請卻還，仍依前編入屬籍。



 從之。以翰林學士承旨、兵部侍郎崔昭緯本官同平章事，御史中丞徐彥若為戶部侍郎、同平章事。尚書右僕射王徽卒，贈司空，謚曰貞。



 二年春正月壬子朔，李克用急攻邢州。李存考求援於王鎔，鎔出軍援之，屯於堯山。克用自太原至，擊敗之，進
 圍邢州。司徒、門下侍郎、平章事杜讓能進位太尉、太清宮使、弘文館大學士、延資庫使領諸道鹽鐵轉運等使。以中書侍郎、吏部尚書、平章事劉望為門下侍郎、監修國史、判度支事，工部侍郎、平章事崔昭緯判戶部事。



 二月辛巳，李克用復檢校太師、中書令、太原尹、北都留守、河東節度觀察處置等使。時張浚、韓建兵敗後，為太原將李存信等所追，至是方自含山逾王偓，出河清，達於河陽。屬河溢，無舟楫，建壞人盧舍，為木罌數百，方獲
 渡，人多覆溺，休其徒於司徒廟。是役也，朝廷倚硃全忠及三鎮兵。全忠方連兵徐鄆，乃求兵糧於鎮、魏，全忠終不至行營。鎮、魏倚太原為捍蔽，如破太原郡，恐危鎮、魏，王鎔、羅弘信亦不出師。唯邠、岐、華、鄜、夏烏合之眾會晉州。兵未交而孫揆擒，燕卒敗，所以河西、岐下之師望風潰散，而浚、建至敗。全忠以鎮、魏不助兵糧觀望，遣龐師古將兵討魏，陷十縣，羅弘信乞盟，乃退。棣州刺史張蟾為青州將王師範所敗。新授平盧節度使崔安潛自棣
 州歸朝，復授太子少師。



 三月辛亥朔，以青州權知兵馬留後王師範檢校兵部尚書，兼青州刺史、御史大夫，充平盧軍。三月辛亥朔，以青州權知兵馬留後王師節度觀察、押新羅渤海兩蕃等使。淮南節度孫儒為宣州觀察使楊行密所殺。初，行密揚州失守，據宣州，孫儒以兵攻圍三年。是春，淮南大饑，軍中疫癘死者十三四。是月，孫儒亦病，為帳下所執，降行密。行密乃並孫儒之眾，復據廣陵。



 六月，王鎔出軍援李存孝，克用大舉討鎮州。七月，太原軍出井陘，屯於常山鎮，大掠鎮、趙、
 深諸郡。幽州節度使李匡威自率步騎三萬援王鎔。



 八月，克用班師。



 九月丁未朔。乙卯，天子賜左軍中尉楊復恭幾杖，以大將軍致仕。復恭怒，稱病不受詔。十月丁丑朔。甲申，天威軍使李順節率禁兵討楊復恭，復恭假子玉山軍使楊守信以兵拒之，列陣於昌化里。昭宗登延喜樓，陳兵自衛以俟變。相持至晚，不戰而退。是夜，守信乃擁其眾衛復恭出京師，且戰且行，出通化門，由七盤路之商州，又令義兒張綰為後殿。永安都頭安權追及
 綰，擒之而還。



 十一月，硃全忠上表，請移時溥節鎮。是月，汴軍陷宿州，乃授溥太子太師。溥將劉知俊降汴軍。鎮州王鎔、幽州李匡威復謀攻定州以分其地，王處存求援於太原。十二月丙子朔，以光祿大夫、門下侍郎、右僕射、平章事、監修國史、判度支、上柱國、彭城縣開國男劉崇望檢校司空、同平章事，兼徐州刺史，充武寧軍節度、徐宿觀察制置使。時李順節恃恩恣橫，出入以兵仗自隨，兩軍中尉劉景宣、西門君遂懼其窺圖非望。丁亥，兩
 中尉傳詔召順節，順節以甲士三百自隨，至銀臺門，門司傳詔止從者。兩中尉在仗舍邀順節，坐次，令部將嗣光審斫順節，頭隨劍落。其部下知順節死，大噪出延喜門。是日，天威、捧日、登封三都亂，剽永寧里，至晚方定。戶部尚書鄭延昌為中書侍郎、平章事、判度支。



 景福元年春正月丙午朔，上御武德殿受朝賀，大赦，改元景福。鳳翔李茂貞、邠州王行瑜、華州韓建、同州王行約、秦州李茂莊等上表疏興元楊守亮納叛臣楊復恭，
 請同出本軍討伐，兼自備供軍糧料，不取給於度支，只請加茂貞山南招討使名。內臣皆不可其奏，昭宗亦以茂貞得山南之後有問鼎之志，詔久之不下。茂貞怒，與王行瑜不俟進止，發兵攻興元。累請招討之命，兼與宰相杜讓能、中尉西門君遂書，詞語詬詈，凌蔑王室，昭宗心不能容。二月丙子朔。庚寅，太原、易定之兵合勢攻鎮州，王鎔復告難於幽州，李匡威率步騎三萬赴之。時太原之眾軍於常山鎮，易定之眾軍堅固鎮，燕、趙之卒分
 拒之。



 三月，克用、處存斂軍而退。四月乙亥，左軍中尉西門君遂殺天威軍使賈德晟，時德晟與李順節俱掌天威軍，順節死，中尉惡德晟，誣奏殺之。是日，德晟部下千餘騎出奔鳳翔，自是岐軍益盛。



 五月甲辰，制以河南尹張全義檢校司徒、同平章事，兼孟州刺史，充河陽三城節度、孟懷澤觀察等使。七月，燕、趙之卒合勢援邢州，太原大將李存信率軍拒於堯山，王鎔大敗而還。



 十一月辛丑，鳳翔、邠寧之眾攻興元府，陷之。山南西道節度使
 楊守亮與前左軍中尉楊復恭、判官李巨川突圍而遁，將奔太原。李茂貞表其子繼密權知興元府事。十二月辛未朔，華州節度使韓建奏於乾元縣遇興元潰散兵士，擊敗之。其楊守亮、楊復恭並已處斬訖，皆傳首京師。



 二年春正月辛丑朔，制以權知劍南東川兵馬留後顧彥暉檢校尚書右僕射，兼梓州刺史、御史大夫，充劍南東川節度觀察等使。時王建連年攻彥暉，李茂貞欲與建爭東川，故表請彥暉正授旄鉞，示修好也。



 二月庚午
 朔，太原李克用以兵攻鎮州，師出井陘，王鎔懼，再求救於幽州。甲申，李匡威復來赴援，太原之軍還邢州。



 三月庚子，制以捧日都頭陳珮為廣州刺史、嶺南東道節度使，扈蹕都頭曹誠為黔州刺史、黔中節度使，耀德都頭李鋋為潤州刺史、鎮海軍節度使，宣威都頭孫惟晟為江陵尹、荊南節度使，並加特進、同平章事。各令赴鎮，並落軍權。時朝議以茂貞傲侮王命，武臣難制，欲用杜讓能及親王典禁兵，故罷五將之權，兼以平章事悅其心。
 太尉杜讓能冊拜，加食邑至六千戶。是月，幽州節度使李匡威弟匡籌據幽州，自稱留後，以符追行營兵，兵皆還幽州。匡威既無歸路，遣判官李貞抱入奏，請朝覲。王鎔感匡威援助之惠，乃築第於恆州，迎匡威處之。四月己巳，汴將王重師、牛存節陷徐州，節度使時溥舉家自燔而死。硃全忠遣將龐師古守徐州。



 六月丁酉朔。乙卯，幽州節度使李匡威謀害王鎔而奪其帥，恆州三軍攻匡威，殺之。戊午，制太尉、門下侍郎、平章事、晉國公杜讓
 能加食邑至九千戶。門下侍郎、吏部尚書、平間事崔昭緯進階光祿大夫，中書侍郎、平章事鄭延昌兼刑部尚書，並加食邑至千戶。以祠部郎中、知制誥陸扆為中書舍人，仍前翰林學士。幽州節度使李匡籌遣使檄王鎔，訊殺匡威之罪。二籓結怨，硃全忠遣判官韋震使幽州和解之。七月，李克用興兵攻鎮州，敗王鎔軍於平山。鎔懼，乞盟，請以兵糧助攻邢州，許之，克用遂旋軍襄國。癸未，制以鳳翔隴州節度使、檢校太尉、中書令、鳳翔尹、上
 柱國、岐王、食邑四千五百戶李茂貞為興元尹、山南西道節度等使。以中書侍郎、同平章事徐彥若檢校尚書左僕射、同平章事，兼鳳翔尹，充鳳翔隴州節度使。時茂貞恃兵求兼領山南節度，昭宗久之不行，茂貞表章不遜，深詆時政，上不能容，將加兵問罪，故以彥若代之。



 八月丙申朔，以嗣覃王為京西招討使，神策大將軍李金歲副之。



 九月丙寅朔，以武勝軍防禦使錢鏐為鎮海軍節度、浙江西道觀察處置等使，仍移鎮海軍額於杭州。乙
 亥，覃王率扈駕五十四軍進攻岐陽，屯於興平。李茂貞以兵逆戰，屯於盭厔。壬午，岐軍進迫興平，王師自潰。茂貞乘勝逼京師，進屯三橋。甲申，昭宗御安福門，斬觀軍容使西門君遂、內樞密使李周潼，遣中使賜茂貞詔，令收兵歸鎮。茂貞陳兵臨皋驛，數宰臣杜讓能之罪，請誅之。制貶太尉、平章事、晉國公杜讓能為雷州司戶。十月乙未，賜杜讓能自盡，其弟戶部侍郎弘徽坐讓能賜死。



 十一月，制以鳳翔節度使李茂貞守中書令，進封秦王，
 兼興元尹、山南西道節度使。邠州節度使王行瑜賜號「尚父」，賜鐵券。以門下侍郎、吏部尚書、平章事、監修國史崔昭緯兼尚書左僕射，充諸道鹽鐵轉運等使；以特進、行右僕射韋昭度為司空、門下侍郎、同平章事、弘文館大學士、太清宮使、延資庫使。中書侍郎、刑部尚書、平章事、判度支鄭延昌罷知政事，守尚書左僕射，以病求罷故也。以新除鳳翔節度使徐彥若復知政事。戶部侍郎、判戶部事王搏本官同平章事。



 乾寧元年春正月乙丑朔，上御武德殿受朝，宣制大赦，改元乾寧。鳳翔李茂貞來朝，大陳兵衛，獻妓女三十人，宴之內殿，數日還籓。時茂貞有山南梁、洋、興、鳳、岐、隴、秦、涇、原等十五餘郡，甲兵雄盛，凌弱王室，頗有問鼎之志。



 二月，汴人大敗兗、鄆之軍於東阿，瑄、瑾勢蹙，求援於太原，李克用出師援之。



 三月甲子朔，太原軍攻邢州，陷之，執其逆將李存孝，檻送太原，裂之。克用以大將馬師素權知邢洺團練事。



 五月，蔡賊孫儒部將劉建鋒攻陷潭
 州，自稱湖南節度使。以翰林學士、中書舍人陸扆為戶部侍郎、知制誥，充職。



 六月壬辰，李克用攻陷雲州，執大同防禦使赫連鐸，以其牙將薛志勤守雲中。十月庚寅，以中書侍郎、平章事王搏為湖南節度使。以翰林學士承旨、禮部尚書、知制誥李磎為戶部侍郎、同平章事。宣制之日，水部郎中、知制誥劉崇魯出班而泣，言磎奸邪，黨附內官，不可居輔弼之地，由是制命不行。戊申，制御史中丞崔胤為兵部侍郎、同平章事。是月，李克用以太
 原之眾進攻幽州。十二月，幽州節度使李匡籌潰圍而遁。克用陷幽州，以李匡威故將劉仁恭為幽州兵為留後。是月，李匡籌南奔赴關，至景城，為滄州節度使盧彥威所殺。



 二年春正月己未朔，河中節度使、檢校太師、中書令、河中尹、上柱國、瑯邪郡王王重盈卒，三軍立重榮子行軍司馬珂知留後事。



 二月己丑朔，王重盈子陜州節度使珙、絳州刺史瑤舉兵討王珂，兼上章訴珂冒姓，非重榮
 子。珂、珙爭為蒲帥，上遣中使慰勞。



 三月，制以中書侍郎、同平章事崔胤檢校尚書左僕射、同平章事、河中尹，充河中節度、晉絳慈隰觀察處置等使。浙東節度使董昌僭號稱羅平國，年稱大聖，用婺州刺史蔣瑰為宰相，仍偽署官員。鎮海軍節度使錢鏐請以本軍進討，從之。以翰林學士承旨、兵部侍郎、知制誥趙光逢為尚書左丞，依前充職。太原李克用上章言王重榮有功於國，其子珂宜承襲，請賜節鉞。邠州王行瑜、鳳翔李茂貞、華州韓
 建各上章，言珂螟蛉，不宜纘襲，請以王珂為陜州，王珙為河中。天子以先允克用之奏，久之不下。



 五月丁巳朔。甲子，李茂貞、王行瑜、韓建等各率精甲數千人入覲，京師大恐，人皆亡竄，吏不能止。昭宗御安福門以俟之，三帥既至，拜舞樓下，昭宗臨軒自諭之曰：「卿等籓侯，宜存臣節，稱兵入朝，不由奏請，意在何也？」茂貞、行瑜汗流洽背，不能對，唯韓建陳敘入覲之由。上並召升樓，賜之卮酒，宴之於同文殿。茂貞、行瑜極言南北司相傾，深蠹時
 政，請誅其太甚者。乃貶宰相韋昭度、李磎，尋殺之於都亭驛，殺內官數人而去。王行瑜留弟行約，茂貞留假子閻圭，各以兵二千人宿衛。時三帥同謀廢昭宗立吉王，聞太原起軍乃止，留兵宿衛而還。壬申，以責授均州司戶孔緯、繡州司戶張浚並為太子賓客。以翰林學士、戶部侍郎、知制誥陸扆為兵部侍郎，充職。



 六月丁亥朔，以京兆尹、嗣薛王知柔兼戶部尚書、判度支，兼諸道鹽鐵轉運等使。壬辰，以太子賓客孔緯為吏部尚書，尋復開
 府儀同三司、守司空、門下侍郎、同平章事、弘文館大學士、太清宮延資庫使、上柱國、魯郡開國公，食邑四千戶、食實封二百戶，仍號「持危啟運保乂功臣。」時緯在華州，尋屬太原軍至而止。以太子賓客張浚復光祿大夫、行兵部尚書、上柱國、河間郡開國侯、食邑二千戶。浚在長水，亦不至京師。復以王搏為中書侍郎、平章事。七月丙辰朔，李克用舉軍渡河，以討王行瑜、李茂貞、韓建等稱兵詣闕之罪。庚申，同州節度使王行實棄郡入京師，謂
 兩軍中尉駱全瓘、劉景宣曰：「沙陀十萬至矣！請奉車駕幸邠州，且有城守。」時景宣附鳳翔，癸亥夜，閻圭與劉景宣子繼晟、同州王行實縱火剽東市，請上出幸。上聞亂，登承天門，遣諸王率禁兵御之。捧日都頭李筠率本軍侍衛樓上。閻圭以鳳翔之卒攻李筠，矢及御座之樓扉。上懼，下樓與親王、公主、內人數百幸永興坊李筠營。扈蹕都頭李君實以兵繼至，乃與筠兩都兵士侍衛出啟夏門，憩於華嚴寺，以候內人繼至。其日晚，幸莎城鎮。京師
 士庶從幸者數十萬，比至南山谷口，暍死者三之一。至暮，為盜寇掠，慟哭之聲，殷動山谷。權令京兆尹知柔中書事及隨駕置頓使。信宿，宰相徐彥若、王摶、崔胤三人至，乃移石門鎮之佛宮。仍令知樞密劉光裕、薛王知柔歸京師制置，合禁軍以備宮禁。丙寅，李克用遣牙將閻諤奉表奔問，奏屯軍河中，候進止發赴邠州。丁卯，上遣內官張承業傳詔克用軍，便令監太原行營兵馬，發赴新平。又令內官卻廷立傳詔涇州，令張鐇起涇原之師
 會克用軍。上在南山半月餘，克用仍在河中，未至渭北。上懼鳳翔兵士劫遷，乃令延王將御服、鞍馬、玉器等至河中，宣諭曰：「朕以景宣、全瓘、行實、繼鵬為表里之奸謀，縱干戈於雙闕，煙塵倏忽，劫殺縱橫。朕偶脫鋒鋩，遂移輦輅，所為巡幸，止在近郊。蓋知卿統領雄師，駐臨蒲阪，累飛書詔，繼遣使人。期卿以社稷為憂，君親在念，必思響應，速議龔行。豈謂將涉兩旬，未有來表，憂虞是切，寢食不遑。豈忠義不切疚懷，而道途或有阻滯？今則專令
 親信，懇托勛賢，故遣延王戒丕、丹王允與供奉官王魯紆等宣示。卿宜便董貔貅，徑臨邠鳳，蕩平妖穴，以拯阽危，是所望也。」八月乙酉朔，延王至河中，克用已發前鋒至渭北，又令史儼率五百騎赴行在侍衛。己丑，克用自至渭橋砦。癸巳，行梨園殺邠軍數千，獲其大將王令陶以獻。又詔鄜州節度使李思孝本軍進討。丁酉，制以河東節度使、開府儀同三司、守太師、中書令，兼太原尹、北都留守、上柱國、隴西郡王李克用為邠寧四面行營都
 招討使。夏州節度使李思諫充邠寧東北面招討使，涇原節度使張鐇充邠寧西面招討使，河中節度使王珂充行營供軍糧料使。李茂貞聞之懼，斬閻圭、武禿子，傳首行在，上章請罪。辛丑，制削奪王行瑜在身官爵。改授李克用邠寧四面行營都統。其大將蓋寓李存信閻鍔、判官王讓李襲吉等，並降詔錫賚。又以河中都監袁季貞充邠寧四面行營兵馬都監押。壬寅，李克用遣子存貞奉表行在，請車駕還宮。答詔曰：「昨延王回，言卿憂時
 體國，執禮輸忠，接遇之間，周旋盡節。備知肺腑，識我恩榮，靜惟尊主之心，果契知臣之分。朕欲取今月十二四日卻復都城，冀寧兆庶，倚我勛德，有若長城，速伸翦蕩之謀，以慰黔黎之望。」癸卯，又令延王傳詔，令克用發騎軍三千赴三橋屯駐，以備回鑾。辛亥，車駕還宮。壬子，司空、門下侍郎、平章事、臨修國史、諸道鹽鐵轉運使崔昭緯罷知政事，為太子賓客。以河中兵馬留後王珂檢校司空，兼河中尹、御史大夫，充護國軍節度、河中晉絳慈
 隰觀察等使；以幽州兵馬留後劉仁恭檢校司空，兼幽州大都督府長史，充幽州盧龍軍節度、押奚契丹等使；以故左軍中尉楊復恭開府、魏國公：並從克用奏請也。



 九月甲寅朔。丙辰，制光祿大夫、守尚書左僕射、門下侍郎、同平章事、監修國史、上柱國、東莞郡公徐彥若為司空、門下侍郎、同平章事、太清宮修奉太廟等使、弘文館大學士、延資庫使，充諸道鹽鐵轉運等使。正議大夫、中書侍郎、同平章事王摶為金紫光祿大夫、戶部尚書門
 下侍郎、監修國史、判度支；正議大夫、中書侍郎、同平章事崔胤為金紫光祿大夫、戶部兼禮部尚書、集賢殿大學士、判戶部事。並賜號「扶危匡國致理功臣。」癸亥，司空、門下侍郎、平章事、太清宮修奉太廟等使、弘文館大學士、延資庫使、上柱國、魯郡開國公孔緯卒，贈太尉。十月甲申朔，王師破賊梨園砦，俘斬萬計，行瑜由是嬰城自固。丁亥，制赦系囚，其節文曰：「其有任崇柱石，位重臺衡，或委以軍權，或參諸宥密。竟因連謗，終至禍名，鬱我好生，嗟乎
 強死。應大順已來，有非罪而加削奪者，並復官資。其杜讓能、西門君遂、李周潼已下，並與昭雪，還其爵秩。韋昭度頃處臺司，每伸相業，王行瑜求尚書令，獨能抑之，致於沉冤，諒由此事。李磎文章宏贍，迥出輩流，竟以朋黨之間，擠於死地，凡在有識，孰不咨嗟。宜並與昭洗，仍復官爵。」又敕：「太子賓客崔昭緯責授梧州司馬，水部郎中、知制誥劉崇魯貶崖州司戶。又詔邠州行營都統曰：「邠州節度副使崔鋋，破賊之時，勿令漏網。鋋與昭緯去年
 朋黨，交結行瑜，構合禍胎，原由此賊。付四面行營知委。」是月，四面行營大集邠州。



 十一月癸未朔。壬寅，王行瑜與其妻子部曲五百餘人潰圍出奔，至慶州，行瑜為部下所殺，並其家二百口，並詣行營乞降，李克用遣牙將閻鍔獻於京師。十二月甲申朔，昭宗御延喜門受俘馘，百僚樓前稱賀。制以李克用守太師、中書令，進封晉王，食邑九千戶，改賜「忠貞平難功臣。」是月，克用班師太原。制：皇第三子祤封棣王，第五子禊封虔王，第六子禋封
 沂王，第七子禕封遂王。三年春正月癸丑朔，制以特進、戶部尚書、兼京兆尹、嗣薛王知柔檢校司徒，兼廣州刺史、御史大夫，充清海軍節度、嶺南東道觀察處置等使。以尚書右丞崔澤為鳳州刺史。魏博羅弘信擊敗太原軍於莘縣。初，兗鄆示援於太原，克用令蕃將史完府、何懷寶等千騎赴之。至是又令大將李存信屯於莘縣，魏人常假其道，存信戢軍不謹，或侵撓魏民。弘信怒，伏兵擊之，其軍宵潰。自是弘
 信南結於梁，與太原絕，兗鄆已至俱陷。



 二月壬子朔，制以通王滋為開府儀同三司，判侍衛諸道軍事。以銀青光祿大夫、戶部尚書、嘉興縣子、食邑五百戶陸扆為兵部尚書。



 三月壬子朔，以考功員外郎、集賢殿學士杜德祥為工部郎中、知制誥。四月壬午朔，湖南軍亂，殺其帥劉建鋒，三軍立其部將權知邵州刺史馬殷為兵馬留後。鎮海軍節度使錢鏐攻越州，下之，斬董昌，平浙東。制加錢鏐檢校太尉、中書令。



 五月辛巳，責授梧州司馬崔
 昭緯賜自盡。制金紫光祿大夫、戶部尚書、門下侍郎、平章事、監修國史、上柱國、太原郡開國公王摶為檢校尚書左僕射、同平章事，兼越州刺史，充鎮東軍節度、浙江東道觀察處置等使。



 六月庚戌，李克用率沙陀、並、汾之眾五萬攻魏州，及其郛，大掠於其六郡，陷成安、洹水、臨漳十餘邑，報莘之怨也。鳳翔李茂貞怨國家有硃玫之討，絕朝貢，謀將犯闕，天子命覃王治兵以俟變。是月，茂貞上章，請以兵師入覲。上令通王、覃王、延王分統安聖、
 捧宸、保寧、宣化等四軍，以衛近畿。丙寅，鳳翔軍犯京畿，覃王拒之於婁館，接戰不利。



 秋七月庚辰朔。壬辰，岐軍逼京師，諸王率禁兵奉車駕將幸太原。癸巳，次渭北，華州韓建遣子充奉表起居，請駐蹕華州，乃授建京畿都指揮、安撫制置、催促諸道綱運等使。詔謂建曰：「啟途之行，已在河東，今且幸鄜畤。」甲午，次富平。韓建來朝，泣奏曰：「籓臣倔強，非止茂貞。雖太原勤王，無宜巡幸。臣之鎮守，控扼關畿，兵力雖微，足以自固。陛下若輕舍近畿，遠
 巡極塞，去園陵宗廟，寧不痛心，失魏闕金湯，又非良算。若輿駕渡河，必難再復，謀茍不臧，悔之寧及。願陛下且駐三峰，以圖恢復。」上亦泣下曰：「朕難奈茂貞，忿不思難。卿言是也。」乙未，次下邽丙申，駐蹕華州，以衙城為行宮。時岐軍犯京師，宮室廛閭，鞠為灰燼，自中和已來葺構之功，掃地盡矣。乙巳，制以金紫光祿大夫、中書侍郎，兼禮部尚書、同平章事、集賢殿大學士、判戶部事、上柱國、博陵縣開國伯崔胤檢校尚書左僕射，兼廣州刺史、御
 史大夫，充清海軍節度、嶺南東道觀察處置等使。丙午，制以翰林學士承旨、尚書左丞、知制誥、嘉興縣開國子、食邑五百戶陸扆為戶部侍郎、同平章事。八月己酉朔。甲寅，新除鎮東軍節度使錢鏐權領浙江東道軍州事。戊午，制以戶部侍郎、平章事陸扆為中書侍郎，兼判戶部事。



 九月己卯朔，汴州硃全忠、河南尹張全義與關東諸侯俱上表，言秦中有災，請車駕遷都洛陽。全忠、全義言臣已表率諸籓，繕治洛陽宮室。優詔答之。乙未，制新
 除清海軍節度使崔胤復知政事。胤之出鎮，硃全忠再表請論奏，言胤不宜去相位，故有是命。丁酉，制中書侍郎、集賢殿大學士、判戶部事陸扆責授硤州刺史，崔胤怒扆代己，誣奏扆黨庇茂貞故也。丙午，制以鎮國軍節度使韓建檢校太尉，兼中書令，充修復宮闕、京畿制置、催促諸道綱運等使。以京兆尹孫偓為兵部侍郎、同平章事。十月戊申朔，以中書舍人、權知禮部貢舉薛昭緯為禮部侍郎。壬子，制以兵部侍郎、平章事孫偓為中書
 侍郎，充鳳翔行營招討使。甲寅，偓於驛舍會諸將，以議進軍。戊午，李茂貞上表章請罪，願改事君之禮，繼修職貢，仍獻錢十五萬，助修京闕。韓建左右之，師遂不行。



 十一月丁丑朔，以韓建兼領京兆尹、京城把截使。十二月丁未，李克用縱兵俘剽魏博諸郡邑。以前翰林學士承旨、尚書左丞、知制誥趙光遠為御史中丞。太常禮院奏權立行廟，以備告饗，從之。



 四年春正月丁丑朔，車駕在華州行宮，受群臣朝賀。癸
 未，汴將龐師古陷鄆州，節度使硃瑄與妻榮氏潰圍，瑄至中都，為野人所殺，榮氏俘於汴軍。硃全忠署龐師古為鄆州兵馬留後。宰相孫偓罷知政事，守兵部尚書。



 二月丙午朔。戊申，汴將葛從周攻兗州，陷之，節度使硃瑾奔楊行密，其將康懷貞降從周，硃全忠署從周為兗州兵馬留後。自是鄆、齊、曹、棣、兗、沂、密、徐、宿、陳、許、鄭、滑、濮等州皆沒於全忠，唯王師範守青州，亦納款於汴。己未，制朝議大夫、守右散騎常侍、上柱國、滎陽縣男鄭綮為禮
 部侍郎、同平章事。癸丑，責授硤州刺史陸扆為工部尚書。甲寅，華州防城將花重武告睦王已下八王欲謀殺韓建，移車駕幸河中。帝聞之駭然，召韓建諭之，建辭疾不敢行。帝即令通王已下詣建治所自陳。建奏曰：「今日未時，睦王、濟王、韶王、通王、彭王、韓王、儀王、陳王等八人到臣治所，不測事由。臣酌量事體，不合與諸王相見，兼恐久在臣所，於事非宜。況睦王等與臣中外事殊，尊卑禮隔，至於事柄，未有相侵，忽然及門，意不可測。」又引晉
 室八王撓亂天下事，「請依舊制，令諸王在十六宅，不合典兵。其殿後捧日、扈蹕等軍人，皆坊市無賴之徒，不堪侍衛，伏乞放散，以寧眾心。」昭宗不得已，皆從之。是日，囚八王於別第，殿後侍衛四軍二萬餘人皆放散，殺捧日都頭李筠於大雲橋下，自是天子之衛士盡矣。丙辰，韓建上表，請封拜皇太子、親王，以為維城之計。己未，制德王裕宜冊為皇太子。辛酉，制第八男秘可封景王，第九男祚可封輝王，第十男祺可封祁王，第十一男禛可封
 雅王，第十二男祥可封瓊王。



 三月丙子朔。戊寅，制韓建進封昌黎郡王，改賜「資忠靖國功臣」。以光祿大夫、兵部尚書、上柱國、河間郡開國侯、食邑二千戶張浚為尚書左僕射，依前充租庸使。四月丙午朔，就加福建節度使王潮檢校尚書右僕射。韓建獻封事十條，其三，太子、諸王請置師傅教導。乃以太子賓客王牘為諸王侍讀。宰相鄭綮以病乞骸，乃罷知政事。



 五月乙亥朔，以國子博士硃樸為右諫議大夫、同平章事。七月甲戌，帝與學士、
 親王登齊雲樓，西望長安，令樂工唱禦制《菩薩蠻》詞，奏畢，皆泣下沾襟，覃王已下並有屬和。



 八月甲辰朔，以工部尚書陸扆為兵部尚書。韓建與邠、岐三鎮素有無君之跡，及李克用誅行瑜，心常切齒。去歲車駕將幸河東，乃令延王戒丕使太原，見克用，陳省方之意。是月，延王自太原還。韓建奏曰：「自陛下即位已來，與近輔交惡，皆因諸王典兵，兇徒樂禍，遂致輿駕不安。比者臣奏罷兵權，實慮有不測之變。今聞延王、覃王尚苞陰計，願陛下
 宸斷不疑，制於未亂，即社稷之福也。」上曰：「豈至是耶！」居數日，以上無報，乃與知樞密劉季述矯制發兵，圍十六宅。諸王懼，披發沿垣而呼曰：「官家救兒命！或登屋沿樹。是日，通王、覃王已下十一王並其侍者，皆為建兵所擁，至石堤谷，無長少皆殺之，而建以謀逆聞。尋殺太子詹事馬道殷、將作監許巖士，貶平章事硃樸，皆上所寵暱者。



 九月癸酉朔，以御史中丞狄歸昌為尚書右丞。以刑部侍郎楊涉為吏部侍郎。制以鎮海軍節度使錢鏐為
 鎮海軍節度、漸江東西道觀察處置等使、杭州越州刺史、上柱國、吳王。



 冬十月癸卯朔，以華州節度使韓建兼同州刺史、匡國軍節度使。硃全忠遣其將權徐州兵馬留後龐師古、兗州留後葛從周率兗、鄆、曹、濮、徐、宿、滑等兵士七萬渡淮討楊行密。制以太中大夫、前御史中丞裴贄為禮部尚書、知貢舉。幽州節度使劉仁恭大敗沙陀於安塞，李克用單騎僅免。



 十一月壬申朔。癸酉，淮南大將硃瑾潛出舟師襲汴軍於清口，龐師古舉軍皆沒，
 師古被執。進葛從周自霍丘渡淮，至濠州，聞師古敗，乃退軍，信宿至渒河，方渡而硃瑾至。是日殺傷溺死殆盡，還者不滿千人，唯牛存節一軍先渡獲免。比至潁州，大雪寒凍，死者十五六。自古喪師之甚，無如此也。由是行密據有江、淮之間。以檢校司空、權知兗州兵馬事葛從周為兗州刺史，充泰寧軍節度使；以潁州刺史王敬蕘檢校尚書左僕射、兼徐州刺史，充武寧軍節度使：從全忠奏也。



 光化元年春正月辛未朔，車駕在華州。以兵部侍郎崔遠為戶部侍郎、同平章事。諸道貢修宮闕錢，命京兆尹韓建入京城計度。硃全忠遣判官韋震奏事，求兼領鄆州。時全忠軍敗之後，欲自大其權，以扼鄰籓之變。幽州節度使劉仁恭恃安塞之捷，欲吞噬河朔，是月遣其子守文將兵襲滄州，節度使盧彥威棄城而循，守文遂據之，自稱留後。四月庚子，制淑妃何氏宜冊為皇后。上幸陟屺寺，宴從官於韓建所獻御莊。



 五月己巳朔，以立後
 大赦。汴將葛從周率眾攻李克用邢、洺、磁等州，陷之。全忠署從周為三州兵馬留後。



 六月己亥，帝幸西溪觀競渡。天下籓牧、文武百僚上表，請車駕還京。七月，汴將氏叔琮陷趙匡凝之隨、唐、鄧等州。敕升華州為興德府，剌史為尹，左右司馬為少尹，鄭縣為次赤，官員資望一同五府。封華嶽廟為佑順侯。



 八月戊戌朔。己未，車駕自華還京師。甲子，御端門，大赦，改元光化。



 九月戊辰朔，以御史中丞狄歸昌為尚書左丞。制以鎮國、匡國等軍節度
 使韓建守太傅、中書令、興德尹，封潁川郡王，賜鐵券，並御寫「忠貞」以遺之。建累上表辭王爵，乃改封許國公。魏博節度使羅弘信進封臨清郡王。是月，弘信卒，贈太師，謚曰莊肅。衙軍立其子副大使紹威知兵馬事，尋賜之節鉞。十月丁酉朔，河南尹張全義就加侍中。汴將硃友恭自江西行營還，過安州，殺刺史武渝，遣部將守之。汴將張存敬以兵襲蔡州，刺史崔洪納款，請以弟賢質於汴，許之。十二月丙寅，李克用將潞州節度使薛志勤死，
 澤州刺史李罕之乘其無帥，襲潞取之，遣其子顥乞降於汴，全忠表罕之為節度使。



 二年春正月乙未朔。丁未，以兵部尚書陸扆為兵部侍郎、同平章事。



 二月，蔡州刺史崔洪為衙兵所迫，同竄淮南。時洪以弟賢質於汴，汴人遣賢還蔡，徵兵三千出征。蔡兵亂，殺賢，遂擁洪度淮。硃全忠令其子友裕守蔡州。幽州節度使劉仁恭驅燕軍十萬，將兼趙、魏。是月陷貝州，人無少長皆屠之，投尸清水，為之不流。遂進攻魏州。
 羅紹威求救於汴。



 三月，硃全忠遣大將張存敬率師援之，屯於內黃。葛從周自邢、洺率勁騎八百入魏州。燕將劉守文、單可及聞汴軍在內黃，引軍往擊之。存敬設伏內黃東，大敗燕軍，俘斬三萬，生擒單可及。劉守文以餘眾還魏州，為存敬、從周所乘，燕軍復敗，仁恭父子僅免。汴、魏合兵躡之，趙人復邀之東境，自魏至滄五百里間，殭尸相枕。是春，有白氣竟天如練，自西南徹東北，而旋有燕卒之敗。四月，汴將氏叔琮由上黨進軍攻太原，出
 石會，為沙陀擒其前鋒將陳章，叔琮乃退去。



 六月，制以昭義節度使、檢校太尉、兼太師、侍中、潞州大都督府長史、隴西郡開國公、食邑三千戶李罕之為孟州刺史，充河陽三城節度、孟懷觀察等使；以檢校司徒、孟州刺史、河陽節度使丁會為澤、潞等節度使：從全忠奏也。丁丑，李罕之至懷州，卒於傳舍。陜州軍亂，殺其帥王珙，立都將軍李璠為留後。丁亥，制以前太常卿劉崇望為吏部尚書，兵部侍郎裴樞為吏部侍郎，戶部侍郎薛昭緯為
 兵部侍郎。七月，青州守海州將牛從毅擁郡人投淮南，行密遂有海州。



 十一月，陜州衙將硃簡殺李璠，自稱留後，降汴，全忠表簡為帥守。



 三年春正月庚子朔，以禮部尚書裴贄為刑部尚書。癸卯，硃全忠奏：「本貫宋州碭山縣，蒙恩升為輝州，其地卑濕，難葺廬舍，請移輝州治所於單父縣。」從之，仍賜號為崇德軍。四月戊午，汴、魏合軍攻滄州，以報入郛之役，葛從周連陷滄德郡邑，王鎔遣使和解於全忠，令劉仁恭
 修好，汴、魏班師。辛未，皇后、太子謁九廟。



 六月丁巳，硃全忠表陜州兵馬留後硃簡鄉里同宗，改名友謙，乞真授節鉞。從之。戊辰，特進、司空、門下侍郎、平章事、監修國史王摶貶崖州司戶，尋賜死於藍田驛，樞密使宋道弼、景務修並死。為崔胤所誣，言三人中外相結也。七月丁亥朔，兵部尚書劉崇望卒，贈司空。甲午，兵部郎中薛正表為右諫議大夫。以許州刺史硃友恭檢校司徒，為潁州刺史；以左武衛將軍趙霖檢左僕射，為許州刺史；
 宣武押衙劉知俊檢校右僕射，為鄭州刺史：從全忠奏也。戊申，制以武貞軍節度、澧朗敘等州觀察處置等使、開府儀同三司、檢校司徒、同平章事、朗州刺史、上柱國、馮翊郡開國侯、食邑一千五百戶雷滿檢校太保，封馮翊郡王，餘如故。以武泰軍節度、黔中觀察處置等使、光祿大夫、檢校尚書左僕射、黔州刺史、御史大夫、上柱國趙崇封天水縣開國子，食邑五百戶。庚戌，制昭義節度留後、光祿大夫、檢校司空、上柱國孟遷為檢校司徒，兼潞
 州大都府長史，充昭義節度副大使、知節度事、潞磁邢洺等州觀察處置使，仍封平昌縣男，食邑三百戶，從李克用奏也。以金紫光祿大夫、守兵部尚書、上柱國、樂安郡開國公、食邑一千五百戶孫儲守兵部尚書，兼京兆尹。乙卯，制忠烈衛聖鎮國功臣、劍南西川節度副大使、知節度事、管內營田觀察處置統押近界諸蠻兼西山八國雲南安撫制置等使、開府儀同三司、檢校太尉、中書令、成都尹、上柱國、瑯邪郡王、食邑三千戶、實封一百
 戶王建可兼劍南東川、武信軍兩道都指揮制置等使，加食邑一千戶，餘如故。時建攻下梓州顧彥暉，兼有東川洋、果、閬等州故也。又以忠義軍節度、山南東道管內觀察處置三司水陸發運等使、開府儀同三司、檢校太尉、中書令、兼襄州刺史、上柱國、南平王、食邑三千戶趙匡凝可檢校太師、兼中書令，加實封一百戶。



 八月丙辰朔，硃全忠奏：「先割汝州隸許州，請卻還東都。河陽先管澤州，今緣蕃戎占據，得失不常，請權割河南府王屋、清
 河、鞏三縣隸河陽。」從之。癸亥，制忠貞平難功臣、河東節度、管內觀察處置等使、開府儀同三司、守太師、兼中書令、北都留守、太原尹、上柱國、晉王、食邑九千戶、食實封七百戶李克用加實封一百戶。丁卯，以朝請大夫、虞部郎中、知制誥、上柱國、賜紫金魚袋顏蕘為中書舍人。己巳，制前歸義軍節度副使、權知兵馬留後、銀青光祿大夫、檢校國子祭酒、監察御史、上柱國張承奉為檢校左散騎常侍，兼沙州刺史、御史大夫，充歸義節度、瓜沙伊
 西等州觀察處置押蕃落等使。庚辰，太原大將李嗣昭攻洺州、下之，執汴將硃紹宗。汴將葛從周率師赴之，嗣昭棄城而去。從周邀之於青山口，晉軍大敗，從周乘勝攻鎮州。壬午，制荊南節度、忠萬歸夔涪峽等州觀察處置水陸催運等使、開府儀同三司、檢校太尉、兼中書令、江陵尹、上柱國、上谷郡王、食邑三千戶成汭可檢校太師、中書令，餘如故。甲申，制扶危匡國致理功臣、特進、行尚書左僕射、兼門下侍郎、同平章事、監修國史、判度支、
 上柱國、清河郡開國公、食邑二千戶崔胤可開府儀同三司，進封魏國公，加食邑一千戶，餘如故。



 九月丙戌朔，硃全忠引三鎮之師攻鎮州，王鎔懼，遣判官周式、副大使王昭祚、主事梁公儒子弟為質於汴，出犒師絹十五萬匹求盟，許之。張存敬遂自深、冀進軍，攻瀛、莫，下郡邑二十，阻雨泥濘，不及幽州。遂西行陷祁州，大敗中山將王處直軍於沙河北，進屯懷德驛。遂攻定州，節度使王郜奔太原，衙將王處直斬孔目官梁汶，出縑二十萬乞
 盟，許之。全忠遂署王處直為義武軍留後。乙巳，制扶危匡國致理功臣、開府儀同三司、守太保、兼門下侍郎、平章事，充太清宮使、修奉太廟使、弘文館大學士、延資庫使、諸道鹽鐵轉運等使、上柱國、齊國公、食邑五千戶、食實封一百戶徐彥若可檢校太尉、同平章事，充清海軍節度、嶺南東道管內觀察處置供軍糧料等使。丙午，制光祿大夫、中書侍郎、兼吏部尚書、同平章事、充集賢殿大學士、判戶部事、博陵郡開國公、食邑二千戶崔遠罷
 知政事，守本官。戊申，制左僕射、門下侍郎、平章事、監修國史、判度支崔胤充太清宮使、修奉太廟使、弘文館大學士、延資庫使，依前判度支，兼充諸道鹽鐵運等使。光祿大夫、中書侍郎，兼戶部尚書、同平章事、上柱國、吳郡開國公、食邑一千五百戶陸扆為門下侍郎、戶部尚書、監修國史。以正議大夫、守刑部尚書、上柱國、河東縣開國男、食邑三百戶、賜紫金魚袋裴贄為中書侍郎，兼刑部尚書、同平章事，充集賢殿大學士。以銀青光祿大
 夫、行尚書吏部侍郎、上柱國裴樞為中書侍郎、同平章事，判戶部事。辛亥，以光祿大夫、尚書右僕射、租庸使張浚罷租庸使，守本官。十月丙辰朔。辛酉，以前清海軍節度副使、朝散大夫、檢校左散騎常侍、御史大夫、上柱國王溥守左散騎常侍，充鹽鐵副使。癸未，制以保義軍節度留後、銀青光祿大夫、檢校戶部尚書、兼御史大夫、上柱國硃友謙為金紫光祿大夫、檢校尚書右僕射，兼陜州大都督府長史、御史大夫，充保義軍節度、陜虢觀察
 處置等使。



 十一月乙酉朔。庚寅，左右軍中尉劉季述、王仲先廢昭宗，幽於東內問安宮，請皇太子裕監國。時昭宗委崔胤以執政，胤恃全忠之助，稍抑宦官。而帝自華還宮後，頗以禽酒肆志，喜怒不常，自宋道弼等得罪，黃門尤懼。至是，上獵苑中，醉甚，是夜，手殺黃門、侍女數人。庚寅，日及辰巳，內門不開。劉季述詣中書謂宰相崔胤曰：「宮中必有不測之事，人臣安得坐觀？我等內臣也，可以便宜從事。」即以禁兵千人破關而入，問訊中人，具知
 其故。即出與宰臣謀曰：「主上所為如此，非社稷之主也。廢昏立明，具有故事，國家大計，非逆亂也。」即召百官署狀，崔胤等不獲已署之。季述、仲先與汴州進奏官程巖等十三人請對，對訖，季述上殿待罪次。左右軍將士齊唱萬歲聲，遂突入宣化門，行至思政殿，便行殺戮，徑至乞巧樓下。帝遽見兵士，驚墮床下，起而將去，季述、仲先掖而令坐。何皇后遽出拜曰：「軍容長官護官家，勿至驚恐，有事取軍容商量。」季述即出百官合同狀，曰：「陛下倦臨
 寶位，中外群情，願太子監國，請陛下頤養於東宮。」帝曰：「吾昨與卿等歡飲，不覺太過，何至此耶！」皇后曰：「聖人依他軍容語。」即於御前取國寶付季述，即時帝與皇后共一輦，並常所侍從十餘內人赴東宮。入後，季述手自扃鎖院門，日於窗中通食器。是日，迎皇太子監國，矯宣昭宗命稱上皇。甲午，宣上皇制，太子登皇帝位，宰臣、百僚、方鎮加爵進秩，又賜百僚銀一千五百兩、絹千匹、綿萬兩充救接，皆季述求媚於朝也。時硃全忠在定州行營，
 崔胤與前左僕射張浚告難於全忠，請以兵問罪，全忠自行營還大梁。十二月乙卯朔。癸未夜。護駕鹽州都將孫德昭、周承誨、董彥弼以兵攻劉季述、王仲先，殺仲先，攜其首詣東宮門，呼曰：「逆賊王仲先已斬首訖，請陛下出宮慰諭兵士。」宮人破鑰，帝與皇后方得出。



 天復元年春正月甲申朔，昭宗反正，登長樂門樓，受朝賀。班未退，孫德昭執劉季述至樓前，上方詰責，已為亂棒擊死，乃尸之於市。乙酉，制以孫德昭檢校司空，充靜
 海軍節度使。丙戌，宰相崔胤進位司空。己丑，硃全忠械程巖，折足檻送京師，戮之於市。制皇太子裕降為德王，改名祐。庚寅，制以孫德昭為安南節度、檢校太保。以周承誨為邕州刺史、邕管節度經略使，以董彥弼為容州刺史、容管節度等使，並檢校太保、同平章事。殺神策軍使李師虔、徐彥回。敕曰：「朕臨御已來，十有四載，常慕好生之德，固無樂殺之心。昨季述等幽辱朕躬，迫脅太子。李師虔是逆賊親厚，選來東內主持，動息之間，俾其偵
 伺。每有須索，皆不供承。要紙筆則恐作詔書，索錐刀則慮為利器，凌辱萬狀，出入搜羅。朕所御之衣，晝服夜濯，凝冽之際，寒苦難勝。嬪嬙公主，衾裯皆闕。緡錢則貫百不入，繒帛則尺寸難求。六輩同其主張，五人權其威勢。若言狀罪，翰墨難窮，若許生全，是為貸法，宜並處斬。」時硃全忠既服河朔三鎮，欲窺圖王室篡代之謀，以李克用在太原，懼其角逐。是月，全忠令大將張存敬率兵三萬，由含山襲河中王珂。晉州刺史張漢瑜、絳州刺史、陶
 建不意賊至，城守無備，皆以郡降。存敬移兵圍河中，王珂求救於太原，克用不能救，乃嬰城謂存敬曰：「吾與汴王有舊，俟王至即降。」二月甲寅朔。戊辰，硃全忠至河中，遂移王珂及兄璘、弟瓚舉室徙於汴，以張存敬守河中。是月，制以全忠檢校太師、守中書令，進封梁王。



 三月癸未朔，全忠引軍歸汴，奏：「河中節度使歲貢課鹽三千車，臣今代領池場，請加二千車，歲貢五千車。候五池完葺，則依平時供訂額。」從之。四月癸丑朔，汴軍大舉攻太原，
 氏叔琮以兵三萬由天井關進攻澤潞，節度使孟遷以上黨降。叔琮長驅出圍柏，營於洞渦驛。葛從周率趙、魏、中山之兵由土門入，陷承天軍，與叔琮會。時屬大雨，芻糧不給，汴將保眾而還。甲戌，天子有事於宗廟。是日，禦長樂門，大赦天下，改元天復。李茂貞自鎮來朝，賜宴於壽春殿，進錢數萬緡。時中尉韓全誨及北司與茂貞相善，宰相崔胤與硃全忠相善，四人各為表裏。全忠欲遷都洛陽，茂貞欲迎駕鳳翔，各有挾天子令諸侯之意。



 五
 月壬午朔。庚子，制門下侍郎、戶部尚書、平章事陸扆加兵部尚書，進階特進。壬寅，制以硃全忠兼河中尹、河中節度、晉絳慈隰觀察處置、安邑解縣兩池榷鹽制置等使。閏六月辛巳朔，制以河陽節度丁會依前檢校司徒，兼潞州大都督府長史、昭義節度等使，代孟遷；以遷檢校司徒，為河陽節度。全忠奏也。仍請於昭義節度官階內落下邢、洺、磁三州，卻以澤州為屬郡，其河陽節度只以懷州為屬郡，從之。全忠又奏請以齊州隸鄆州，從之。
 十月己卯朔。戊戌，全忠引四鎮之師七萬赴河中，京師聞之大恐，豪民皆亡竄山谷。



 十一月己酉朔。壬子，中尉韓全誨與鳳翔護駕都將李繼誨奉車駕出幸鳳翔。是日，汴軍陷同州，執州將司馬鄴，華州節度使韓建遣判官李巨川送款。甲寅，汴軍駐靈口。乙卯，全忠知帝出幸，乃回兵攻華州。大軍駐赤水，全忠以親兵駐西溪。韓建出降，乃署為忠武軍節度使，以陳州為理所。丁巳，宰相崔胤令戶部侍郎王溥至赤水砦，促全忠以兵迎駕。戊
 午，全忠自赤水趨長安，崔胤率文武百僚太子太師盧知猷已下迎全忠於坡頭。庚申，汴軍趨鳳翔。戊辰，至岐下。全忠令判官李擇、裴鑄入城奏事，言：「臣在河中，得崔胤書，言奉密詔令臣以兵士迎駕，臣不敢擅自迎鑾。」昭宗怒胤矯命，連詔全忠以兵士還鎮。辛未，全忠引軍離鳳翔，退攻邠州。甲戌，制扶危致理功臣、開府儀同三司、守司空、門下侍郎、平章事、充太清宮使、弘文館大學士、延資庫使、諸道鹽鐵轉運等使、判度支、上柱國、魏國公、
 食邑五千戶、食實封二百戶崔胤可責授朝散大夫、守工部尚書。乙亥，邠州節度使李繼徽以城降，全忠乃舍其孥于河中，以繼徽從軍。以汴軍營於三原。十二月己卯，崔胤自長安至三原砦，與全忠謀攻鳳翔。



 二年春正月戊申朔，車駕在鳳翔。全忠在三原，李克用遣大將周德威攻慈、隰、晉等州。全忠歸河中，令其將硃友寧率眾五萬屯絳州，大敗太原軍於蒲縣西北，友寧乘勝追奔，陷汾州，進圍太原。天子遣諫議大夫張顗至
 晉州諭全忠，令與太原通和。屬友寧再戰不利，乃還關西。四月丁丑，硃友寧總大軍屯於興平。



 五月，岐軍出戰，大敗於武功南之漢谷。全忠聞捷，自引汴軍五萬西征。



 六月，進營虢縣。丁亥，進圍鳳翔，遣判官入城迎駕。



 九月，岐軍出戰，又敗。



 十一月，鄜州節度使李周彞率眾救鳳翔。十二月癸酉，汴將孔勍乘虛襲下鄜州，獲周彞妻子，周彞即以兵士來降。於是邠、寧、鄜、坊等州皆陷於汴軍。茂貞懼，謀誅內官以解。



 三年春正月癸卯朔，車駕在鳳翔。甲辰，天子遣中使到全忠軍，茂貞亦令軍將郭啟奇來達上欲還京之旨。丙午，青州牙將劉鄩陷全忠之兗州，又令牙將張厚入奏，是日，亦竊發於華州，殺州將婁敬思。上又令戶部侍郎韓偓、趙國夫人寵顏宣諭於全忠軍。辛亥，全忠令判官李振入奏，上令翰林學士姚洎傳宣，令全忠喚崔胤令率文武百僚來迎駕。癸丑，上令禮部尚書蘇循傳詔，賜全忠玉帶，仍令全忠處分蔣玄暉侍帝左右。丁巳，蔣玄
 暉與中使同押送中尉韓全誨、張弘彥已下二十人首級，告諭四鎮兵士回鑾之期。戊午，遣中使走馬華州，追崔胤，胤托疾不至。甲子巳時，車駕出鳳翔，幸全忠軍。全忠素服待罪，泣下不自勝，上親解玉帶賜之。乙丑，次扶風，令硃友倫總兵侍衛。丙寅，次武功。丁卯，次興平，宰臣崔胤率百官迎謁。即日降制，以崔胤守司空、門下侍郎、平章事，復太清宮使、弘文館大學士、延資庫使、諸道鹽鐵轉運使、判度支，魏國公封邑如故。戊辰，次咸陽。己巳，入
 京師。天子素服哭於太廟，改服冕旒，謁九廟。禮畢，禦長樂樓，大赦，百僚稱賀。全忠處左軍。辛未，宴全忠於內殿，內第子奏樂。是日，制內官第五可範已下七百人並賜死於內侍省，其諸道監軍及小使，仰本道節度使處斬訖奏，從全忠、崔胤所奏也。帝悲惜之，自為奠文祭之。



 二月壬申朔。甲戌，制賜全忠「回天再造竭忠守正功臣」名。己卯，制以輝王祚充諸道兵馬元帥。又制以回天再造竭忠守正功臣、宣武宣義天平護國等軍節度使、汴宋
 亳輝河中晉絳慈隰鄭滑潁鄆齊曹等州觀察處置等使、太清宮修葺宮闕制置度支解縣池場等使、開府儀同三司、檢校太師、守中書令、河中尹、汴滑鄆等州刺史、上柱國、梁王、食邑九千戶、食實封六百戶硃全忠守司徒，兼侍中、判六軍十二衛。以吏部尚書、平章事裴樞檢校右僕射，同平章事，兼廣州刺史、可守太尉、中書令，充諸道兵馬副元帥，進邑三千戶。以宰臣崔胤清海軍節度、嶺南東道觀察等使。甲戌，制以門下侍郎、兵部尚書、
 同平章事、監修國史陸扆責授沂王傅分司。己丑，上宴全忠於壽春殿。又令全忠與茂貞書，取平原公主。同州節度使趙翊、陜州節度使硃友謙來朝。制以硃友裕為華州刺史，充感化軍節度使。乙未，會鞠於保寧殿，全忠得頭籌，令內弟子送酒，仍面賜副元帥官告。以新除廣州節度使裴樞為門下侍郎、吏部尚書、平章事、監修國史；以戶部侍郎王溥同平章事。戊戌，全忠歸大梁，上宴之內殿，置酒於延喜門。是日，全忠與四鎮判官皆預席，
 上臨軒泣別，又令中使走送禦制《楊柳枝》詞五首賜之。辛丑，平原公主至京師。



 三月壬寅朔，全忠引四鎮之兵征王師範。先是，大將硃友寧、楊師厚前軍臨淄、青，師範求援於淮南，楊行密遣將王景仁帥眾萬人赴之。四月辛未朔，西川王建以兵攻秦、隴，乘茂貞之弱也，仍遣判官韋莊入貢，修好於全忠。



 五月，制鳳翔隴右四鎮北庭行軍、彰義軍節度、涇原渭武觀察處置押蕃落等使、開府儀同三司、守尚書令、兼侍中、鳳翔尹、上柱國、秦王李
 茂貞可檢校太師、守中書令。初，茂貞凌弱王室，朝廷姑息，加尚書令，及是全忠方守太尉，茂貞懼，乞罷尚書令故也。崔胤奏：「六軍十二衛名額空存，實無兵士。京師侍衛，亦藉親軍。請每軍量召募一千一百人，共置六千六百人。」從之。乃令六軍諸衛副使、京兆尹鄭元規立格招收於市。制以潁州刺史硃友恭檢校司空，兼徐州刺史，充武寧軍節度使，從全忠奏也。



 六月，青州、淮南軍與汴人戰於臨淄，汴軍大敗，硃友寧戰死，傳首淮南。



 九月，汴
 將楊師厚大敗青州軍於臨朐。荊南節度使成汭以舟師赴援鄂州，澧朗雷彥恭承虛襲陷江陵。汭軍士聞之潰歸，汭憤怒投水而死。趙匡凝遂以兵襲荊州，據之。辛巳，汴州護駕都將硃友倫擊鞠墜馬卒，全忠怒，殺同鞠將校數人。



 十一月丁酉朔，王師範以青州降楊師厚，全忠復令師範知青州事。邠州、鳳翔兵士逼京畿。汴軍屯河中。青州牙將劉鄩以兗州降葛從周，稟師範命也。全忠嘉之，署為元帥府都押衙，權知鄜州留後事。十二月
 丁卯朔。辛巳，制以禮部尚書獨孤損為兵部侍郎、同平章事。丙申，制守司徒、侍中、太清宮使、弘文館大學士、延資庫使、判六軍十二衛事、諸道鹽鐵轉運使、判度支、上柱國、魏國公、食邑四千五百戶崔胤責授太子賓客，守刑部尚書、兼京兆尹、六軍諸衛副使鄭元規責授循州司戶。是日，汴州扈駕指揮使硃友諒殺胤及元規、皇城使王建勛、飛龍使陳班、閣門使王建襲、客省使王建乂、前左僕射上柱國河間郡公張浚。全忠將逼車駕幸洛
 陽，懼胤、浚立異也。



 天祐元年春正月丁酉朔，以翰林學士、左拾遺柳璨為右諫議大夫、同平章事，賜紫金魚袋。己亥，制以兵部尚書崔遠為中書侍郎、同平章事、集賢殿大學士。己酉，全忠率師屯河中，遣牙將寇彥卿奉表請車駕遷都洛陽。全忠令長安居人按籍遷居，徹屋木，自渭浮河而下，連甍號哭，月餘不息。秦人大罵於路曰：「國賊崔胤，召硃溫傾覆社稷，俾我及此，天乎！天乎！」丁巳，車駕發京師。癸亥，
 次陜州，全忠迎謁於路。



 二月丙寅朔。乙亥，全忠辭赴洛陽，親督工作。四月丙寅朔。癸巳，帝遣晉國夫人可證傳詔諭全忠，言中宮誕蓐未安，取十月入洛陽宮。全忠意上遲留俟變，怒甚，謂牙將寇彥卿曰：「亟往陜州，到日便促官家發來！」閏四月乙未朔。丁酉，車駕發陜州。壬寅，次穀水行宮。時崔胤所募六軍兵士，胤死後亡散並盡，從上東遷者，唯諸王、小黃門十數，打球代奉內園小兒共二百餘人。全忠在陜，仍慮此輩為變，欲盡去之，以汴卒
 為侍衛。至谷水頓，全忠令醫官許昭遠告內園等謀變，因會設幄，酒食次並坑之，乃以謀逆聞。由是帝左右前後侍衛職掌，皆汴人也。甲辰，車駕由徽安門入，硃全忠、張全義、宰相裴樞獨孤損前導。是日大風雨土，跬步不辨物色，日暝稍止。上謁太廟，禮畢還宮，御正殿宣勞從官衛士，受駕。乙巳，上禦光政門，大赦，制曰：



 乃睠中州，便侯伯會朝之路；運逢百六，順古今禳避之宜。況建鼎舊京，我家二宅，轘轅通其左，郟、鄏引其前。周平王之東遷，
 更延姬姓；漢光武之定業，克茂劉宗。肇葺新都，祈天永命，皆因否運，復啟昌期。或西避於戎狄，或載殲於妖孽。朕遭家不造，布德不明，十載已來，三罹播越。亦屬災纏秦、雍，叛起邠、岐。始幸石門，以避衛兵之亂；載行華嶽，仍驚畿邑之侵。憂危則矢及車輿，凌脅則火延宮廟。迨至逆連宮豎，構結奸兇，致劉季述幽朕於下宮，韓全誨劫予於右輔。莫匪兵圍內殿，焰亙九重，皆思假武以容身，唯效指鹿而威眾。矯宣天憲，欺蔑外籓，行書詔以任情，
 欲忠良而獲罪。雖群方岳牧，協力匡扶，拘戎律於阻修，報朝恩而隔越。副元帥、梁王全忠以兼鎮近輔，總兵四籓，遠赴岐陽，躬迎大駕。辛勤百戰，盡剿兇渠，營野三年，竟回鑾輅。咸、鎬載新其宮闕，讓、珪絕類於閹徒，方崇再造之功，以正中興之運。又邠岐結釁，巴蜀連兵，上負國恩，下隳鄰好。焚宮烈火，更延熱於親鄰；卻駕兇鋒，復延侵於禁苑。抑又太一游處，並集六宮，罰星熒惑，久纏東井，玄象薦災於秦分，地形無過於洛陽。爰有一二藎臣，
 洎四方同志，竭心王室，共誓嘉謀。魏鎮定燕，航大河而畢至；陳徐潞蔡，輦巨軸以偕來。披荊棘而立朝廷，劃灰燼而化輪奐。左郊祧而右社稷，肅爾崇嚴；前廣殿而後重廊，藹然華邃。公卿僉議，龜筮協從。甲子令年，孟夏初吉，備法駕而離陜分，列百官而入洛郊，觀此殷繁，良多嘉慰。謝罪太廟，憂惕驚懷；登御端門，軫惻興感。蓋以一人寡祐，至萬姓靡寧，工役艱疲，忠良盡瘁，克建再遷之業，冀延八百之基。宜覃渙汗之恩，俟此雍熙之慶，滌瑕
 蕩垢，咸與惟新。可大赦天下，改天復四年為天祐元年，於戲！肆眚閶闔，即安宮闈。雖九廟幾筵，已閟於新室；而諸陵松柏，遙隔於舊都。將務乂寧，難申綣慕。文武百闢，執事具僚，從我千里而來，端爾一心蒞政。恩覃既往，效責從新，方當開國之初，必舉慢官之罰。



 戊申，敕今後除留宣徽兩院、小馬坊、豐德廟、御廚、客省、閣門、飛龍、莊宅九使外，其餘並停。內園冰井公事委河南尹，仍不差內夫人傳宣。殺醫官閻祐之、國子博士歐陽特，言星讖也。
 宰相裴樞兼右僕射、諸道鹽鐵轉運等使、監修國史，戶部尚書、門下侍郎、平章事獨孤損判度支，中書侍郎、平章事柳璨判戶部事。



 五月乙丑朔。丙寅，制河陽節度使張漢瑜同平章事。宴百僚於崇勛殿，上贊述全忠之功業，因言御樓前一日所司亡失赦書，賴元帥府收得副本施行，幾失事矣，中書不得無過。裴樞等起待罪。中飲，帝更衣，召全忠曲宴閣中，全忠懇辭。帝曰：「朕以全忠功業崇高，欲齋中款曲，以表庇賴耳。全忠既不欲來，即令
 敬翔來，朕與之言。」全忠令敬翔私退，奏曰：「敬翔亦醉而出矣。」己巳，全忠辭赴大梁，宴於崇勛殿，是日雨甚。乙酉，翰林學士、左諫議大夫、知制誥沈棲遠守本官，以病陳乞故也。丁亥，敕河南府畿縣先減尉一員，可準京兆府例，復置縣尉一員。癸巳，中書奏：準今年四月十一日赦文，陜州都督府改為興唐府，其都督府長史宜改為尹，左右司馬為少尹，錄事為司錄，陜縣為次赤，餘為次畿。從之。



 六月甲午朔，邠州楊崇本侵掠關內，全忠遣硃友
 裕屯軍於百仁村。丙申，通議大夫、中書舍人、賜紫金魚袋楊注可充翰林學士。庚子，三佛齊國入朝使薄訶粟可寧遠將軍。丁未，制金紫光祿大夫、太子少傅盧紹可太子太保致仕。銀青光祿大夫、太子少師、天水男、食邑三百戶趙崇可檢校右僕射。甲寅，以京兆少尹鄭韜光為太常少卿，前侍御史韋說為右司員外郎，前進士姚顗為校書郎，前進士趙頎、劉明濟、竇專並可秘書省校書郎正字，從柳璨奏也。荊南襄州忠義軍節度、開府儀
 同三司、檢校太師、中書令、江陵尹、襄州刺史、上柱國、楚王、食邑六千戶趙匡凝宜備禮冊命。七月癸亥朔，全忠率師討邠、鳳。甲子，自汴至洛陽，宴於文思球場。全忠入，百官或坐於廊下，全忠怒，笞通引官何凝。丙寅，制金紫光祿大夫、行御史中丞、上柱國韓儀責授棣州司馬，侍御史歸藹責授登州司戶，坐百官傲全忠也。甲戌，制以中大夫、中書舍人、上柱國、賜紫金魚袋杜彥林為太中大夫、守御史中丞。丁丑，制以兵部郎中蕭頎為吏部郎
 中，戶部郎中徐綰為兵部郎中，司勛員外郎張茂樞為禮部郎中，監察御史卻殷象為右補闕。己卯，制武昌軍節度、鄂岳蘄黃等州觀察處置兼三司水陸發運淮南西面行營招討等使、開府儀同三司、檢校太師、中書令、西平王、食邑三千戶杜洪加食邑一千戶，實封二百戶。庚寅，中書奏：「西京舊有凌煙閣，圖畫功臣，今遷都洛陽，合議修建。副元帥梁王勛庸冠世，請凌煙閣之側別創一閣，以表殊勛。」從之。



 八月壬辰朔。壬寅夜，硃全忠令左
 龍武統軍硃友恭、右龍武統軍氏叔琮、樞密使蔣玄暉弒昭宗於椒殿。自帝遷洛，李克用、李茂貞、西川王建、襄陽趙匡凝知全忠篡奪之謀，連盟舉義，以興復為辭。而帝英傑不群，全忠方事西討，慮變起於中，故害帝以絕人望。帝自離長安、日憂不測，與皇后、內人唯沉飲自寬。是月壬寅，全忠令判官李振自河中至洛陽，與友恭等圖之。是夜二鼓，蔣玄暉選龍武衙官史太等百人叩內門，言軍前有急奏面見上。內門開，玄暉每門留卒十人，
 至椒殿院，貞一夫人啟關，謂玄暉曰：「急奏不應以卒來。」史太執貞一殺之，急趨殿下。玄暉曰：「至尊何在？」昭儀李漸榮臨軒謂玄暉曰：「院使莫傷官家，寧殺我輩。」帝方醉，聞之遽起。史太持劍入椒殿，帝單衣旋柱而走，太追而弒之。漸榮以身護帝，亦為太所殺。復執何皇后，將害之。後求哀於玄暉，玄暉以全忠止令害帝，釋後而去。帝殂，年三十八，群臣上謚曰聖穆景文孝皇帝，廟號昭宗。二年二月二十日，葬於和陵。



\end{pinyinscope}