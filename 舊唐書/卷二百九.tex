\article{卷二百九}

\begin{pinyinscope}

 ○林
 邑婆利盤盤真臘陀洹訶陵墮和羅墮婆登東謝蠻
 西趙蠻牂牁蠻南平獠東女國南詔蠻驃國



 林邑國，漢日南象林之地，在交州南千餘里。其國延袤數千里，北與皛州接。地氣冬溫，不識冰雪，常多霧雨。其王所居城，立木為柵。王著日氈古貝，斜絡膊，繞腰，上加真珠金鎖，以為瓔珞，卷發而戴花。夫人服朝霞古貝以為短裙，首戴金花，身飾以金鎖真珠瓔珞。王之侍衛，有兵五千人，能用弩及，以藤為甲，以竹為弓，乘象而戰。
 王出則列象千頭，馬四百匹，分為前後。其人拳發色黑，俗皆徒跣，得麝香以塗身，一日之中，再塗再洗。拜謁皆合掌頓顙。嫁娶之法，得取同姓。俗有文字，尤信佛法，人多出家。父母死，子則剔發而哭，以棺盛尸，積柴燔柩，收其灰，藏於金瓶，送之水中。俗以十二月為歲首，稻歲再熟。自此以南，草木冬榮，四時皆食生菜，以檳榔汁為酒。有結遼鳥，能解人語。



 武德六年，其王範梵志遣使來朝。八年，又遣使獻方物。高祖為設《九部樂》以宴之，及賜其
 王錦彩。貞觀初，遣使貢馴犀。四年，其王範頭黎遣使獻火珠，大如雞卵，圓白皎潔，光照數尺，狀如水精，正午向日。以艾蒸之，即火燃。五年，又獻五色鸚鵡。太宗異之，詔太子右庶子李百藥為之賦。又獻白鸚鵡，精識辯慧，善於應答。太宗憫之，並付其使，令放還於林藪。自此朝貢不絕。頭黎死，子範鎮龍代立。太宗崩，詔於陵所刊石圖頭黎之形，列於玄闕之前。十九年，鎮龍為其臣摩訶漫多伽獨所殺，其宗族並誅夷，範氏遂絕。國人乃立頭黎
 之女婿婆羅門為王。後大臣及國人感思舊主。乃廢婆羅門而立頭黎之嫡女為王。



 自林邑以南，皆卷發黑身，通號為「昆侖」。



 婆利國，在林邑東南海中洲上。其地延袤數千里，自交州南渡海，經林邑、扶南、赤土、丹丹數國乃至焉。其人皆黑色，穿耳附榼。王姓剎利耶伽，名護路那婆，世有其位。王戴花形如皮弁，裝以真珠瓔珞，身坐金床。侍女有金花寶縷之飾，或持白拂孔雀扇。行則駕象，鳴金擊鼓吹
 蠡為樂。男子皆拳發，被古貝，布橫幅以繞腰。風氣暑熱，恆如中國之盛夏。穀一歲再熟。有古貝草，緝其花以作布，粗者名古貝，細者名白赩。貞觀四年，其王遣使隨林邑使獻方物。



 盤盤國，在林邑西南海曲中，北與林邑隔小海，自交州船行四十日乃至，其國與狼牙修國為鄰，人皆學婆羅門書，甚敬佛法。貞觀九年，遣使來朝，貢方物。



 貞臘國，在林邑西北，本扶南之屬國，「昆侖」之類。在京師
 南二萬七百里，北至愛州六十日行。其王姓剎利氏。有大城三十餘所，王都伊奢那城，風俗被服與林邑同。地饒瘴癘毒。海中大魚有時半出，望之如山。每五六月中，毒氣流行，即以牛豕祠之，不者則五穀不登。其俗東向開戶，以東為上。有戰象五千頭，尤好者飼以飯肉。與鄰國戰，則象隊在前，於背上以木作樓，上有四人，皆持弓箭。國尚佛道及天神，天神為大，佛道次之。



 武德六年，遣使貢方物。貞觀二年，又與林邑國俱來朝獻。太宗嘉其
 陸海疲勞，錫賚甚厚。南方人謂真臘國為吉蔑國。自神龍以後，真臘分為二半：以南近海多陂澤處，謂之水真臘半；以北多山阜，謂之陸真臘，亦謂之文單國。高宗、則天、玄宗朝，並遣使朝貢。



 水真臘國，其境東西南北約員八百里，東至奔陀浪州，西至墮羅缽底國，南至小海，北即陸真臘。其王所居城號婆羅提拔。國之東界有小城，皆謂之國。其國多象，元和八年，遣李摩那等來朝。



 陀洹國，在林邑西南大海中，東南與墮和羅接，去交趾
 三月餘日行。賓服於墮和羅。其王姓察失利，字婆末婆那。土無蠶桑，以白氈朝霞布為衣。俗皆樓居，謂之「干欄」。貞觀十八年，遣使來朝。二十一年，又遣使獻白鸚鵡及婆律膏，仍請馬及銅鐘，詔並給之。



 訶陵國，在南方海中洲上居，東與婆利、西與墮婆登、北與真臘接，南臨大海。豎木為城，作大屋重閣，以棕櫚皮覆之。王坐其中，悉用象牙為床。食不用匙箸，以手而撮。亦有文字，頗識星歷。俗以椰樹花為酒，其樹生花，長三
 尺餘，大如人膊，割之取汁以成酒，味甘，飲之亦醉。



 貞觀十四年，遣使來朝。大歷三年、四年皆遣使朝貢。元和十年，遣使獻僧祗僮五人、鸚鵡、頻伽鳥並異種名寶。以其使李訶內為果毅，訶內請回授其弟，詔褒而從之。十三年，遣使進僧祗女二人、鸚鵡、玳瑁及生犀等。



 墮和羅國，南與盤盤、北與迦羅舍佛、東與真臘接，西鄰大海。去廣州五月日行。貞觀十二年，其王遣使貢方物。二十三年，又遣使獻象牙、火珠，請賜好馬，詔許之。



 墮婆登國，在林邑南，海行二月，東與訶陵、西與迷黎車接，北界大海。風俗與訶陵略同。其國種稻，每月一熟。亦有文字，書之於貝多葉。其死者，口實以金，又以金釧貫於四肢，然後加以婆律膏及龍腦等香，積柴以燔之。貞觀二十一年，其王遣使獻古貝、象牙、白檀，太宗璽書報之，並賜以雜物。



 東謝蠻，其地在黔州之西數百里，南接守宮獠，西連夷子，北至蠻。土宜五穀，不以牛耕，但為畬田，每歲易。俗無
 文字，刻木為契。散在山洞間，依樹為層巢而居，汲流以飲。皆自營生業，無賦稅之事。謁見貴人，皆執鞭而拜；有功勞者，以牛馬銅鼓賞之。有犯罪者，小事杖罰之，大事殺之，盜物倍還其贓。婚姻之禮，以牛酒為聘。女婦夫家，皆母自送之。女夫慚，逃避經旬乃出。宴聚則擊銅鼓，吹大角，歌舞以為樂。好帶刀劍，未嘗舍離。丈夫衣服，有衫襖大口褲，以綿綢及布為之。右肩上斜束皮帶，裝以螺殼、虎豹猿狖及犬羊之皮，以為外飾。坐皆蹲踞。男女椎
 髻，以緋束之，後垂向下。其首領謝元深，既世為酋長，其部落皆尊畏之。謝氏一族，法不育女，自云高姓不可下嫁故也。



 貞觀三年，元深入朝，冠烏熊皮冠，若今之髦頭，以金銀絡額，身披毛帔，韋皮行滕而著履，中書侍郎顏師古奏言：「昔周武王時，天下太平，遠國歸款，周史乃書其事為《王會篇》。今萬國來朝，至於此輩章服，實可圖寫，今請撰為《王會圖》。」從之。以其地為應州，仍拜元深為刺史，領黔州都督府。又有南謝首領謝強，與西謝鄰，共元
 深俱來朝見，為南壽州刺史。後改為莊州。



 貞元十三年正月，西南蕃大酋長、正議大夫、檢校蠻州長史，繼襲蠻州刺史，資陽郡開國公、賜紫金魚袋宋鼎，左右大首領、朝散大夫、前檢校邛州刺史、賜紫金魚袋謝汕，左右大首領、繼襲攝蠻州巴江縣令、賜紫金魚袋宋萬傳，界首子弟大首領、朝散大夫、牂州錄事參軍謝文經。黔中經略招討觀察使王礎奏：「前件刺史，建中三年一度朝貢，自後更不許隨例入朝。今年懇訴稱州接牂牁，同被聲
 教，獨此排擯，竊自慚恥，謹遣隨牂牁等朝賀。伏乞特賜優諭，兼同牂牁刺史授官。其牂牁兩州，戶口殷盛，人力強大，鄰側諸蕃，悉皆敬憚。請比兩州每年一度朝貢，仍依牂牁輪環差定，並以才干位望為眾推者充。」敕旨曰：「宋鼎等已改官訖，餘依舊。」



 西趙蠻，在東謝之南，其界東至夷子，西至昆明，南至西洱河。山洞阻深，莫知道里。南北十八日行，東西二十三日行。其風俗物產與東謝同。首領趙氏。世為酋長。有戶
 萬餘。貞觀三年，遣使入朝。二十一年，以其地置明州，以首領趙磨為刺史。



 牂牁蠻，首領亦姓謝氏。其地北去兗州一百五十里，東至辰州二千四百里，南至交州一千五百里，西至昆明九百里。無城壁，散為部落而居。土氣鬱熱，多霖雨。稻粟再熟。無徭役，唯征戰之時，乃相屯聚。刻木為契。其法：劫盜者二倍還贓；殺人者出牛馬三十頭，乃得贖死，以納死家。風俗物產，略與東謝同。其首領謝龍羽，大業末據
 其地，勝兵數萬人。



 武德三年，遣使朝貢，授龍羽牂州刺史，封夜郎郡公。貞觀四年十二月，遣使朝貢。開元十年閏五月，大酋長謝元齊死，詔立其嫡孫嘉藝襲其官封。二十五年，大酋長趙君道來朝，且獻方物，大歷中、貞元初，數遣使朝貢。七年二月，授其酋長趙主俗官，以其歲初朝貢不絕，褒之也。自七年至十八年，凡五遣使來。



 元和三年五月敕：「自今以後，委黔南觀察使差本道軍將充押領牂牁、昆明等使。」四年正月，遣使來朝。是月，遣中
 使魏德和領其使，並齎國信物，降璽書賜其王焉。七年、九年、十一年，凡三遣使來。其年十二月，又遣使來賀正。長慶中，亦朝貢不絕。寶歷元年十二月，遣使謝良震來朝。太和五年至會昌二年，凡七遣使來。



 南平獠者，東與智州、南與渝州、西與南州、北與涪州接。部落四千餘戶。土氣多瘴癘，山有毒草及沙虱、蝮蛇。人並樓居，登梯而上。號為「干欄」。男子左衽露發徒跣；婦人橫布兩幅，穿中而貫其首，名為「通裙」。其人美發，為髻鬟垂於後。以
 竹筒如筆，長三四寸，斜貫其耳，貴者亦有珠榼。土多女少男，為婚之法，女氏必先貨求男族，貧者無以嫁女，多賣與富人為婢。俗皆婦人執役。其王姓硃氏，號為劍荔王，遣使內附，以其地隸於渝州。



 東女國，西羌之別種，以西海中復有女國，故稱東女焉。俗以女為王。東與茂州、黨項接，東南與雅州接，界隔羅女蠻及白狼夷。其境東西九日行，南北二十日行。有大小八十餘城。其王所居名康延川，中有弱水南流，用牛
 皮為船以渡。戶四萬餘眾，勝兵萬餘人，散在山谷間。女王號為「賓就」。有女官，曰「高霸」，平議國事。在外官僚，並男夫為之。其王侍女數百人，五日一聽政。女王若死，國中多斂金錢，動至數萬，更於王族求令女二人而立之。大者為王，其次為小王。若大王死，即小王嗣立，或姑死而婦繼，無有篡奪。其所居，皆起重屋，王至九層，國人至六層。其王服青毛綾裙，下領衫，上披青袍，其袖委地。冬則羔裘，飾以紋錦。為小鬟髻，飾之以金。耳垂榼，足履索
 蜺。俗重婦人而輕丈夫。文字同於天竺。以十一月為正。其俗每至十月，令巫者齎楮詣山中，散糟麥於空，大咒呼鳥。俄而有鳥如雞，飛入巫者之懷，因剖腹而視之，每有一穀，來歲必登，若有霜雪，必多災異。其俗信之，名為鳥卜。其居喪，服飾不改，為父母則三年不櫛沐。貴人死者，或剝其皮而藏之，內骨於瓶中，糅以金屑而埋之。國王將葬，其大臣親屬殉死者數十人。



 隋大業中，蜀王秀遣使招之，拒而不受。武德中，女王湯滂氏始遣使貢方物，
 高祖厚資而遣之。還至隴右，會突厥入寇，被掠於虜庭。及頡利平，其使復來入朝。太宗送令反國，並降璽書慰撫之。垂拱二年，其王斂臂遣大臣湯劍左來朝，仍請官號。則天冊拜斂臂為左玉鈐衛員外將軍，仍以瑞錦制蕃服以賜之。



 天授三年，其王俄琰兒來朝。萬歲通天元年，遣使來朝。開元二十九年十二月，其王趙曳夫遣子獻方物。天寶元年，命有司宴於曲江，令宰臣已下同宴。又封曳夫為歸昌王，授左金吾衛大將軍，賜其子帛八
 十匹，放還。後復以男子為王。



 貞元九年七月，其王湯立悉與哥鄰國王董臥庭、白狗國王羅陀忽、逋租國王弟鄧吉知、南水國王侄薛尚悉曩、弱水國王董闢和、悉董國王湯息贊、清遠國王蘇唐磨、咄霸國王董藐蓬，各率其種落詣劍南西川內附。其哥鄰國等，皆散居山川。弱水王即國初女國之弱水部落。其悉董國，在弱水西，故亦謂之弱水西悉董王。舊皆分隸邊郡，祖、父例授將軍、中郎、果毅等官，自中原多故，皆為吐蕃所役屬。其部落，
 大者不過三二千戶，各置縣令十數人理之。土有絲絮，歲輸於吐蕃。至是悉與之同盟，相率獻款，兼齎天寶中國家所賜官誥共三十九通以進。西川節度使韋皋處其眾於維、霸、保等州，給以種糧耕牛，咸樂生業。立悉等數國王自來朝，召見於麟德殿。授立悉銀青光祿大夫、歸化州刺史；鄧吉知試太府少卿兼丹州長史；薛尚悉曩試少府少監兼霸州長史；董臥庭行至綿州卒，贈武德州刺史，命其子利囉為保守都督府長史，襲哥鄰王。
 立悉妹乞悉漫頗有才智，從其兄來朝，封和義郡夫人。其大首領董臥卿等，皆授以官。俄又授女國王兄湯厥銀青光祿大夫、試太府卿；清遠王弟蘇歷顛銀青光祿大夫、試衛尉卿；南水國王薛莫庭及湯息贊、董藐蓬，女國唱後湯拂庭、美玉缽、南郎唐，並授銀青光祿大夫、試太僕卿。



 其年，西山松州生羌等二萬餘戶，相繼內附。其粘信部落主董夢蔥，龍諾部落主董闢忽，皆授試衛尉卿。立悉等並赴明年元會訖，錫以金帛，各遣還。尋詔加韋
 皋統押近界羌、蠻及西山八國使。其部落代襲刺史等官，然亦潛通吐蕃，故謂之「兩面羌」。



 南詔蠻，本烏蠻之別種也，姓蒙氏。蠻謂王為「詔。」自言哀牢之後，代居蒙舍州為渠帥，在漢永昌故郡東，姚州之西。其先渠帥有六，自號「六詔」，兵力相埒，各有君長，無統帥。蜀時為諸葛亮所征，皆臣服之。國初有蒙舍龍，生迦獨龐。迦獨生細奴邏，高宗時來朝。細奴邏生邏盛，武后時來朝。其妻方娠，邏盛次姚州，聞妻生子，曰：「吾且有子，
 死於唐地足矣。」子名曰盛邏皮。邏盛至京師，賜錦袍金帶歸國。



 開元初，邏盛死，子盛邏皮立。盛邏皮死，子皮邏閣立。二十六年，詔授特進，封越國公，賜名曰歸義。其後破洱河蠻，以功策授雲南王。歸義漸強盛，餘五詔浸弱。先是，劍南節度使王昱受歸義賂，奏六詔合為一詔。歸義既並五詔，服群蠻，破吐蕃之眾，兵日以驕大。每入覲，朝廷亦加禮異。



 二十七年，徙居大和城。天寶四載，歸義遣孫鳳迦異來朝，授鴻臚卿。歸國，恩賜甚厚，歸義意望
 亦高。時劍南節度使章仇兼瓊遣使至雲南，與歸義言語不相得，歸義常銜之。



 七年，歸義卒，詔立子閣羅鳳襲雲南王。無何，鮮於仲通為劍南節度使，張虔陀為雲南太守。仲通褊急寡謀，虔陀矯詐，待之不以禮。舊事，南詔常與其妻子謁見都督，虔陀皆私之。有所徵求，閣羅鳳多不應，虔陀遣人罵辱之，仍密奏其罪惡。閣羅鳳忿怨，因發兵反攻，圍虔陀，殺之，時天寶九年也。



 明年，仲通率兵出戎、巂州。閣羅鳳遣使謝罪，仍與雲南錄事參軍姜
 如芝俱來，請還其所虜掠，且言：「吐蕃大兵壓境，若不許，當歸命吐蕃，雲南之地，非唐所有也。」仲通不許，囚其使，進兵逼大和城，為南詔所敗。自是閣羅鳳北臣吐蕃。吐蕃令閣羅鳳為贊普鐘，號曰東帝，給以金印。蠻謂弟為「鐘」，時天寶十一年也。十二年，劍南節度使楊國忠執國政，仍奏徵天下兵，俾留後、侍御史李宓將十餘萬，輦餉者在外。涉海，瘴死者相屬於路，天下始騷然苦之。宓復敗於大和城北，死者十八、九。會安祿山反，閣羅鳳乘釁
 攻陷巂州及會同軍，西復降尋傳蠻。



 大歷十四年，閣羅鳳子鳳迦異先閣羅鳳死，立迦異子，是為異牟尋。頗知書，有才智，善撫其眾。吐蕃役賦南蠻重數，又奪諸蠻險地立城堡，歲徵兵以助鎮防，牟尋益厭苦之。有鄭回者，本相州人，天寶中舉明經，授巂州西瀘縣令。巂州陷，為所虜。閣羅鳳以回有儒學，更名曰蠻利。甚愛重之，命教鳳迦異。及異牟尋立，又命教其子尋夢湊。回久為蠻師，凡授學，雖牟尋、夢湊，回得箠撻，故牟尋以下皆嚴憚
 之。蠻謂相為清平官，凡置六人。牟尋以回為清平官，事皆咨之，秉政用事。餘清平官五人，事回卑謹，或有過，回輒撻之。回嘗言於牟尋曰：「自昔南詔嘗款附中國，中國尚禮義，以惠養為務，無所求取。今棄蕃歸唐，無遠戍之勞、重稅之困，利莫大焉。」牟尋善其言，謀內附者十餘年矣。會劍南西川節度使韋皋招撫諸蠻，苴烏星、虜望等歸化，微聞牟尋之意，因令蠻寓書於牟尋，且招懷之，時貞元四年也。



 七年，又遣間使持書喻之。道出磨些蠻，其魁
 主潛告吐蕃，使至雲南。吐蕃已知之，令詰牟尋。牟尋懼，因紿吐蕃曰：「唐使，本蠻也，韋皋許其求歸，無他謀。」遂執送吐蕃。吐蕃益疑之，多召南詔大臣之子為質，牟尋愈怨。



 九年四月，牟尋乃與酋長定計遣使：趙莫羅眉由兩川，楊大和堅由黔中，或由安南。使凡三輩，致書與韋皋，各齎生金丹砂為贄。三分前皋所與牟尋書，各持其一為信。歲中，三使皆至京師，且曰：「牟尋請歸大國，永為籓國。所獻生金，以喻向北之意如金也；丹砂，示其赤心耳。」
 上嘉之，乃賜牟尋詔書，因命韋皋遣使以觀其情。皋遂命巡官崔佐時至牟尋所都陽苴咩城，南去太和城十餘里，東北至成都二千四百里，東至安南如至成都，通水陸行。是時也，吐蕃使數百人，先佐時在南詔。牟尋悉召諸種落與議歸化，或未畢至，未敢公言，密令佐時稱牂牁使，衣以牂牁服而入。佐時不肯，曰：「我大唐使，安得服小夷之服。」牟尋不得已，乃夜迎佐時，設位陳燈燭。佐時乃大宣詔書。牟尋恐吐蕃知，顧左右無色，而業已歸
 唐，久之，歔欷流涕，皆俯伏受命。



 其明年正月，異牟尋使其子閣勸及清平官等與佐時，盟於點蒼山神祠。盟書一藏於神室，一沉於西洱河，一置祖廟，一以進天子。閣勸即尋夢湊也。鄭回見佐時，多所指導，故佐時探得其情。乃請牟尋斬吐蕃使數人，以示歸唐。又得其吐蕃所與金印。牟尋尋遣佐時歸，仍刻金契以獻。閣勸賦詩以餞之。牟尋乃去吐蕃所立帝號，私於佐時，請復南詔舊名。佐時與盟訖，留二旬有六日而歸。



 初，吐蕃因爭北庭，
 與回鶻大戰，死傷頗眾。乃徵兵於牟尋，須萬人。牟尋既定計歸我，欲因徵兵以襲之。乃示寡弱，謂吐蕃曰：「蠻軍素少，僅可發三千人。」吐蕃少之，請益至五千，乃許。牟尋遽遣兵五千人戍吐蕃，乃自將數萬踵其後，晝夜兼行，乘其無備，大破吐蕃於神川。遂斷鐵橋，遣使告捷。且請韋皋使閱其所虜獲及城堡，以取信焉。時韋皋上言：「牟尋收鐵橋已來城壘一十六，擒其王五人，降其眾十餘萬。」以祠部郎中兼御史中丞袁滋持節冊南詔，仍賜牟
 尋印，鑄用黃金，以銀為窠。文曰：「貞元冊南詔印。」先是，韋皋奏南詔前遣清平官尹仇寬獻所受吐蕃印五，二用黃金，今賜請以黃金，從蠻夷所重，傳示無窮。從皋之請也。



 十年八月，遣使蒙湊羅棟及尹仇寬來獻鐸槊、浪人劍及吐蕃印八紐。湊羅棟，牟尋之弟也，錫賚甚厚，以尹仇寬為檢校左散騎常侍，餘各授官有差。俄又封尹仇寬為高溪郡王。十一年三月，遣清平官尹輔酋隨袁滋來朝。又得先沒蕃將衛景升、韓演等，並南詔所獲吐蕃
 將帥俘馘百人至京師。湊羅棟歸國，在道而卒，贈右散騎常侍。授尹輔酋檢校太子詹事兼御史中丞，餘亦差次授官。又降敕書賜異牟尋及子閣勸，清平官鄭回、尹仇寬等各一書，書左列中書三官宣奉行，復舊制也。九月，異牟尋遣使獻馬六十匹。



 十二年，韋皋於雅州會野路招收得投降蠻首領高萬唐等六十九人，戶約七千，兼萬唐等先受吐蕃金字告身五十片。十四年，異牟尋遣酋望大將軍王丘各等賀正，兼獻方物。十九年正月
 旦，上御含元殿受南詔朝賀。以其使楊鏌龍武為試太僕少卿，授黎州廓清道蠻首領襲恭化郡王劉志寧試太常卿。二十年，南詔遣使朝貢。



 元和二年八月，遣使鄧傍傳來朝，授試殿中監。三年十二月，以異牟尋卒，廢朝三日。四年正月，以太常少卿武少儀充吊祭使，仍冊牟尋之子驃信苴蒙閣勸為南詔王，仍命鑄「元和冊南詔印」。七年十月，皆遣使朝貢。



 十一年五月，以龍蒙盛卒，廢朝三日。遣使來請冊立其君長。以少府少監李銑充冊立
 吊祭使，左贊善大夫許堯佐副之。十二年至十五年，比年遣使來朝，或年內二三至者。



 寶歷三年，大和元年，亦遣使來。三年，杜元穎鎮西川，以文儒自高，不練戎事。南蠻乘我無備，大舉諸部入寇。牧守屢陳，亦不之信。十一月，蜀川出軍與戰，不利。陷我邛州，逼成都府，入梓州西郭，驅劫玉帛子女而去。上聞之，大怒，再貶元穎為循州司馬。



 明年正月，其王蒙嵯顛以表自陳請罪，兼疏元穎過失。國家方事柔遠，尋釋其罪，復遣使來朝。五年、八年，
 亦遣使來貢方物。開成四年、五年，會昌二年，皆遣使來朝。



 驃國，在永昌故郡南二千餘里，去上都一萬四千里。其國境，東西三千里，南北三千五百里。東鄰真臘國，西接東天竺國，南盡溟海，北通南詔些樂城界，東北拒陽苴咩城六千八百里。往來通聘迦羅婆提等二十國，役屬者道林王等九城，食境土者羅君潛等二百九十部落。



 其王姓困沒長，名摩羅惹。其國相名摩訶思那。其王近
 適則舁以金繩床，遠適則乘象。嬪妹甚眾，常數百人。其羅城構以專甃，周一百六十里，濠岸亦構專，相傳本是舍利佛城。城內有居人數萬家，佛寺百餘區。其堂宇皆錯以金銀，塗以丹彩，地以紫鑛，覆以錦罽。其俗好生惡殺。其土宜菽粟稻梁，無麻麥。其理無刑名桎梏之具，犯罪者以竹五十本束之，復犯者撻其背，數止五，輕者止三，殺人者戮之。男女七歲則落發，止寺舍，依桑門，至二十不悟佛理，乃復長發為居人。其衣服悉以白赩為朝
 霞，繞腰而已。不衣繒帛，雲出於蠶，為其傷生故也。君臣父子長幼有序。華言謂之驃，自謂突羅成闍婆，人謂之徒裡掘。



 古未嘗通中國。貞元中，其王聞南詔異牟尋歸附，心慕之。八年，乃遣其弟悉利移因南詔重譯來朝，又獻其國樂凡十曲，與樂工三十五人俱。樂曲皆演釋氏經論之詞意。尋以悉利移為試太僕卿。



 史臣曰：禹畫九州，周分六服，斷長補短，止方七千。國賦之所均，王教之所備，此謂華夏者也。以圓蓋方輿之廣，
 廣穀大川之多，民生其間，胡可勝道，此謂蕃國者也。西南之蠻夷不少矣，雖言語不通，嗜欲不同，亦能候律瞻風，遠修職貢。但患己之不德，不患人之不來。何以驗之？貞觀、開元之盛，來朝者多也！



 贊曰：五方異氣，所稟不同。維南極海，曰蠻與戎。惡我則叛，好我則通。不可不德，使其瞻風。



\end{pinyinscope}