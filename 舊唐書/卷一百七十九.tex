\article{卷一百七十九}

\begin{pinyinscope}

 ○憲宗
 二十
 子：穆宗皇帝、宣宗皇帝、惠昭太子寧、澧王惲、
 深王悰、洋王忻、絳王悟、建王恪、鄜王憬、瓊王悅、沔王恂、婺王懌、茂王愔、淄王協、衡王憺、澶王心充、棣王惴、彭王惕、信王憻、榮王心責。



 惠昭太子寧，憲宗長子也。母曰紀美人。貞元二十一年四月，封平原郡王。元和元年八月，進封鄧王。四年閏三月，立為皇太子，改名宙，尋復今名。其年有司將行冊禮，以孟夏、孟秋再卜日，臨事皆以雨罷，至十月方行冊禮。元和六年十二月薨，年十九，廢朝十三日。時敕國子司
 業裴茝攝太常博士，西內勾當。茝通習古今禮儀，嘗為太常博士。及官至郎中，每兼其職，至改司業，方罷兼領。國典無皇太子薨禮，故又命茝領之。廢朝十三日，蓋用期服以日易月之制也。謚曰惠昭。



 澧王惲，憲宗第二子也，本名寬。貞元二十一年，封同安郡王。元和元年，進封澧王。七年，改今名。時吐突承璀恩寵特異，惠昭太子薨，議立儲副，承璀獨排群議，屬澧王，欲以威權自樹，賴憲宗明斷不惑。上將冊拜太子，詔翰
 林學士崔群代澧王作讓表一章。群奏曰：「凡事己合當之而不為，則有退讓焉。」上深納之。及憲宗晏駕，承璀死，王亦薨於其夕。以元和十五年四月丁丑發喪，廢朝三日。長子漢，東陽郡王。次子源，安陸郡王。第三子演，臨安郡王。



 深王悰，本名察，憲宗第四子也。貞元二十一年，封彭城郡王。元和元年，進封深王，改今名。長子潭，河內郡王。次子淑，吳興郡王。



 洋王忻，本名寰，憲宗第五子也。貞元二十一年，封為高密郡王。元和元年，進封洋王。七年，改今名。太和二年薨。長子沛，太和八年，封潁川郡王。



 絳王悟，本名寮，憲宗第六子也。貞元二十一年，封文安郡王。元和元年，進封絳王。七年，改今名。寶歷二年冬遇害。長子洙，太和八年，封新安郡王。第二子滂，封高平郡王。



 建王恪，本名審，憲宗第十子也。元和元年八月，淄青節
 度李師古卒，其弟師道擅領軍務，以邀符節。朝廷方興討罰之師，不欲分兵兩地，乃封審為建王。間一日，授開府儀同三司、鄆州大都督，充平盧軍淄青等州節度營田觀察處置、陸運海運、押新羅渤海兩蕃等使，而以師道為節度留後。不出閣。七年，改今名。長慶元年薨。



 鄜王憬，長慶元年封，開成四年七月薨。長子溥，平陽郡王。



 瓊王悅，長慶元年封。第二子津，河間郡王。



 沔王恂，長慶元年封。長子瀛，晉陵郡王。



 婺王懌，長慶元年封。長子清，新平郡王。



 茂王愔，長慶元年封。長子潓，武功郡王。



 淄王協，憲宗第十四子也。長慶元年封，開成元年薨。長子浣，太和八年八月封許昌郡王。第三子渙，馮翊郡王。



 衡王憺，長慶元年封。長子涉，晉平郡王。



 澶王心充，長慶元年封。長子濘，雁門郡王。



 棣王惴，大中六年封，咸通三年薨。



 彭王惕，大中三年封。



 信王憻，大中十四年封，咸通八年薨。



 榮王心責，咸通三年封，廣明元年八月十九日，授開府儀同三司，守司空，其年十月九日薨。其子令平嗣王。



 穆宗五子：敬宗皇帝、文宗皇帝、武宗皇帝、懷懿太子湊、安王溶。



 懷懿太子湊，穆宗第六子。少寬和溫雅，齊莊有度。長慶初，封漳王。文宗以王守澄恃權，深怒閹官，欲盡誅之，密
 令宰相宋申錫與外臣謀畫其計。守澄門人鄭注伺知其事，欲先事誅申錫。以漳王賢而有望，乃令神策虞候豆盧著告變言：「十六宅宮市典宴敬則、硃訓與申錫親吏王師文同謀不軌，硃訓與王師文言聖上多病，太子年小，若立兄弟，次是漳王，要先結托，乃於師文處得銀五鋌、絹八百匹；又晏敬則於十六宅將出漳王吳綾汗衫一領、熟線綾一匹，以答申錫。」其事皆鄭注憑虛結構，而擒硃訓等於黃門獄，鍛煉偽成其款。居三四日，朝臣
 方悟其誣構。諫官崔玄亮等閣中極諫，叩頭出血，請出申錫獄付外勘鞫。鄭注輩恐其偽跡敗露，乃請行貶黜。制曰：「王者教先入愛，義不遺親。豈於同氣之中，可致異詞之間。如或慎修不至，詿誤有聞，構為厲階，犯我邦紀，未加殛竄，尚屈彞章。漳王湊手足之親，盤石是固，居崇寵秩，列在戚籓。頃多克順之心，亦有尚賢之志。而滿盈生患，敗覆是圖，奸兇會同，謀議聯及。污我皇化，彰於外朝，初駭予衷，再驚群聽。尚以未具獄詞，猶資審慎，建侯
 之命，姑務從寬。可降封巢縣公。」制下，上令中使齎巢縣官告，就十宅賜湊。言國法須此，爾宜寬勉。八年薨，贈封齊王。



 鄭注伏誅。帝思湊被陷而心傷之，開成三年正月制曰：



 褒善飾終，王者常典。況我友于之愛，手足之親，永言痛悼之懷，用錫元良之命。故齊王湊孕靈天宇，擢秀本枝，孝敬知於孩提，惠和洽於親愛。將固磐石，遂分茅社。學探蟻術之精，智有象舟之妙。好書樂善，造次不失其清規；置醴尊師，風雨不忘其至敬。方期臺耇，以保怡
 怡，天胡不仁，殲我同氣。念周宣好愛之分，長慟莫追；覽魏文榮樂之言，軫懷無已。由是稽諸前典，式殿追榮，特峻彞章，表恩泉壞。雖禮命之儀則爾，而天倫之恨何攄？遐想幽魂，宜膺寵數。可贈懷懿太子，有司擇日冊命。



 安王溶，穆宗第八子。母楊賢妃，長慶元年封。太和八年，授開府儀同三司、檢校吏部尚書。開成初，敕安王、潁王，並以百官例，逐月給料錢。武宗即位，李德裕秉政，或告文宗崩時，楊嗣復以與賢妃宗家，欲立安王為嗣，故王
 受禍，嗣復貶官。



 敬宗五子：悼懷太子普、梁王休復、襄王執中、紀王言揚、陳王成美。



 悼懷太子普，敬宗長子也。母曰郭妃。實歷元年，封晉王。太和二年薨，年五歲。上撫念之甚厚，冊贈悼懷太子。



 梁王休復。開成二年八月詔曰：「王者胙土畫疆，封建子弟，所以承衛帝室，蕃茂本枝，祖宗成式，朕曷敢廢？況天付正性，夙奉至訓，尊賢好善，體仁由禮，是可舉建侯之
 命，膺分社之榮。親親賢賢，於是乎在。敬宗皇帝第二子休復、第三子執中、第四子言揚、第六子成美，皆氣蘊中和，行推敬慎，游泳《墳》、《索》，佩服師言。宜開土宇之封，用申睦族之典。休復可封梁王，執中可封襄王，言揚可封紀王，成美可封陳王。宜令有司擇日備禮冊命。」



 襄王執中，與梁王同時受封。第三男採，樂平郡王。



 紀王，與襄王同時受封。



 陳王成美，與紀王言揚同時受封。開成四年十月，詔曰：「
 古先哲王之有天下也，何嘗不正國本而承天序，建儲貳而主重離？朕以寡昧，祗荷丕圖。虔恭寅畏，思固鴻業，慎擇全懿，曠於旬時。而卿士獻謀，龜筮告吉，以為少陽虛位，願舉盛儀。列聖垂休，俾合予志，選賢而立，式表無私。敬宗皇帝第六男陳王成美，天假忠孝，日新道德；溫文合雅，謙敬保和。裕端明之體度，尚《詩》、《書》之辭訓，言皆中禮，行不違仁。是可以訓考舊章，欽若成命，授之匕鬯，以奉粢盛。宜回硃邸之榮，俾踐青宮之重，可立為皇太
 子。宜令所司擇日備禮冊命。」自莊恪太子薨，將相大臣洎職言者，拜章面陳凡累月，上遂命立陳王。未行冊禮，復降仍舊，其年殂於籓邸。第十九男儼，宣城郡王。



 文宗二子：莊恪太子永、蔣王宗儉。



 莊恪太子永，文宗長子也。母曰王德妃。太和四年正月，封魯王。六年，上以王年幼，思得賢傅輔導之。時王傅和元亮，因待制召問。元亮出於卒吏，不知書，一不能對。後宰相延英奏事，上從容曰：「魯王質性可教，宜擇賢士大
 夫為官屬，不可復用和元亮之輩。」因以戶部侍郎庾敬休守本官，兼魯王傅；太常卿鄭肅守本官，兼王府長史；戶部郎中李踐方守本官，兼王府司馬。其年十月，降詔冊為皇太子。



 上自即位，承敬宗盤游荒怠之後，恭儉惕慎，以安天下。以晉王謹願，且欲建為儲貳。未幾，晉王薨，上哀悼甚，不復言東宮事久之。今有是命，中外慶悅。後以王起、陳夷行為侍讀。



 開成三年，上以皇太子宴游敗度，不可教導，將議廢黜。特開延英，召宰臣及兩省御史
 臺五品已上、南班四品已上官對。宰臣及眾官以為儲後年小，可俟改過，國本至重，願寬宥。御史中丞狄兼謨上前雪涕以諫，詞理懇切。翌日，翰林學士六人洎神策六軍軍使十六人又進表陳論，上意稍解。



 其日一更，太子歸少陽院，以中人張克己、柏常心充少陽院使；如京使王少華、判官袁載和及品官、白身、內園小兒、官人等數十人，連坐至死及剝色、流竄。尋詔侍讀竇宗直、周敬慎依前隔日入少陽院。



 其年薨，敕兵部尚書王起撰哀
 冊文曰：



 維大唐開成三年，歲次戊午，十月乙酉朔，十六日庚子，皇太子薨於少陽院。十七日辛丑，遷座於大吉殿。十一月乙卯朔，二十四日戊寅，命冊使太子太師兼右僕射、門下侍郎、國子祭酒、平章事鄭覃，副使中書侍郎、平章事楊嗣復，持節冊謚曰莊恪。十二月乙酉朔，十二日丙申，葬於驪山之北原莊恪陵，禮也。玉琯歲窮，金壺漏盡，祖奠告徹，哀笳將引。庭滅燎而月寒，路搖旍而風緊。皇帝念主鬯之缺位，悼佩觿之夭年。銅樓已閉，銀
 牒徒懸。方追思於對日，遽冥寞而賓天。典冊具舉，文物咸備。爰詔侍臣，顯揚上嗣，其詞曰：



 皇矣帝緒，肇基綿古；種德尊道，宗文祖武。上聖開成，天下和平；儲祉發祥，是生元良。覃訏之初，岐嶷用彰；蘊才游藝，玉裕金相。既免孩提，是加封殖；俾維城於東魯，錫介珪於上國。辭榮硃邸，正位青宮；尊師重傅，養德含聰。畏馳道而不絕，問寢門而益恭。招賢警戒，齒胄謙沖；冀日躋於三善，奉天慈於九重。漢莊好學，既顯於外；魏丕能文，方循於內。美不
 二於顏過，嘉得三於鯉退。焜耀甲觀，鏗鏘瑜珮。方積善於為山，何反真而游岱。嗚呼哀哉！



 憂兢損壽，沉痾始遘；群望並走，百靈宜祐。吳客之問徒為，越人之方靡救。占前星之掩曜，知東朝之降咎；天垂象而則然，人由己而何有？嗚呼哀哉！稅駕乘華兮即宮夜臺，鳳笙長絕兮蜃輅徐來。啟青宮而右出，歷玄灞而左回；度凋林兮魂斷，入曠野兮心摧。水助挽而幽咽，雲帶翣而徘徊；悲佳城之已掩，見新廟之方開。嗚呼哀哉！授經兮曷期，執紼兮
 增欷；九原作兮何嗟及，七日還兮安可希。有少海之波逝，無西園之蓋飛；商山之羽翼已散，望苑之賓客咸歸。瑟彼玉簡，閟於泉扉；用傳信於文字，願不昧於音徽。嗚呼哀哉！



 初，上以太子稍長，不循法度，暱近小人，欲加廢黜。迫於公卿之請，乃止。太子終不悛改，至是暴薨。時傳云：太子德妃之出也，晚年寵衰。賢妃楊氏，恩渥方深。懼太子他日不利於己，故日加誣譖，太子終不能自辨明也。太子既薨，上意追悔。四年，因會寧殿宴。小兒緣橦，有
 一夫在下，憂其墮地，有若狂者。止問之，乃其父也。上因感泣，謂左右曰：「朕富有天下，不能全一子。」遂召樂官劉楚材、宮人張十十等責之，曰：「陷吾太子，皆爾曹也。今已有太子，更欲踵前耶？」立命殺之。



 蔣王宗儉，文宗第二子，開成二年封。



 武宗五子：杞王峻，開成五年封；益王峴、兗王岐、德王嶧、昌王嵯，皆會昌二年封。



 宣宗十一子：懿宗皇帝，餘並封王。



 靖懷太子漢，會昌六年封雍王，大中六年薨，冊贈靖懷太子。



 雅王涇，宣宗第二子。大中元年封。



 衛王灌，大中十一年封，十四年薨。



 夔王滋，宣宗第三子也。會昌六年封，咸通四年薨。



 慶王沂，第四子也。會昌六年封，大中四十年薨。



 濮王澤，第五子也。大中二年封。



 鄂王潤，第六子也。大中五年封，乾符三年薨。



 懷王洽，第七子也。大中八年封。



 昭王汭，第八子也。大中八年封，乾符三年薨。



 康王汶，大中八年封。



 廣王澭，大中十一年封。



 懿宗八子：僖宗皇帝、昭宗皇帝，餘並封王。



 魏王佾，咸通三年封。



 涼王健，咸通三年封，乾符六年薨。



 蜀王佶，咸通三年封。



 咸王侃，咸通六年封郢王，十年改封今王。



 吉王保，咸通十三年封，文德元年八月九日授開府儀同三司、檢校太傅，仍加食邑三百戶。



 睦王倚，咸通十三年封。



 僖宗二子：



 建王震，中和元年九月十六日封。



 益王升，光啟三年十一月十四日封。



 昭宗十子：哀帝，餘並封王。



 德王裕，昭宗長子也。大順二年六月二十八日封，乾寧
 四年二月十四日冊為皇太子。時駕在華州，韓建畏諸王主兵，誘防城卒張行思、花重武相次告通王以下欲殺建。建他日又造訛言云：諸王欲劫遷車駕，別幸籓鎮。諸王懼，詣建自陳。建乃延入臥內，密遣人奏云：「今日睦王、濟王、韶王、通王、彭王、韓王、儀王、陳王等八人到臣理所，不測事由。臣竊量事體，不合與諸王相見，兼恐久在臣所，於事非宜。忽然及門，意不可測。」又上疏抗請歸十六宅。如是者數四，帝不允。建懼為諸王所圖，乃以精甲
 數千圍行宮，請誅定州護駕軍都將李筠。帝懼甚，詔斬筠於大雲橋。其三都軍士，尋放還本道。殿後都，亦與三都元繞行宮扈蹕。至昌，並急詔散之。罷諸王兵柄。建慮上不悅，乃上表請立德王為皇太子。其年八月，嗣延王戒丕自太原還，詔與通王已下八王並賜死於石堤穀。



 光化末，樞密使劉季述、王仲先等幽昭宗於東門，冊裕為帝。及天復初誅季述、仲先，與寺人藏於右軍。群臣請殺之，昭宗曰：「太子沖幼，為賊輩所立。」依舊令歸少陽院。
 及硃全忠自鳳翔迎駕還京，以德王眉目疏秀，春秋漸盛，常惡之。謂崔胤曰：「德王曾竊居寶位，天下知之。大義滅親，何得久留？是教後代以不孝也。請公密啟。」胤然之，昭宗不納。他日言於全忠，全忠曰：「此國家大事，臣安敢竊議？乃崔胤賣臣也。」尋以哀帝為天下兵馬元帥。



 後昭宗至洛下，一日幸福先寺，謂樞密使蔣玄暉曰：「德王，朕之愛子，全忠何故須令廢之，又欲殺之？」言訖淚下，因嚙其中指血流。玄暉具報全忠，由是轉恚。昭宗遇弒之日，
 蔣玄暉於西內置社筵；酒酣，德王已下六王皆為玄暉所殺，投尸九曲池。



 棣王祤。乾寧元年十月八日封。



 虔王禊、沂王禋、遂王禕，並與棣王同時封冊。



 景王秘，乾寧四年十月二十二日封。



 祁王祺與景王同時封冊。



 雅王禛、瓊王祥，並光化元年十一月九日封。



 嗣襄王襜，性柔善，無他能。光啟二年春，車駕在寶雞，西軍
 逼請幸岐隴；帝以數十騎自大散關幸興元。時襜有疾，不能從，因為硃玫所挾至鳳翔。有臺省官從行未及者僅百人。四月，玫乃與宰相蕭遘、裴澈率群僚冊襜為監國。襜以鄭昌圖判度支，而鹽鐵、戶部各置副使，三司之事，一以委焉，目曰「廢置相公」。五月，襜遣偽戶部侍郎柳陟等十餘人，分諭關東、河北諸道，納偽命者甚眾。十月，硃玫率蕭遘等冊襜為帝，改元曰永貞，遙尊僖宗為太上元皇聖帝。



 初，河中王重榮表率東諸侯進貢，唯蔡賊
 與太原不順。秦宗權自僭號，太原不協於硃玫故也。及王行瑜殺硃玫，襜奔至渭上，王重榮使人迎之，襜與偽百官泣別，謂曰：「朕見重榮，當令與卿等各備所服以接卿。」殺硃玫之翌日，襜為鄜州亂軍所殺，行瑜遂函首送行在。襜四月監國，至十二月死，凡在偽位九月矣。



 硃玫者，邠州人也。少從邊，以功歷郡守。乾符末，領邠寧節制。中和中，收復京師，與太原李克用、東方達同制加使相。光啟元年冬，受詔招討河中，軍敗。以軍容使田令
 孜失策，時諸軍皆怒，乃徇人情，表請誅令孜。令孜與楊復恭挾帝西幸，玫又失策。乃虜嗣襄王襜，與蕭遘等同立為帝，大行封拜，以啖諸侯；而天下之人，歸者十五六焉。與李昌符始謀冊立，及後，玫自稱大丞相，吐握在己。昌符怒之。乃以表送款行在，復密結樞密使楊復恭，人心乃離。



 時行在出令，有能斬硃玫首者，則授以邠帥。賊將王行瑜以大唐峰不利，退保鳳州。終慮得罪，與腹心密謀，徑入京師。時玫有第在和善里，行瑜率兵仗入見。
 玫猶責以擅還，行瑜曰：「我要代爾領邠州節制，何復多言？」遂斬之。



 王行瑜者，邠州人也。少隸本軍，事硃玫為偏將，平巢寇有功。光啟二年，玫冊嗣襄王襜為偽帝，授天平軍節度使。領兵守大散關，攻大唐峰，為李鋌所敗，乃送款行在。以部下反攻硃玫於闕下，斬之，因授邠州節度使。後平楊守亮於山南，以功累加至中書令。景福中，逼朝廷加尚書令。宰臣韋昭度密奏不可。會韓建、李茂貞稱兵入
 覲，欲行廢立。不果，乃請殺昭度與李磎。是歲，又遣弟行約攻河中；河中引太原軍至，由是大敗。行約、行實劫駕不獲，遂歸邠州。行瑜率兵屯梨園，王師圍急。行實、行約先敗，次保龍泉。行瑜又遁至邠州，不能守。乾寧二年十一月，挈族至慶州，為部下所殺。



 史臣曰：自天寶已降，內官握禁旋，中闈纂繼，皆出其心。故手才攬於萬機，目己睨於六宅；防閑禁錮，不近人情。文守好古睦親，至敦友悌。悔前非於齊湊，褒以儲闈；付
 後事於陳王，歸其胄席。或降輿硃邸，對食瓊筵，怡怡申肺腑之情，穆穆盡棣華之義；近朝盛美，可洽風謠。昭肅惑讒，毒流安邸。雖覽大臣之議，欲使磐維；竟無出閣之儀，終身幽枉。《穀風》之怨，可為傷心。大中、咸通已來，寶圖世及。犬牙麟趾，雖不迨於姬周；平什布謠，未甚悲於宗籍。於姬不足，比魏有餘。



 贊曰：周封子弟，運祚綿長。管、蔡剿絕，魯、魏克昌。誅叛賞順，王者大綱。法不私親，棣萼其芳。



\end{pinyinscope}