\article{卷九十六}

\begin{pinyinscope}

 ○魏元忠韋安石子陟斌斌子況從父兄子抗從祖兄子巨源趙
 彥昭附
 蕭至
 忠宗楚客紀處訥附



 魏元忠，宋州宋城人也。本名真宰，以避則天母號改焉。初，為太學生，志氣倜儻，不以舉薦為意，累年不調。時有
 左史盩厔人江融撰《九州設險圖》，備載古今用兵成敗之事，元忠就傳其術。儀鳳中，吐蕃頻犯塞，元忠赴洛陽上封事，言命將用兵之工拙，曰：



 臣聞理天下之柄，二事焉，文與武也。然則文武之道，雖有二門，至於制勝禦人，其歸一揆。方今王略遐宣，皇威遠振，建禮樂而陶士庶，訓軍旅而懾生靈。然論武者以弓馬為先，而不稽之以權略；談文者以篇章為首，而不問之以經綸。而奔競相因，遂成浮俗。臣嘗讀魏、晉史，每鄙何晏、王衍終日談空。
 近觀齊、梁書，才士亦復不少，並何益於理亂哉？從此而言，則陸士衡著《辨亡論》，而不救河橋之敗，養由基射能穿札，而不止鄢陵之奔，斷可知矣。昔趙岐撰御寇之論，山濤陳用兵之本，皆坐運帷幄，暗合孫、吳。宣尼稱「有德者必有言，仁者必有勇」，則何平叔、王夷甫豈得同日而言載！



 臣聞才生於代，代實須才，何代而不生才，何才而不生代。故物有不求，未有無物之歲；士有不用，未有無士之時。夫有志之士，在富貴之與貧賤，皆思立於功名，
 冀傳芳於竹帛。故班超投筆而嘆，祖逖擊楫而誓，此皆有其才而申其用矣。且知己難逢，英哲罕遇，士之懷琬琰以就埃塵，抱棟梁而困溝壑者，則悠悠之流，直睹此士之貧賤，安知此士之方略哉。故漢拜韓信，舉軍驚笑；蜀用魏延，群臣觖望。嗟乎，富貴者易為善，貧賤者難為功，至於此也！



 亦有位處立功之際，而不展其志略，身為時主所知，竟不能盡其才用，則貧賤之士焉足道哉！漢文帝時，魏尚、李廣並身任邊將，位為郡守。文帝不知魏
 尚之賢而囚之，不知李廣之才而不能用之。常嘆李廣恨生不逢時，令當高祖日，萬戶侯豈足道哉。夫以李廣才氣，天下無雙，匈奴畏之，號為「飛將」，爾時胡騎憑凌，足伸其用。文帝不能大任，反嘆其生不逢時。近不知魏尚、李廣之賢，而乃遠想廉頗、李牧。故馮唐曰，雖有頗、牧而不能用，近之矣。從此言之，疏斥賈誼，復何怪哉。此則身為時主所知，竟不能盡其才用。晉羊祜獻計平吳，賈充、荀勖沮其策，祜嘆曰：「天下不如意恆十居七八。」緣荀、賈
 不同，竟不大舉。此則位處立功之際，而不得展其志略。而布衣韋帶之人，懷一奇，抱一策，上書闕下，朝進而望夕召，何可得哉。



 臣請歷訪內外文武職事五品已上，得不有智計如羊祜、武藝如李廣，在用與不用之間，不得騁其才略。伏願降寬大之詔，使各言其志。無令汲黯直氣，臥死於淮陽。仲舒大才，位屈於諸候相。



 又曰：



 臣聞帝王之道，務崇經略。經略之術，必仗英奇。自國家良將，可得言矣。李靖破突厥，侯君集滅高昌，蘇定方開西域，李
 勣平遼東，雖奉國威靈，亦其才力所致。古語有之，「人無常俗，政有理亂，兵無強弱，將有能否」。由此觀之，安邊境，立功名，在於良將也。故趙充國征先零，馮子明討南羌，皆計不空施，機不虛發，則良將立功之驗也。然兵革之用，王者大事，存亡所系。若任得其才，則摧兇而扼暴。茍非其任，則敗國而殄人。北齊段孝玄云：「持大兵者，如擎盤水。傾在俯仰間，一致蹉跌，求止豈得哉！」從此而言，周亞夫堅壁以挫吳、楚，司馬懿閉營而困葛亮，俱為上策。
 此皆不戰而卻敵，全軍以制勝。是知大將臨戎，以智為本。漢高之英雄大度，尚曰「吾寧鬥智」；魏武之綱神冠絕，猶依法孫、吳。假有項籍之氣，袁紹之基，而皆泯智任情，終以破滅，何況復出其下哉！



 且上智下愚，明暗異等，多算少謀，眾寡殊科。故魏用柏直以拒漢，韓信輕為豎子；燕任慕容評以抗秦，王猛謂之奴才。即柏直、慕容評智勇俱亡者也。夫中材之人，素無智略，一旦居元帥之任，而意氣軒昂，自謂當其鋒者無不摧碎，豈知戎昭果毅、
 敦《詩》說《禮》之事乎！故李信求以二十萬眾獨舉鄢郢，其後果辱秦軍；樊噲願得十萬眾橫行匈奴，登時見折季布，皆其事也。



 當今朝廷用人，類取將門子弟，亦有死事之家而蒙抽擢者。此等本非幹略見知，雖竭力盡誠，亦不免於傾敗，若之何使當閫外之任哉？後漢馬賢討西羌，皇甫規陳其必敗；宋文帝使王玄謨收復河南，沈慶之懸知不克。謝玄以書生之姿，拒苻堅天下之眾，郗超明其必勝；桓溫提數萬之兵，萬里而襲成都，劉真長期
 於決取。雖時有今古，人事皆可推之，取驗大體，觀其銳志與識略耳。明者隋分而察，成敗之形，昭然自露。京房有言，「後之視今，亦猶今之視古。」則昔賢之與今哲，意況何殊。當事機之際也。皆隨時而立功，豈復取賢於往代，待才於未來也？即論知與不知，用與不用。夫建功者，言其所濟，不言所起；言其所能，不言所藉。若陳湯、呂蒙、馬隆、孟觀，並出自貧賤，勛濟甚高，未聞其家代為將帥。董仲舒曰：「為政之用，譬之琴瑟，不調甚者，必解弦而更張
 之，乃可鼓也。」故陰陽不和，擢士為相；蠻夷不龔，拔卒為將，即更張之義也。以四海之廣，億兆之眾，其中豈無卓越奇絕之士？臣恐未之思也，夫何遠之有。



 又曰：



 臣聞賞者禮之基，罰者刑之本。故禮崇謀夫竭其能，賞厚義士輕其死，刑正君子勖其心，罰重小人懲其過。然則賞罰者，軍國之綱紀，政教之藥石。綱紀舉而眾務自理，藥石行而文武用命。彼吐蕃蟻結蜂聚，本非勍敵，薛仁貴、郭待封受閫外之寄，奉命專征，不能激勵熊羆，乘機掃撲。
 敗軍之後，又不能轉禍為福，因事立功，遂乃棄甲喪師，脫身而走。幸逢寬政，罪止削除，國家綱漏吞舟，何以過此。天皇遲念舊恩，收其後效，當今朝廷所少，豈此一二人乎？且賞不勸謂之止善，罰不懲謂之縱惡。仁貴自宣力海東，功無尺寸，坐玩金帛，瀆貨無厭，今又不誅，縱惡更甚。臣以疏賤，乾非其事，豈欲間天皇之君臣，生厚薄於仁貴？直以刑賞一虧，百年不復，區區所懷，實在於此。



 古人云：「國無賞罰，雖堯、舜不能為化。」今罰不能行，賞亦
 難信，故人間議者皆言，「近日征行，虛有賞格而無其事。」良由中才之人不識大體，恐賞賜勛庸，傾竭倉庫，留意錐刀，將此益國。徇目前之近利，忘經久之遠圖，所謂錯之毫厘，失之千里者也。且黔首雖微，不可欺以得志，瞻望恩澤，必因事而生心。既有所因，須應之以實，豈得懸不信之令，設虛賞之科？比者師出無功，未必不由於此。文子曰：「同言而信，信在言前；同令而行，誠在令外。」故商君移木以表信，曹公割發以明法，豈禮也哉，有由然也。
 自蘇定方定遼東，李勣破平壤，賞絕不行，勛仍淹滯，數年紛紜，真偽相雜，縱加沙汰，未至澄清。臣以吏不奉法，慢自京師，偽勛所由，主司之過。其則不遠，近在尚書省中，不聞斬一臺郎，戮一令史，使天下知聞，天皇何能照遠而不照近哉！神州化首，萬國共尊，文昌政本，四方是則，軌物宣風，理亂攸在。臣是以披露不已，冒死盡言。



 且明鏡所以照形，往事所以知今，臣識不稽古，請以近事言之。貞觀年中，萬年縣尉司馬玄景舞文飾智，以邀乾
 沒，太宗審其奸詐，棄之都市。及征高麗也，總管張君乂擊賊不進，斬之旗下。臣以偽勛之罪，多於玄景；仁貴等敗，重於君乂。向使早誅薛仁貴、郭待封，則自餘諸將，豈敢失利於後哉？韓子云：「慈父多敗子，嚴家無格虜。」此言雖小，可以喻大。公孫弘有言：「人主病不廣大，人臣病不節儉。」臣恐天皇病之於不廣大，過在於慈父，斯亦日月之一蝕也。又今之將吏，率多貪暴，所務唯狗馬，所求唯財物，無趙奢、吳起散金養士之風，縱使行軍，悉是此屬。
 臣恐吐蕃之平，未可旦夕望也。



 帝甚嘆異之，授秘書省正字，令直中書省，仗內供奉。尋除監察御史。



 文明年，遷殿中侍御史。其年，徐敬業據揚州作亂，左玉鈐衛大將軍李孝逸督軍討之，則天詔元忠監其軍事。孝逸至臨淮，而偏將雷仁智為敬業先鋒所敗，敬業又攻陷潤州，回兵以拒孝逸。孝逸懼其鋒，按甲不敢進。元忠謂孝逸曰：「朝廷以公王室懿親，故委以閫外之事，天下安危，實資一決。且海內承平日久，忽聞狂狡，莫不注心傾耳，以
 俟其誅。今大軍留而不進，則解遠近之望，萬一朝廷更命他將代公，其將何辭以逃逗撓之罪？幸速進兵以立大效，不然，則禍難至矣。」孝逸然其言，乃部勒士卒以圖進討。



 時敬業屯於下阿溪，敬業弟敬猷率偏師以逼淮陰。元忠請先擊敬猷，諸將咸曰：「不如先攻敬業，敬業敗，則敬猷不戰而擒矣。若擊敬猷，則敬業引兵救之，是腹背受敵也。」元忠曰：「不然，賊之勁兵精卒，盡在下阿，蟻聚而來，利在一決，萬一失捷，則大事云矣。敬猷本出博徒，
 不習戰鬥，其眾寡弱，人情易搖，大軍臨之，其勢必克。既克敬猷，我之乘勝而進。彼若引救淮陰，計程則不及，又恐我之進掩江都，必邀我於中路。彼則勞倦，我則以逸待之，破之必矣。譬之逐獸，弱者先擒，豈可舍必擒之弱獸，趨難敵之強兵？恐未可也。」孝逸從之，乃引兵擊敬猷，一戰而破之，敬猷脫身而遁。孝逸乃進軍，與敬業隔溪相拒。前軍總管蘇孝祥為賊所破，孝逸又懼，欲引退。初，敬業至下阿，有流星墜其宮，及是，有群烏飛噪於陣
 上，元忠曰：「驗此，即賊敗之兆也。風順荻乾，火攻之利。」固請決戰，乃平敬業。元忠以功擢司刑正，稍遷洛陽令。



 尋陷周興獄，詣市將刑，則天以元忠有討平敬業功，特免死配流貴州。時承敕者將至市，先令傳呼，監刑者遽釋元忠令起，元忠曰：「未知敕虛實，豈可造次。」徐待宣敕，然始起謝，觀者咸嘆其臨刑而神色不撓。聖歷元年，召授侍御史，擢拜御史中丞。又為來俊臣、侯思止所陷，再被流於嶺表。復還，授御史中丞。元忠前後三被流，於時人多
 稱其無罪。則天嘗謂曰：「卿累負謗鑠，何也？」對曰：「臣猶鹿也，羅織之徒，有如獵者，茍須臣肉作羹耳。此輩殺臣以求達，臣復何辜。」



 聖歷二年，擢拜鳳閣侍郎、同鳳閣鸞臺平章事，檢校並州長史。未幾，加銀青光祿大夫，遷左肅政臺御史大夫，兼檢校洛州長史。政號清嚴。長安中，相王為並州元帥，元忠為副。時奉宸令張易之嘗縱其家奴凌暴百姓，元忠笞殺之，權豪莫不敬憚。時突厥與吐蕃數犯塞，元忠皆為大總管拒之。元忠在軍，唯持重自
 守，竟無所克獲，然亦未嘗敗失。



 中宗在春宮時，元忠檢校太子左庶子。時張易之、昌宗權寵日盛，傾朝附之。元忠嘗奏則天曰：「臣承先帝顧眄，受陛下厚恩，不徇忠死節，使小人得在君側，臣之罪也。」則天不悅。易之、昌宗由是含怒。因則天不豫，乃譖元忠與司禮丞高戩潛謀曰：「主上老矣，吾屬當挾太子而令天下。」則天惑其言，乃下元忠詔獄，召太子、相王及諸宰相，令昌宗與元忠等殿前參對，反復不決。昌宗又引鳳閣舍人張說令執證元
 忠。說初偽許之，及則天召說驗問，說確稱元忠實無此語。則天乃悟元忠被誣，然以昌宗之故，特貶授端州高要尉。



 中宗即位，其日驛召元忠，授衛尉卿、同中書門下三品。旬日，又遷兵部尚書，知政事如故。尋進拜侍中，兼檢校兵部尚書。時則天崩，中宗居諒暗，多不視事，軍國大政，獨委元忠者數日。未幾，遷中書令，加授光祿大夫，累封齊國公，監修國史。神龍二年，元忠與武三思、祝欽明、徐彥伯、柳沖、韋承慶、崔融、岑羲、徐堅等撰《則天皇後
 實錄》二十卷。編次文集一百二十卷奏之。中宗稱善，賜元忠物千段，仍封其子衛王府諮議參軍升為任城縣男。時元忠特承寵榮，當朝用事。初元忠作相於則天朝，議者以為公清。至是再居政事，天下莫不延首傾屬，冀有所弘益。元忠乃親附權豪，抑棄寒俊，竟不能賞善罰惡，勉修時政，議者以此少之。四年秋，代唐璟為尚書右僕射，兼中書令，仍知兵部尚書事，監修國史。未幾，元忠請歸鄉拜掃，特賜錦袍一領、銀千兩，並給千騎四人，充
 其左右，手敕曰：「衣錦晝游，在乎茲日；散金敷惠，諒屬斯辰。」元忠至鄉里，竟自藏其銀，無所賑施。及還，帝又幸白馬寺以迎勞之，其恩遇如此。



 是時，安樂公主嘗私請廢節愍太子，立己為皇太女。中宗以問元忠，元忠固稱不可，乃止。尋遷左僕射，餘並如故。元忠又嫉武三思專權用事，心常憤嘆，思欲誅之。三年秋，節愍太子起兵誅三思，元忠及左羽林大將軍李多祚等皆潛預其事。太子既斬三思，又率兵詣闕，將請廢韋後為庶人，遇元忠子
 太僕少卿升於永守門，協令從己。太子兵至玄武樓下，多祚等猶豫不戰，元忠又持兩端，由是不克，升為亂兵所殺。中宗以元忠有平寇之功，又素為高宗、天后所禮遇，竟不以升為累，委任如初。



 是時，三思之黨兵部尚書宗楚客與侍中紀處訥等又執證元忠及升，雲素與節愍太子同謀構逆，請夷其三族，中宗不許。元忠懼不自安，上表固請致仕。手制聽解左僕射，以特進、齊國公致仕於家，仍朝朔望。楚客等又引右衛郎將姚庭筠為御
 史中丞，令劾奏元忠，由是貶渠州員外司馬。侍中楊再思、中書令李嶠皆依楚客之旨，以致元忠之罪，唯中書侍郎蕭至忠正議云當從寬宥。楚客大怒，又遣給事中冉祖雍與楊再思奏言：「元忠既緣犯逆，不合更授內地官。」遂左遷思州務川尉。頃之，楚客又令御史袁守一奏言：「則天昔在三陽宮不豫，內史狄仁傑奏請陛下監國，元忠密進狀云不可。據此，則知元忠懷逆日久，伏請加以嚴誅。」中宗謂楊再思等曰：「以朕思之，此是守一大錯。
 人臣事主，必在一心，豈有主上少有不安，即請太子知事？乃是狄仁傑樹私惠，未見元忠有失。守一假借前事羅織元忠，豈是道理。」楚客等遂止。元忠行至涪陵而卒，年七十餘。景龍四年，追贈尚書左僕射、齊國公、本州刺史，仍令所司給靈輿送至鄉里。睿宗即位，制令陪葬定陵。景雲三年，又降制曰：「故左僕射、齊國公魏元忠，代協人望，時稱國良。歷事三朝，俱展誠效。晚年遷謫，頗非其罪。宜特還其子著作郎晃實封一百戶。」開元六年，謚曰
 貞。二子升、晃。



 韋安石，京兆萬年人，周大司空、鄖國公孝寬曾孫也。祖津，大業末為民部侍郎。煬帝之幸江都，敕津與段達、元文都等於洛陽留守，仍檢校民部尚書事。李密逼東都，津拒戰於上東門外。兵敗，為密所囚，及王世充殺文都等，津獨免其難。密敗，歸東都，世充僭號，深被委遇。及洛陽平，高祖與津有舊，徵授諫議大夫，檢校黃門侍郎。出為陵州刺史，卒。父琬，成州刺史。叔琨，戶部侍郎。琨弟璲，
 倉部員外。



 安石應明經舉，累授乾封尉，蘇良嗣甚禮之。永昌元年，三遷雍州司兵，良嗣時為文昌左相，謂安石曰：「大材須大用，何為徒勞於州縣也。」特薦於則天，擢拜膳部員外郎、永昌令、並州司馬。則天手制勞之曰：「聞卿在彼，庶事存心，善政表於能官，仁明彰於鎮撫。如此稱職，深慰朕懷。」俄拜並州刺史，又歷德、鄭二州刺史。安石性持重，少言笑，為政清嚴，所在人吏咸畏憚之。久視年，遷文昌右丞，尋拜鸞臺侍郎、同鳳閣鸞臺平章事，兼
 太子左庶子。長安三年，為神都留守，兼判天官、秋官二尚書事。後與崔神慶等同為侍讀，尋知納言事。是歲，又加檢校中臺左丞，兼太子左庶子、鳳閣鸞臺三品如故。



 時張易之兄弟及武三思皆恃寵用權，安石數折辱之，甚為易之等所忌。嘗於內殿賜宴，易之引蜀商宋霸子等數人於前博戲。安石疏奏曰：「蜀商等賤類，不合預登此筵。」因顧左右令逐出之，座者皆為失色。則天以安石辭直，深慰勉之。時鳳閣侍郎陸元方在座，退而告人曰：「此
 真宰相，非吾等所及也。」則天嘗幸興泰宮，欲就捷路，安石奏曰：「千金之子，且有垂堂之誡，萬乘之尊，不宜輕乘危險。此路板築初成，無自然之固，鑾駕經之，臣等敢不請罪。」則天登時為之回輦。安石俄又舉奏易之等罪狀，初有敕付安石及夏官尚書唐休璟推問，未竟而事變。四年，出為揚州大都督府長史。



 神龍初，徵拜刑部尚書。是歲，又遷吏部尚書，復知政事。俄代張柬之為中書令，封鄖國公，以嘗為宮僚，賜實封三百戶，又兼相王府長
 史。俄轉戶部尚書，復為侍中，監修國史。中宗與庶人嘗因正月十五日夜幸其第，賜賚不可勝數。又中宗嘗幸安樂公主城西池館，公主具舟楫，請御樓船，安石諫曰：「御輕舟，乘不測，臣恐非帝王之事。」乃止。



 睿宗踐祚，拜太子少保，改封郇國公。俄又歷侍中、中書令。景雲二年，加開府儀同三司。時太平公主與竇懷貞等潛有異圖，將引安石預其事，公主屢使子婿唐晙邀安石至宅，安石竟拒而不往。睿宗嘗密召安石，謂曰：「聞朝廷傾心東宮，
 卿何不察也？」安石對曰：「陛下何得亡國之言，此必太平之計。太子有大功於社稷，仁明孝友，天下所稱，願陛下無信讒言以致惑也。」睿宗矍然曰：「朕知之矣，卿勿言也。」太平於簾中竊聽之，乃構飛語，欲令鞫之，賴郭元振保護獲免。俄而遷尚書左僕射，兼太子賓客，依舊同中書門下三品，雖假以崇寵，實去其權。其冬，罷知政事，拜特進，充東都留守。太常主簿李元澄，即安石之子婿，其妻病死，安石夫人薛氏疑元澄先所幸婢厭殺之。其婢久
 已轉嫁，薛氏使人捕而捶之致死。由是為御史中丞楊茂謙所劾，出為蒲州刺史。無幾，轉青州刺史。



 安石初在蒲州時，太常卿姜皎有所請托，安石拒之，皎大怒。開元二年，皎弟晦為御史中丞，以安石等作相時，同受中宗遺制，宗楚客、韋溫削除相王輔政之辭，安石不能正其事，令侍御史洪子輿舉劾之。子輿以事經赦令，固稱不可。監察御史郭震希皎等意，越次奏之，於是下詔曰：「青州刺史韋安石、太子賓客韋嗣立、刑部尚書趙彥昭等，
 往在先朝，曲蒙厚賞，因緣幸會，久在廟堂，朋黨比周，聞於行路。景龍之末，長蛇縱禍，倉卒之間，人神憤怨，未聞舍生取義，直道昌言，遂削太上皇輔政之辭，用韋氏臨朝之策。比常隱忍，復以崇班，將期愧畏，稍懲前惡，而尚款回邪，茍安榮寵。宜從謫官之典，以勵事君之節。安石可沔州別駕，嗣立可岳州別駕，彥昭可袁州別駕，並員外置。」安石既至沔州，晦又奏云：「安石嘗檢校定陵造作，隱官物入己。」敕符下州征贓。安石嘆曰：「此祇應須我死
 耳！」憤激而卒，年六十四。開元十七年，贈蒲州刺史。天寶初，以子貴，追贈開府儀同三司、尚書左僕射、郇國公，謚曰文貞。二子陟、斌，並早知名。



 陟字殷卿，代為關中著姓，人物衣冠，弈世榮盛。安石晚有子，及為並州司馬，始生陟及斌，俱少聰敏，頗異常童。陟自幼風標整峻，獨立不群，安石尤愛之。神龍二年，安石為中書令，陟始十歲，拜溫王府東閣祭酒，加朝散大夫，累遷秘書太堂丞，有文彩，善隸書，辭人、秀士已游其門矣。開元初，丁父憂，居喪
 過禮。自此杜門不出八年，與弟斌相勸勵，探討典墳，不舍晝夜，文華當代，俱有盛名。於時才名之士王維、崔顥、盧象等，常與陟唱和游處。廣平宋公見陟嘆曰：「盛德遺範，盡在是矣。」歷洛陽令，轉吏部郎中。張九齡一代辭宗，為中書令，引陟為中書舍人，與孫逖、梁涉對掌文誥，時人以為美談。



 後為禮部侍郎。陟好接後輩，尤鑒於文，雖辭人後生，靡不諳練。曩者主司取與，皆以一場之善，登其科目，不盡其才。陟先責舊，仍令舉人自通所工詩筆，
 先試一日，知其所長，然後依常式考核，片善無遺，美聲盈路。後為吏部侍郎，常病選人冒名接腳，闕員既少，取士良難，正調者被擠，偽集者冒進。陟剛腸嫉惡，風彩嚴正，選人疑其有瑕，案聲盤詰，無不首伏。每歲皆贖得數百員闕，以待淹滯，常謂所親曰：「使陟知銓衡一二年，則無人可選矣。」



 陟門地豪華，早踐清列，侍兒閹閽，列侍左右者十數，衣書藥食，咸有典掌，而輿馬僮奴，勢侔於王家主第。自以才地人物，坐取三公，頗以簡貴自處，善誘
 納後進，其同列朝要，視之蔑如也。如道義相知，靡隔貴賤，而布衣韋帶之士，恆虛席倒屣以迎之，時人以此稱重。



 李林甫忌之，出為襄陽太守，兼本道採訪使，又改陳留採訪使，復加銀青光祿大夫。天寶中襲封郇國公，以親累貶鐘離太守，重貶義陽太守。尋移河東太守，充本道採訪使。



 十二年入考，在華清宮。右相楊國忠惡其才望，恐踐臺衡，乃引河東人吳象之謂曰：「子能使人告陟乎？吾以子為御史。」象之曰：「能。」乃告陟與御史中丞吉溫
 結托，欲謀陷朝廷，又誘陟侄韋元志證之。陟坐貶為桂州桂嶺尉，未之任，再貶昭州平樂尉。



 會祿山反，陷洛陽，陟愛弟斌為賊所得。國忠欲構陟與賊通應，潛令吏卒伺其所居，欲協之令陟憂死。其士豪人勸陟曰：「昔張燕公竄逐，藏於陳氏，以免危亡。詔命儻來，誰敢申覆？未若輕舟千里，且泛溪洞，候事清徐出，豈不美也！」陟慨然應之曰：「我積信於國朝，非一代也。況素所秉心，無負神理，命之合爾，其敢逃刑？燕公之謀，誠愧厚意，不能從也。」因
 謝遣之，乃堅臥不動。



 經歲餘，潼關失守，肅宗即位於靈武，起為吳郡太守，兼江南東道採訪使。未到郡，肅宗使中官賈游嚴手詔追之。未至鳳翔，會江東永王擅起兵，令陟招諭，除御史大夫，兼江東節度使。陟以季廣琛從永王下江，非其本意，懼罪出奔，未有所適，乃有表請拜廣琛為丹陽太守、兼御史中丞、緣江防禦使，以安反側。因與淮南節度使高適、淮西節度使來瑱等同至安州。陟謂適、瑱曰：「今中原未復，江淮動搖，人心安危，實在茲
 日。若不齊盟質信，以示四方，令知三帥協心，萬里同力，則難以集事矣。」陟推瑱為地主，乃為載書，登壇誓眾曰：「淮西節度使、兼御史大夫瑱，江東節度使、御史大夫陟，淮南節度使、御史大夫適等，銜國威命，各鎮方隅，糾合三垂，翦除兇慝，好惡同之，無有異志。有渝此盟，墜命亡族。皇天後士，祖宗神明，實鑒斯言。」陟等辭旨慷慨，血淚俱下，三軍感激，莫不隕泣。其後江表樹碑以紀忠烈。



 無何，有詔令陟赴行在。陟以廣琛雖承恩命，猶且遲回，恐
 後變生，禍貽於陟，欲往招慰，然後赴征，乃發使上表，懇言其急。陟馳至歷陽，見廣琛，且宣恩旨，勞徠行賞，陟自以私馬數匹賜之，安其疑懼。即日便赴行在，謁見肅宗，肅宗深器之，拜御史大夫。拾遺杜甫上表論房琯有大臣度，真宰相器，聖朝不容，辭旨迂誕，肅宗令崔光遠與陟及憲部尚書顏真卿同訊之。陟因入奏曰：「杜甫所論房琯事，雖被貶黜，不失諫臣大體。」上由此疏之。時朝臣立班多不整肅，至有班頭相吊哭者，乃罷陟御史大夫，
 顏真卿代，授吏部尚書。自後任事寵臣，皆後來初用，望風畏忌，道竟不行。因宗人伐墓柏，坐不能禁，出為絳州刺史。乾元二年，入為太常卿。呂諲再入相，薦為禮部尚書、東京留守，判尚書省事，兼東京畿觀察處置等使。逆賊史思明寇逼河洛，副元帥李光弼議守河陽，令陟率東京官屬入關回避，乃令兵守陜州。有詔遷吏部尚書，留守如故，令止於永樂，不許至京，候光弼收復河洛，令陟依前居守。



 陟早有臺輔之望，間被李林甫、楊國忠所
 擠。及中原兵起，天下事殷，陟常自謂負經緯之器，遭後生騰謗，明主見疑，常鬱鬱不得志，乃嘆曰：「吾道窮於此乎，有志不伸，得非天命乎！」因遘疾，上元元年八月，卒於虢州，時年六十五，贈荊州大都督。永泰元年，詔曰：「竭忠之臣，歿不廢命，奉上之節，行固無私，言念飾終，抑惟恆典。故金紫光祿大夫、吏部尚書、兼御史大夫、充東京留守、兼判留司尚書省事、東京畿觀察處置使、上柱國、郇國公韋陟，敦敏直方，端嚴峻整，弘敷典禮，表正人倫，學
 冠通儒，文含大雅。頃者詢謨舊德，保厘成周，眷彼郊圻，資其慎固。而兇胡殘醜，密邇河洛，命居陜、虢，時俟翦除。才加喉舌之榮，遽嬰霜露之疾。方期克享眉壽，冀其有瘳，奄此殂歿，良深震悼。升車而復，以申三禭之恩；在牖加紳，宜崇八座之寵。可贈尚書左僕射。」太常博士程皓議謚為「忠孝」。刑部尚書顏真卿以為忠則以身許國，見危致命，孝則晨昏色養，取樂庭闈，不合二行殊難，以成「忠孝」。主客員外郎歸崇敬又駁之，紛議不已。右僕射郭
 英乂不達其體，請從太常之狀而奏。陟子允。



 斌，景雲初安石為宰輔時，授太子通事舍人。早修整，尚文藝，容止嚴厲，有大臣體，與兄陟齊名。開元十七年，司徒薛王業為女平恩縣主求婚，以斌才地奏配焉。遷秘書丞。天寶初，轉國子司業，徐安貞、王維、崔顥，當代辭人，特為推挹。天寶中，拜中書舍人，兼集賢院學士。兄陟先為中書舍人，未幾遷禮部侍郎。陟在南省，斌又掌文誥。改太常少卿。天寶五載，右相李林甫構陷刑部尚書韋堅，斌以親
 累貶巴陵太守，移臨安太守，加銀青光祿大夫。斌授五品時，兄陟為河東太守，堂兄由為右金吾將軍，縚為太子少師，四人同時列戟，衣冠之盛，罕有其比。



 十四載，安祿山反，陷洛陽，斌為賊所得，偽授黃門侍郎，憂憤而卒。及克復兩京，肅宗乾元元年，贈秘書監。安石兄叔夏別有傳。從父兄子抗，從祖兄子巨源。



 抗，弱冠舉明經，累轉吏部郎中，以清謹著稱。景雲初，為永昌令，不務威刑而政令肅一。都輦繁劇，前後為政，寬猛得中，無如抗者。無
 幾，遷右臺御史中丞，人吏詣闕請留，不許，因立碑於通衢，紀其遺惠。開元三年，自左庶子出為益州長史。四年，入為黃門侍郎。



 八年，河曲叛胡康待賓擁徒作亂，詔抗持節慰撫。抗素無武略，不為寇所憚。在路遲留不敢進，因墜馬稱疾，竟不至賊所而還。俄以本官檢校鴻臚卿，代王晙為御史大夫，兼按察京畿。時抗弟拯為萬年令，兄弟同領本部，時人榮之。尋以薦御史非其人，出為安州都督，轉蒲州刺史。十一年，入為大理卿，其年代陸象
 先為刑部尚書，尋又分掌吏部選事。十四年卒。抗歷職以清儉自守，不務產業，及終，喪事殆不能給。玄宗聞其貧，特令給靈輿，遞送還鄉。贈太子少傅，謚曰貞。抗為京畿按察使時，舉奉天尉梁升卿、新豐尉王倕、金城尉王冰、華原尉王燾為判官及度支使，其後升卿等皆名位通顯，時人以抗有知人之鑒。



 巨源，周京兆尹總曾孫也。祖匡伯，襲祖爵鄖國公，入隋改封舒國公，官至尚衣奉御。巨源則天時累遷司賓少卿，轉司府卿、文昌右丞、同
 鳳閣鸞臺平章事。三年，轉夏官侍郎，依前平章事。有吏才，勾覆省內文案，下符剝徵，雖為下所怨苦，然亦頗收其利。證聖初，出為鄜州刺史，尋拜地官尚書、神都留守。長安二年，詔入轉刑部尚書，又加太子賓客，再為神都留守。



 神龍初，入拜工部尚書，封同安縣子。又遷吏部尚書、同中書門下三品，進封郇縣伯。時安石為中書令，以是巨源近屬，罷知政事。巨源尋遷侍中、中書令，進封舒國公，附入韋後三等親，敘為兄弟，編在屬籍。是歲，巨源
 奉制與唐休璟、李懷遠、祝欽明、蘇環等定《垂拱格》及《格後敕》，前後計二十卷，頒下施行。時武三思先有實封數千戶在貝州，時屬大水，刺史宋璟議稱租庸及封丁並合捐免；巨源以為穀稼雖被湮沉，其蠶桑見在，可勒輸庸調，由是河朔戶口頗多流散。



 景龍二年，順天翊聖皇后衣箱中裙上有五色雲起，久則方歇，巨源以為非常佳瑞，請布告天下，許之。中宗又令畫工圖其狀以示百僚，仍大赦天下，內外五品已上官母妻各加封邑。時中
 宗即雅信符瑞，巨源又贊成其妖妄。是歲星墜如雷，野雉皆雊，咎徵若此，不聞巨源有言，蓋與韋皇後繼敘源流，佞媚官爵，疑其開導，以踵則天。時有驍衛將軍迦葉志忠、太常少卿鄭愔、兵部尚書宗楚客、右補闕趙延禧等，或相諷諭，或上表章，謬說符祥，朋黨取媚，識者嗟憤。



 景龍三年，拜尚書左僕射，依舊知政事。未幾，又拜尚書令、同中書門下三品，仍舊監修國史。時國家將有事於南郊，而巨源希韋後之旨，協同祝欽明之議，言皇後合
 助郊祀，竟以皇后為亞獻，巨源為終獻，又以大臣女為齋娘。及韋庶人之難，家人令巨源逃匿，巨源曰：「吾國之大臣，豈得聞難不赴？」乃出，至都街，為亂兵所殺，時年八十。



 睿宗即位，贈特進、荊州大都督。太常博士李處直議巨源謚曰「昭」。戶部員外郎李邕駁之曰：「三思引之為相，阿韋托之為親，無功而封，無德而祿，同族則醜正安石，他人則附邪楚客，謚之曰『昭』，良恐不當。」初，巨源與安石迭為宰相，時人以為情不相協，故邕以此稱之。處直仍
 固請依前謚為定。邕又駁曰：



 夫古之謚，在乎勸沮，將杜小人之業，冀長君子之風。故為善者雖存不貴仕，而沒有餘名，此賢達所以砥節也；為惡者雖生有所幸，死懷所懲，此回邪所以易心也。嗚呼！巨源嘗未斯察，而乃聞義不從，與惡相濟，蓄罔上之志，協群兇之謀，茍容聖朝，貪昧厚祿。自以宰臣之貴，不崇朝而賈害者，固鬼得而誅之也。彼則匹夫之微，未受命而行刑者，固人得而誅之也。幽明之憤，斷焉可知，天地之心，自此而見矣。



 頃者
 皇運中興，功臣翼政。時序未幾，邪逆執權，奸慝者拜爵於私門，忠正者黜降於籓郡。巨源此際，用事方殷。且於阿韋何親，而結為昆季；於國家何力，而累忝大官。此則暗通中人，附會武氏，托城社之固，亂皇家之基。其罪一也。



 又國之大事，在祀與戎，酌於禮經，陳於郊祭。將以對越天地，光揚祖宗，即告成功，以觀海內。惟昔亞獻，不聞婦人，阿韋蓄無君之忱，懷自達之意，潛圖帝位，議啄皇孫，升壇擬儀，拜賜明命，將預家事，無守國章。巨源創跡
 於前，悖逆演成於後。時有禮部侍郎徐堅、太常博士唐紹、蔣欽緒、彭景直並言之莫從。其罪二也。



 又上天不吊，先帝遇毒，悔禍無徵，阿韋將篡。畫計未果，逆心尚搖，周章夷猶，倉卒迷謬。於是太平公主矯為陳謨，上官昭容紿草遺詔，故得今上輔政，阿韋參謀。將大業垂成，而休命中輟者，職由巨源躡韋溫之足，楚客附巨源之耳，梟聲遽發，狼顧相驚，以阿韋臨朝，以韋溫當國。其罪三也。



 又人為邦本，財實聚人，奪其財則人心自離，無其人則
 國本何恃。巨源屢踐臺輔，專行勾徵，廢越條章，崇尚侵刻，樹怨天下，剝害生靈，兆庶流離，戶口減耗。況以三思食邑，往在貝州，時屬久陰，災逢多雨。租庸捐免，申令昭明，匪今獨然，自古不易。三思慮其封物，巨源啟此異端，以為稼穡湮沉，雖無菽粟，蠶桑織糸任，可輸庸調。致使河朔黎人，海隅士女，去其鄉井，鬻其子孫，饑寒切身，朝夕奔命。其罪四也。



 但巨源長於華宗，仕於累代，作萬國之相，處具瞻之地，蔽日月之屋輝，負丘山之重責，今乃妄
 加褒述，安能分謗者哉！



 當時雖不從邕議，而論者是之。巨源與安石及則天時文昌右相待價，並是五服之親，自餘近屬至大官者數十人。



 趙彥昭者，甘州張掖人也。父武孟，初以馳騁佃獵為事。嘗獲肥鮮以遺母，母泣曰：「汝不讀書而佃獵如是，吾無望矣。」竟不食其膳。武孟感激勤學，遂博通經史。舉進士，官至右臺侍御史，撰《河西人物志》十卷。



 彥昭少以文辭知名。中宗時，累遷中書侍郎、同中書門下三品，兼修國
 史，充修文館學士。景龍四年，金城公主出降吐蕃贊普，中宗命彥昭為使，彥昭以既充外使，恐失其寵，殊不悅。司農卿趙履溫私謂曰：「公國之宰輔，而為一介之使，不亦鄙乎？」彥昭曰：「計將安出？」履溫因為陰托安樂公主密奏留之，中宗乃遣左驍衛大將軍楊矩代彥昭而往。



 睿宗時，出為涼州都督，為政清嚴，將士已下皆動足股慄。又為宋州刺史，入為吏部侍郎，又為刑部尚書、關內道持節巡邊使、檢校左御史臺大夫。



 彥昭素與郭元振、張
 說友善。及蕭至忠等伏誅，元振、說等稱彥昭先嘗密圖其事，乃以功遷刑部尚書，封耿國公，賜實封一百戶。殿中侍御史郭震奏：「彥昭以女巫趙五娘左道亂常，托為諸姑，潛相影援。既因提挈，乃踐臺階。驅車造門，著婦人之服；攜妻就謁，申猶子之情。於時南憲直臣，劾以霜憲，暫加微貶，旋登寵秩。同惡相濟，一至於此。乾坤交泰，宇宙再清，不加貶削，法將安措？請付紫微黃門，準法處分。」俄而姚崇入相，甚惡彥昭之為人，由是累貶江州別駕，
 卒。



 蕭至忠，秘書少監德言曾孫也。少仕為畿尉，以清謹稱。嘗與友人期於路隅，會風雪凍冽，諸人皆奔避就宇下。至忠曰：「寧有與人期而求安失信乎？」獨不去，眾咸嘆服。神龍初，武三思擅權，至忠附之，自吏部員外擢拜御史中丞。遷吏部侍郎，仍兼御史中丞。恃武三思勢，掌選無所忌憚，請謁杜絕，威風大行。尋遷中書侍郎，兼中書令。



 節愍太子誅武三思後，有三思黨與宗楚客、紀處訥令
 侍御史冉祖雍奏言：「安國相王及鎮國太平公主亦與太子連謀舉兵，請收付制獄。」中宗召至忠令按其事，至忠泣而奏曰：「陛下富有四海，貴為天子，豈不能保一弟一妹，受人羅織？宗社存亡，實在於此。臣雖愚昧，竊為陛下不取。《漢書》云：『一尺布，尚可縫，一斗粟，尚可舂，兄弟二人不相容。』願陛下詳察此言。且往者則天皇后欲令相王為太子，王累日不食，請迎陛下。固讓之誠，天下傳說，足明冉祖雍等所奏，咸是構虛。」帝深納其言而止。尋轉
 黃門侍郎、同中書門下平章事。至忠上疏陳時政，曰：



 臣聞王者列職分司，為人求理，求理之道，必在用賢。得其人則公務克修，非其才則厥官如曠。官曠則事廢，事廢則人殘，漸至凌遲，率由於此。頃者選曹授職，政事官人，或異才升，多非德進。皆因依貴要，互為粉飾，茍得即是，曾無遠圖，上下相蒙，誰肯言及？臣聞官爵者公器也，恩幸者私惠也，祇可金帛富之，粱肉食之，以存私澤也。若以公器為私用，則公議不行，而勞人解體；以小私而妨
 至公，則私謁門開，而正言路絕，儉人遞進，君子道消，日削月朘，卒見凋弊者，為官非其人也。昔漢館陶公主為子求郎，明帝謂曰：「郎官上應列宿，出宰百里，茍非其人，則人受其殃。」賜錢十萬而已。此即至公之道不虧，恩私之情無替，良史直筆，將為美談，於今稱之，不輟其口者也。當今列位已廣，冗員倍多，祈求未厭，日月增數。陛下降不貲之澤，近戚有無涯之請，賣官利己，鬻法徇私。臺寺之內，硃紫盈滿，官秩益輕，恩賞彌數。儉利之輩，冒進
 而莫識廉隅；方雅之流，知難而斂分丘隴。才者莫用，用者不才，二事相形，十有其五。故人不效力而官匪其人，欲求其理，實亦難哉。



 臣竊見宰相及近侍要官子弟，多居美爵，此並勢要親戚，罕有才藝，遞相囑托，虛踐官榮。《詩》云：「東人之子，職勞不賚。西人之子，粲粲衣服。私人之子，百僚是試。或以其酒，不以其漿。廛廛佩璲，不以其長。」此言王政不平，眾官廢職，私家之子，列試於榮班，非任之人，徒長其飾佩。臣愚伏願陛下想居安思危之義，行
 改弦易張之道。愛惜爵賞，審量材識，官無虛授，人必為官，進大雅於樞近，退小子於閑僻，政令惟一，威恩以信，私不害公，情不撓法，則天下幸甚。臣伏見永徵故事，宰相子弟多居外職者，非直抑強宗、分大族，亦以退不肖、擇賢才。伏願陛下遠稽舊典，近遵先聖，特降明敕，令宰相已下及諸司長官子弟，並改授外官，庶望分職四方，共寧百姓，表裏相統，遐邇人安。



 疏奏不納。



 明年，代韋巨源為侍中，仍依舊修史。尋遷中書令。時宗楚客、紀處訥
 潛懷奸計，自樹朋黨，韋巨源、世再思、李嶠皆唯諾自全，無所匡正。至忠處於其間，頗存正道，時議翕然重之。中宗亦曰：「諸宰相中，至忠最憐我。」韋庶人又為亡弟贈汝南王洵與至忠亡女為冥婚合葬。及韋氏敗，至忠發墓，持其女柩歸，人以此譏之。至忠又以女適庶人舅崔從禮之子。成禮日，中宗為蕭氏婚主，韋庶人為崔氏婚主，時人謂之「天子嫁女，皇後娶婦」。



 睿宗即位，景雲初，出為晉州刺史，甚有能名。時太平公主用事，至忠潛遣間使
 申意，求入為京職。誅韋氏之際，至忠一子任千牛，為亂兵所殺，公主冀至忠以此怨望，可與謀事，即納其請。召拜刑部尚書、右御史大夫，再遷吏部尚書。先天二年，復為中書令。是歲，至忠與竇懷貞、魏知古、崔湜、陸象先、柳沖、徐堅、劉子玄等撰成《姓族系錄》二百卷，有制加爵賜物各有差。未幾，左僕射竇懷貞、侍中岑羲及至忠並戶部尚書李晉、太子少保薛稷、左散騎常侍賈膺福、左羽林大將軍常元楷、右羽林將軍李慈等與太平公主謀
 逆事洩，至忠遽遁入山寺，數日，捕而伏誅，籍沒其家。至忠雖清儉刻己，然簡約自高，未嘗接待賓客，所得俸祿，亦無所賑施。及籍沒，財帛甚豐，由是頓絕聲望矣。弟元，工部侍郎。廣微，工部員外。



 宗楚客者，蒲州河東人，則天從父姊之子也。兄秦客，垂拱中潛勸則天革命稱帝，由是累遷內史。後與楚客及弟晉卿並以奸贓事發，配流嶺外。秦客死，楚客等尋復追還。楚客累遷夏官侍郎、同鳳閣鸞臺平章事。神龍初，
 為太僕卿。武三思用事，引楚客為兵部尚書、同中書門下三品，晉卿累遷將作大匠。節愍太子既殺武三思，兵敗，逃於鄠縣，楚客遣使追斬之，仍令以其首祭三思及崇訓喪柩。韋庶人及安樂公主尤加親信，未幾，遷中書令。楚客雖跡附韋氏，而嘗別有異圖，與侍中紀處訥共為朋黨，故時人呼為宗、紀。



 景龍中，西突厥娑葛與阿史那忠節不和，屢相侵擾，西陲不安。安西都護郭元振奏請徒忠節於內地，楚客與晉卿、處訥等各納忠節重賂，
 奏請發兵以討娑葛，不納元振所奏。娑葛知而大怒，舉兵入寇，甚為邊患。於是監察御史崔琬劾奏楚客等曰：



 臣聞四牡項領，良御不乘；二心事君，明罰無舍。謹案宗楚客、紀處訥等，性惟險詖，志越溪壑，幸以遭逢聖主，累忝殊榮，承愷悌之恩，居弼諧之地。不能刻意砥操，憂國如家，微效涓塵，以裨川岳。遂乃專作威福，敢樹朋黨，有無君之心，闕大臣之節。潛通獫狁，納賄不貲；公引頑兇，受賂無限。丑問充斥，穢行昭彰。且境外之交，情狀難測，
 今娑葛反叛，邊鄙不寧，由此賊臣，取怨中國。論之者懼禍以結舌，語之者避罪以鉗口。但晉卿昔居榮職，素闕忠誠，屢抵嚴刑，皆由黷貨。今又叨忝，頻沐殊恩，厚祿重權，當朝莫比。曾無悛改，仍徇贓私，此而可容，孰不可恕？臣謬參直指，義在觸邪，請除巨蠹，用答天造。楚客、處訥、晉卿等驕恣跋扈，人神同疾，不加天誅，詎清王度。並請收禁，差三司推鞫。



 舊制，大臣有被御史對仗劾彈者，即俯僂趨出，立於朝堂待罪。楚客更吒鰓作色而進，自言
 以執性忠鯁，被琬誣奏。中宗竟不能窮核其事，遽令琬與楚客等結為義兄弟以和解之。韋氏敗，楚客與晉卿等皆伏誅。



 紀處訥者，秦州上邽人也。娶武三思妻之姊，由是累遷太府卿。神龍中，嘗因穀貴，中宗召處訥親問其故。武三思諷知太史事右驍衛將軍迦葉志忠、太史令傅孝忠奏言，「其夜有攝提星入太微，至帝座。此則王者與大臣私相接，大臣能納忠，故有斯應。」帝以為然，降敕褒述處
 訥，賜衣一副、彩六十段。無幾，進拜侍中，與楚客等同時伏誅。



 史官曰：大帝、孝和之朝，政不由己，則天在位，已絕綴旒，韋後司晨，前蹤覆轍。當是時，奸邪有黨，宰執求容，順之則惡其名彰，逆之則憂其禍及，欲存身致理者，非中智常才之所能也。況元忠、安石、巨源、至忠、彥昭等行非純一，識昧存亡，徇利貪榮，有始無卒，不得其死，宜哉！楚客、晉卿、處訥等讒諂並進，威虐貫盈，不使逃刑，可謂政正。



 贊曰：為唐重臣，食唐重祿。顛危不持，富貴何足。二宗、一紀，讒邪酷毒。與前數公，死不知辱。



\end{pinyinscope}