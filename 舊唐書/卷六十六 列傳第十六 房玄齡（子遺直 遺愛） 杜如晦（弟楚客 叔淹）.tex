\article{卷六十六 列傳第十六 房玄齡（子遺直 遺愛） 杜如晦（弟楚客 叔淹）}

\begin{pinyinscope}

 ○房玄齡子遺直遺愛杜如晦弟楚客叔淹



 房喬，字玄齡，齊州臨淄人。曾祖翼，後魏鎮遠將軍、宋安郡守，襲壯武伯。祖熊，字子繹，褐州主簿。父彥謙，好學，通涉《五經》，隋涇陽令，《隋書》有傳。玄齡幼聰敏，博覽經史，工
 草隸，善屬文。嘗從其父至京師，時天下寧晏，論者咸以國祚方永，玄齡乃避左右告父曰：「隋帝本無功德，但誑惑黔黎，不為後嗣長計，混諸嫡庶，使相傾奪，諸後籓枝，競崇淫侈，終當內相誅夷，不足保全家國。今雖清平，其亡可翹足而待。」彥謙驚而異之。年十八，本州舉進士，授羽騎尉。吏部侍郎高孝基素稱知人，見之深相嗟挹，謂裴矩曰：「僕閱人多矣，未見如此郎者。必成偉器，但恨不睹其聳壑凌霄耳。」父病綿歷十旬，玄齡盡心藥膳，未嘗
 解衣交睫。父終，酌飲不入口者五日。後補隰城尉。會義旗入關，太宗徇地渭北，玄齡杖策謁於軍門，溫彥博又薦焉。太宗一見，便如舊識，署渭北道行軍記室參軍。玄齡既遇知己，罄竭心力，知無不為。賊寇每平，眾人競求珍玩，玄齡獨先收人物，致之幕府。及有謀臣猛將，皆與之潛相申結，各盡其死力。



 既而隱太子見太宗勛德尤盛，轉生猜間。太宗嘗至隱太子所，食，中毒而歸，府中震駭，計無所出。玄齡因謂長孫無忌曰：「今嫌隙已成，禍機
 將發，天下心匈恟，人懷異志。變端一作，大亂必興，非直禍及府朝，正恐傾危社稷。此之際會，安可不深思也！僕有愚計，莫若遵周公之事，外寧區夏，內安宗社，申孝養之禮。古人有云，『為國者不顧小節』，此之謂歟！孰若家國淪亡，身名俱滅乎？」無忌曰：「久懷此謀，未敢披露，公今所說，深會宿心。」無忌乃入白之。太宗召玄齡謂曰：「阽危之兆，其跡已見，將若之何？」對曰：「國家患難，今古何殊。自非睿聖欽明，不能安輯。大王功蓋天地，事鐘壓紐，神贊所在，
 匪藉人謀。」因與府屬杜如晦同心戮力。仍隨府遷授秦王府記室，封臨淄侯；又以本職兼陜東道大行臺考功郎中，加文學館學士。玄齡在秦府十餘年，常典管記，每軍書表奏，駐馬立成，文約理贍，初無稿草。高祖嘗謂侍臣曰：「此人深識機宜，足堪委任。每為我兒陳事，必會人心，千里之外，猶對面語耳。」隱太子以玄齡、如晦為太宗所親禮，甚惡之，譖之於高祖，由是與如晦並被驅斥。隱太子將有變也，太宗令長孫無忌召玄齡及如晦，令衣
 道士服，潛引入閣計事。及太宗入春宮，擢拜太子右庶子，賜絹五千匹。貞觀元年，代蕭瑀為中書令。論功行賞，以玄齡及長孫無忌、杜如晦、尉遲敬德、侯君集五人為第一，進爵邢國公，賜實封千三百戶。太宗因謂諸功臣曰：「朕敘公等勛效，量定封邑，恐不能盡當，各許自言。」皇從父淮安王神通進曰：「義旗初起，臣率兵先至。今房玄齡、杜如晦等刀筆之吏，功居第一，臣竊不服。」上曰：「義旗初起，人皆有心。叔父雖率得兵來，未嘗身履行陣。山東
 未定，受委專征，建德南侵，全軍陷沒。及劉黑闥翻動，叔父望風而破。今計勛行賞，玄齡等有籌謀帷幄、定社稷之功，所以漢之蕭何，雖無汗馬，指蹤推轂，故得功居第一。叔父於國至親，誠無所愛，必不可緣私，濫與功臣同賞耳。」初，將軍丘師利等咸自矜其功，或攘袂指天，以手畫地，及見神道理屈，自相謂曰：「陛下以至公行賞，不私其親，吾屬何可妄訴？」三年，拜太子少師，固讓不受，攝太子詹事，兼禮部尚書。明年，代長孫無忌為尚書左僕射，
 改封魏國公，監修國史。既任總百司，虔恭夙夜，盡心竭節，不欲一物失所。聞人有善，若己有之。明達吏事，飾以文學，審定法令，意在寬平。不以求備取人，不以己長格物，隨能收敘，無隔卑賤。論者稱為良相焉。或時以事被譴，則累日朝堂，稽顙請罪，悚懼踧，若無所容。九年，護高祖山陵制度，以功加開府儀同三司。十一年，與司空長孫無忌等十四人並代襲刺史，以本官為宋州刺史，改封梁國公，事竟不行。十三年，加太子少師，玄齡頻表請
 解僕射，詔報曰：「夫選賢之義，無私為本；奉上之道，當仁是貴。列代所以弘風，通賢所以協德。公忠肅恭懿，明允篤誠。草昧霸圖，綢繆帝道。儀刑黃閣，庶政惟和；輔翼春宮，望實斯著。而忘彼大體，徇茲小節，雖恭教諭之職，乃辭機衡之務，豈所謂弼予一人，共安四海者也？」玄齡遂以本官就職。時皇太子將行拜禮，備儀以待之，玄齡深自卑損，不敢修謁，遂歸於家。有識者莫不重其崇讓。玄齡自以居端揆十五年，女為韓王妃，男遺愛尚高陽公
 主，實顯貴之極，頻表辭位，優詔不許。十六年，又與士廉等同撰《文思博要》成，錫賚甚優。進拜司空，仍綜朝政，依舊監修國史。玄齡抗表陳讓，太宗遣使謂之曰：「昔留侯讓位，竇融辭榮，自懼盈滿，知進能退，善鑒止足，前代美之。公亦欲齊蹤往哲，實可嘉尚。然國家久相任使，一朝忽無良相，如失兩手。公若筋力不衰，無煩此讓。」玄齡遂止。十八年，與司徒長孫無忌等圖形於凌煙閣，贊曰：「才兼藻翰，思入機神。當官勵節，奉上忘身。」高宗居春宮，加
 玄齡太子太傅，仍知門下省事，監修國史如故。尋以撰《高祖、太宗實錄》成，降璽書褒美，賜物一千五百段。其年，玄齡丁繼母憂去職，特敕賜以昭陵葬地。未幾，起復本官。太宗親征遼東，命玄齡京城留守，手詔曰：「公當蕭何之任，朕無西顧之憂矣。」軍戎器械，戰士糧廩，並委令處分發遣。玄齡屢上言敵不可輕，尤宜誡慎。尋與中書侍郎褚遂良受詔重撰《晉書》，於是奏取太子左庶子許敬宗、中書舍人來濟、著作郎陸元仕、劉子翼、前雍州刺史
 令狐德棻、太子舍人李義府、薛元超、起居郎上官儀等八人，分功撰錄，以臧榮緒《晉書》為主，參考諸家，甚為詳洽。然史官多是文詠之士，好採詭謬碎事，以廣異聞；又所評論，競為綺艷，不求篤實，由是頗為學者所譏。唯李淳風深明星歷，善於著述，所修《天文》、《律歷》、《五行》三志，最可觀採。太宗自著宣、武二帝及陸機、王羲之四論，於是總題云御撰。至二十年，書成，凡一百三十卷，詔藏於秘府，頒賜加級各有差。



 玄齡嘗因微譴歸第，黃門侍郎褚
 遂良上疏曰：「君為元首，臣號股肱，龍躍雲興，不嘯而集，茍有時來，千年朝暮。陛下昔在布衣，心懷拯溺，手提輕劍，仗義而起。平諸寇亂，皆自神功，文經之助，頗由輔翼。為臣之懃，玄齡為最。昔呂望之扶周武，伊尹之佐成湯，蕭何關中，王導江外，方之於斯，可以為匹。且武德初策名伏事，忠勤恭孝，眾所同歸。而前宮、海陵，憑兇恃亂，乾時事主，人不自安。居累卵之危，有倒懸之急，命視一刻，身縻寸景，玄齡之心，終始無變。及九年之際，機臨事迫，
 身被斥逐，闕於謨謀，猶服道士之衣，與文德皇后同心影助，其於臣節，自無所負。及貞觀之始，萬物惟新，甄吏事君，物論推與，而勛庸無比，委質惟舊。自非罪狀無赦，搢紳同尤，不可以一犯一愆，輕示遐棄。陛下必矜玄齡齒發，薄其所為，古者有諷諭大臣遣其致仕，自可在後，式遵前事，退之以禮，不失善聲。今數十年勛舊，以一事而斥逐，在外雲云，以為非是。夫天子重大臣，則人盡其力；輕去就，則物不自安。臣以庸薄，忝預左右，敢冒天威，
 以申管見。」二十一年，太宗幸翠微宮，授司農卿李緯為民部尚書。玄齡時在京城留守，會有自京師來者，太宗問曰：「玄齡聞李緯拜尚書如何？」對曰：「玄齡但云李緯好髭須，更無他語。」太宗遽改授緯洛州刺史，其為當時準的如此。



 二十三年，駕幸玉華宮，時玄齡舊疾發，詔令臥總留臺。及漸篤，追赴宮所，乘擔輿入殿，將至御座乃下。太宗對之流涕，玄齡亦感咽不能自勝。敕遣名醫救療，尚食每日供御膳。若微得減損，太宗即喜見顏色；如聞
 增劇，便為改容淒愴。玄齡因謂諸子曰：「吾自度危篤，而恩澤轉深，若孤負聖君，則死有餘責。當今天下清謐，咸得其宜，唯東討高麗不止，方為國患。主上含怒意決，臣下莫敢犯顏；吾知而不言，則銜恨入地。」遂抗表諫曰：



 臣聞兵惡不戢，武貴止戈。當今聖化所覃，無遠不屆，洎上古所不臣者，陛下皆能臣之，所不制者，皆能制之。詳觀今古，為中國患害者，無如突厥。遂能坐運神策，不下殿堂，大小可汗，相次束手，分典禁衛，執戟行間。其後延陀
 鴟張，尋就夷滅；鐵勒慕義，請置州縣，沙漠以北，萬里無塵。至如高昌叛渙於流沙，吐渾首鼠於積石，偏師薄伐，俱從平蕩。高麗歷代逋誅，莫能討擊。陛下責其逆亂，弒主虐人，親總六軍，問罪遼、碣。未經旬月，即拔遼東，前後虜獲，數十萬計，分配諸州，無處不滿。雪往代之宿恥，掩崤陵之枯骨，比功較德，萬倍前王。此聖心之所自知，微臣安敢備說。且陛下仁風被於率土，孝德彰於配天。睹夷狄之將亡，則指期數歲；授將帥之節度，則決機萬里。
 屈指而候驛，視景而望書，符應若神，算無遺策。擢將於行伍之中，取士於凡庸之末。遠夷單使，一見不忘；小臣之名，未嘗再問。箭穿七札，弓貫六鈞。加以留情墳典，屬意篇什，筆邁鐘、張，辭窮班、馬。文鋒既振，則管磬自諧；輕翰暫飛，則花ＦＭ競發。撫萬姓以慈，遇群臣以禮。褒秋毫之善，解吞舟之網。逆耳之諫必聽，膚受之訴斯絕。好生之德，焚障塞於江湖；惡殺之仁，息鼓刀於屠肆。鳧鶴荷稻粱之惠，犬馬蒙帷蓋之恩。降乘吮思摩之瘡，登堂臨
 魏徵之柩。哭戰亡之卒，則哀動六軍；負填道之薪，則精感天地。重黔黎之大命，特盡心於庶獄。臣心識昏憒，豈足論聖功之深遠，談天德之高大哉！陛下兼眾美而有之，靡不備具，微臣深為陛下惜之重之，愛之寶之。《周易》曰：「知進而不知退，知存而不知亡，知得而不知喪。」又曰：「知進退存亡，不失其正者，惟聖人乎！」由此言之，進有退之義，存有亡之機，得有喪之理，老臣所以為陛下惜之者，蓋此謂也。老子曰：「知足不辱，知止不殆。」謂陛下威名
 功德，亦可足矣；拓地開疆，亦可止矣。彼高麗者，邊夷賤類，不足待以仁義，不可責以常禮。古來以魚鱉畜之，宜從闊略。若必欲絕其種類，恐獸窮則搏。且陛下每決一死囚，必令三覆五奏，進素食、停音樂者，蓋以人命所重，感動聖慈也。況今兵士之徒，無一罪戾，無故驅之於行陣之間，委之於鋒刃之下，使肝腦塗地，魂魄無歸，令其老父孤兒、寡妻慈母，望轊車而掩泣，抱枯骨以摧心，足以變動陰陽，感傷和氣，實天下冤痛也。且兵者兇器，戰
 者危事，不得已而用之。向使高麗違失臣節，陛下誅之可也；侵擾百姓，而陛下滅之可也；久長能為中國患，而陛下除之可也。有一於此，雖日殺萬夫，不足為愧。今無此三條，坐煩中國，內為舊王雪恥，外為新羅報仇，豈非所存者小，所損者大？願陛下遵皇祖老子止足之誡，以保萬代巍巍之名。發霈然之恩，降寬大之詔，順陽春以布澤，許高麗以自新。焚凌波之船，罷應募之眾，自然華夷慶賴，遠肅邇安。臣老病三公，旦夕入地，所恨竟無塵
 露，微增海岳。謹罄殘魂餘息，預代結草之誠。倘蒙錄此哀鳴，即臣死且不朽。



 太宗見表，謂玄齡子婦高陽公主曰：「此人危惙如此，尚能憂我國家。」後疾增劇，遂鑿苑墻開門，累遣中使候問。上又親臨，握手敘別，悲不自勝。皇太子亦就之與之訣。即日授其子遺愛右衛中郎將，遺則中散大夫，使及目前，見其通顯。尋薨，年七十。廢朝三日，冊贈太尉、並州都督，謚曰文昭，給東園秘器，陪葬昭陵。玄齡嘗誡諸子以驕奢沉溺，必不可以地望凌人，故
 集古今聖賢家誡，書於屏風，令各取一具，謂曰：「若能留意，足以保身成名。」又云：「袁家累葉忠節，是吾所尚，汝宜師之。」高宗嗣位，詔配享太宗廟庭。



 子遺直嗣，永徽初為禮部尚書、汴州刺史。次子遺愛，尚太宗女高陽公主，拜駙馬都尉，官至太府卿、散騎常侍。初，主有寵於太宗，故遺愛特承恩遇，與諸主婿禮秩絕異。主既驕恣，謀黜遺直而奪其封爵，永徽中誣告遺直無禮於己。高宗令長孫無忌鞫其事，因得公主與遺愛謀反之狀。遺愛伏誅，
 公主賜自盡，諸子配流嶺表。遺直以父功特宥之，除名為庶人。停玄齡配享。



 杜如晦，字克明，京兆杜陵人也。曾祖皎，周贈開府儀同、大將軍、遂州刺史。高祖徽，周河內太守。祖果，周溫州刺史，入隋，工部尚書、義興公，《周書》有傳。父吒，隋昌州長史。如晦少聰悟，好談文史。隋大業中以常調預選，吏部侍郎高孝基深所器重，顧謂之曰：「公有應變之才，當為棟梁之用，願保崇令德。今欲俯就卑職，為須少祿俸耳。」遂
 補滏陽尉，尋棄官而歸。太宗平京城，引為秦王府兵曹參軍，俄遷陜州總管府長史。時府中多英俊，被外遷者眾，太宗患之。記室房玄齡曰：「府僚去者雖多，蓋不足惜。杜如晦聰明識達，王佐才也。若大王守籓端拱，無所用之；必欲經營四方，非此人莫可。」太宗大驚曰：「爾不言，幾失此人矣！」遂奏為府屬。後從征薛仁杲、劉武周、王世充、竇建德，嘗參謀帷幄。時軍國多事，剖斷如流，深為時輩所服。累遷陜東道大行臺司勛郎中，封建平縣男，食邑
 三百戶。尋以本官兼文學館學士。天策府建，以為從事中郎，畫象於丹青者十有八人，而如晦為冠首，令文學褚亮為之贊曰：「建平文雅，休有烈光。懷忠履義，身立名揚。」其見重如此。隱太子深忌之，謂齊王元吉曰：「秦王府中所可憚者，唯杜如晦與房玄齡耳。」因譖之於高祖，乃與玄齡同被斥逐。後又潛入畫策，及事捷，與房玄齡功等，擢拜太子左庶子，俄遷兵部尚書，進封蔡國公，賜實封千三百戶。貞觀二年，以本官檢校侍中，攝吏部尚書，
 仍總監東宮兵馬事，號為稱職。三年，代長孫無忌為尚書右僕射，仍知選事，與房玄齡共掌朝政。至於臺閣規模及典章人物，皆二人所定，甚獲當代之譽，談良相者，至今稱房、杜焉。如晦以高孝基有知人之鑒，為其樹神道碑以紀其德。其年冬，遇疾，表請解職，許之，祿賜特依舊。太宗深憂其疾，頻遣使存問，名醫上藥，相望於道。四年，疾篤，令皇太子就第臨問，上親幸其宅，撫之流涕，賜物千段；及其未終，見子拜官，遂超遷其子左千牛構為
 尚舍奉御。尋薨，年四十六。太宗哭之甚慟，廢朝三日，贈司空，徙封萊國公，謚曰成。太宗手詔著作郎虞世南曰：「朕與如晦，君臣義重。不幸奄從物化，追念勛舊，痛悼于懷。卿體吾此意，為制碑文也。」太宗後因食瓜而美，愴然悼之，遂輟食之半，遣使奠於靈座。又嘗賜房玄齡黃銀帶，顧謂玄齡曰：「昔如晦與公同心輔朕，今日所賜，唯獨見公。」因泫然流涕。又曰：「朕聞黃銀多為鬼神所畏。」命取黃金帶遣玄齡親送於靈所。其後太宗忽夢見如晦若
 平生，及曉，以告玄齡，言之歔欷，令送御饌以祭焉。明年如晦亡日，太宗復遣尚宮至第慰問其妻子，其國官府佐並不之罷。終始恩遇，未之有焉。子構襲爵，官至慈州刺史，坐弟荷謀逆，徙於嶺表而卒。初，荷以功臣子尚城陽公主，賜爵襄陽郡公，授尚乘奉御。貞觀中，與太子承乾謀反，坐斬。



 如晦弟楚客，少隨叔父淹沒於王世充。淹素與如晦兄弟不睦，譖如晦兄於王行滿，王世充殺之，並囚楚客，幾至餓死，楚客竟無怨色。洛陽平，淹當死，楚
 客泣涕請如晦救之。如晦初不從，楚客曰：「叔已殺大兄，今兄又結恨棄叔，一門之內，相殺而盡，豈不痛哉！」因欲自刎。如晦感其言，請於太宗，淹遂蒙恩宥。楚客因隱於嵩山。貞觀四年，召拜給事中，上謂曰：「聞卿山居日久，志意甚高，自非宰相之任，則不能出，何有是理耶？夫涉遠者必自邇，升高者必自下，但在官為眾所許，無慮官之不大。爾兄雖與我體異，其心猶一，於我國家非無大功。為憶爾兄，意欲見爾。宜識朕意，繼爾兄之忠義也。」拜楚
 客蒲州刺史，甚有能名。後歷魏王府長史，拜工部尚書，攝魏王泰府事。楚客知太宗不悅承乾，魏王泰又潛令楚客友朝臣用事者，至有懷金以賂之，因說泰聰明，可為嫡嗣。人或以聞，太宗隱而不言。及釁發，太宗始揚其事，以其兄有佐命功，免死，廢於家。尋授處化令，卒。



 如晦叔父淹。淹，字執禮。祖業，周豫州刺史。父征，河內太守。淹聰辯多才藝，弱冠有美名，與同郡韋福嗣為莫逆之交，相與謀曰：「上好用嘉遁，蘇威以幽人見征，擢居美職。」遂
 共入太白山，揚言隱逸，實欲邀求時譽。隋文帝聞而惡之，謫戍江表。後還鄉里，雍州司馬高孝基上表薦之，授承奉郎。大業末，官至御史中丞。王世充僭號，署為吏部，大見親用。及洛陽平，初不得調，淹將委質於隱太子。時封德彞典選，以告房玄齡，恐隱太子得之，長其奸計，於是遽啟太宗，引為天策府兵曹參軍、文學館學士。武德八年，慶州總管楊文乾作亂，辭連東宮，歸罪於淹及王珪、韋挺等，並流於越巂。太宗知淹非罪，贈以黃金三百
 兩。及即位，徵拜御史大夫，封安吉郡公，賜實封四百戶。以淹多識典故，特詔東宮儀式簿領，並取淹節度。尋判吏部尚書，參議朝政。前後表薦四十餘人，後多知名者。淹嘗薦刑部員外郎郅懷道，太宗因問淹：「懷道才行何如？」淹對曰：「懷道在隋日作吏部主事，甚有清慎之名。又煬帝向江都之日，召百官問去住之計。時行計已決，公卿皆阿旨請去，懷道官位極卑，獨言不可。臣目見此事。」太宗曰：「卿爾可從何計？」對曰：「臣從行計。」太宗曰：「事君之
 義，有犯無隱。卿稱懷道為是，何因自不正諫？」對曰：「臣爾日不居重任，又知諫必不從，徒死無益。」太宗曰：「孔子稱從父之命，未為孝子。故父有爭子，國有爭臣。若以主之無道，何為仍仕其世？既食其祿，豈得不匡其非？」因謂群臣曰：「公等各言諫事如何？」王珪曰：「昔比干諫紂而死，孔子稱其仁；洩冶諫而被戮，孔子曰：『民之多闢，無自立闢。』是則祿重責深，理須極諫；官卑望下，許其從容。」太宗又召淹笑謂曰：「卿在隋日，可以位下不言；近仕世充，何不
 極諫？」對曰：「亦有諫，但不見從。」太宗曰：「世充若修德從善，當不滅亡；既無道拒諫，卿何免禍？」淹無以對。太宗又曰：「卿在今日，可為備任，復欲極諫否？」對曰：「臣在今日，必盡死無隱。且百里奚在虞虞亡，在秦秦霸，臣竊比之。」太宗笑。時淹兼二職，而無清潔之譽，又素與無忌不協，為時論所譏。及有疾，太宗親自臨問，賜帛三百匹。貞觀二年卒，贈尚書右僕射，謚曰襄。子敬同襲爵，官至鴻臚少卿。敬同子從則，中宗時為蒲州刺史。



 史臣曰：房、杜二公，皆以命世之才，遭逢明主，謀猷允協，以致升平。議者以比漢之蕭、曹，信矣！然萊成之見用，文昭之所舉也。世傳太宗嘗與文昭圖事，則曰「非如晦莫能籌之」。及如晦至焉，竟從玄齡之策也。蓋房知杜之能斷大事，杜知房之善建嘉謀，裨諶草創，東裏潤色，相須而成，俾無悔事，賢達用心，良有以也。若以往哲方之，房則管仲、子產，杜則鮑叔、罕虎矣。



 贊曰：肇啟聖君，必生賢輔。猗歟二公，實開運祚。文含經
 緯，謀深夾輔。笙磬同音，唯房與杜。



\end{pinyinscope}