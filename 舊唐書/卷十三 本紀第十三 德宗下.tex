\article{卷十三 本紀第十三 德宗下}

\begin{pinyinscope}

 貞元
 四年春正月庚戌朔，上御丹鳳樓，制曰：「朕以菲薄，托於王公之上，恭承天地之序，虔奉祖宗之訓，遐想至理，思臻大和。而誠不感物，化不柔遠，聲教猶鬱，征賦仍繁。頃者務於安人，不憚屈己，與西蕃結好，申以齊盟。而戎心不厭，背義虧信，劫脅士庶，屢犯封疆，元元何辜，皆朕之失。乃者輦轂之下，兇狂結構，上帝垂祐，悉自伏誅，刑以止殺，諒非獲已。今三陽布和，萬物資始，思與群公兆庶，惟新政理，宜敷在宥之澤，以覃作解之恩。可大赦天下，大闢已下罪咸赦除之。」是日質明，含元殿前階基欄檻壞損三十餘間，壓死衛士十餘人。京師地震，辛亥又震，壬子又震。壬戌，以左龍武大將軍王棲曜為麟州刺史、鄜州刺史、鄜坊丹延節度使。丁卯，京師地震，戊辰又震，庚午又震。以
 宣武軍行營節度使劉昌為涇州刺史、四鎮北庭行軍涇原等州節度使。癸酉，京師地震。甲戌，以華州潼關節度使李元諒兼隴右節度使、臨洮軍使。乙亥，地
 震，
 金、房尤甚，江溢山裂，廬舍多壞，居人露處。陳留雨木如大指，長寸餘，有孔通中，下而植於地，凡十里許。辛巳，李泌以京官俸薄，請取中外給用除陌錢，及闕官俸外一分職田、額內官俸，及刺史執刀司馬軍事等錢，令戶
 部別庫貯之，以給京官月俸，令御史中丞竇參專掌之。歲得錢三百萬貫，謂之戶部別處錢，朝臣歲支不過五十萬，常有二百餘萬以資國用。壬午，地震，甲申又震，乙酉又震，丙申又震。甲辰，太僕郊牛生犢六足，又豕生兩首四足。築延喜門北復道屬永春門。涇原劉昌復築連雲堡。戊辰，鹿入京師市門。甲寅，地震。宴群臣於麟德殿，設《九部樂》，內出舞馬，上賦詩一章，群臣屬和。己未，地震。丁卯，有司條奏省官，其左右常侍、太子賓客請依前置四
 員，從之。庚午，地震。詔涇原劉昌於平涼會盟所收被害將士骸骨，葬於淺水原，為二塚，立石堠志之，題曰懷忠塚。辛未，地震。中書省梧樹有鵲以泥為巢。癸巳，以太子左庶子暢悅為桂管觀察使。改左右射生為左右神威軍。福建兵亂，逐觀察使吳詵。丁未，隴右李元諒築良原城。丁巳，右龍武統軍張伯儀卒。辛酉，以吉州刺史張庭為安南都護、本管經略使。升鄆州為大都督府。壬戌，加置諫議大夫八員，分中書四員為右，門下四員為左。檢
 校左庶子蕭復卒於饒州。丙寅，地震，丁卯，又震。月犯歲星。辛未，太子賓客吳湊為福建觀察使。乙亥，熒惑、歲、鎮三星聚營室，凡二十日。是月，吐蕃寇涇、邠、寧、慶、鄜等州，焚彭原縣，邊將閉城自固。賊驅人畜三萬計，凡二旬而退。吐蕃入寇以秋冬，今盛暑而來，華人陷蕃者道之也。



 六月丁丑，鄂岳觀察使李竦卒。乙酉，以尚書左丞杜祐為陜州長史、陜虢觀察使。征夏縣處士先除著作郎陽城為諫議大夫。城以褐衣詣闕，上賜之章服而後召。乙
 丑，桂管都防禦觀察使暢悅卒。乙未，以諫議大夫何士干為鄂、岳、沔、蘄、黃等州都團練觀察使。乙亥，封皇子、皇弟邕王謜等七人為王，兼卿、監、祭酒等官。癸卯，熒惑退行入羽林。



 秋七月庚戌，以左金吾將軍張獻甫為邠寧節度使；陳許防禦兵馬使韓全義檢校工部尚書，充長武城及諸軍行營節度使。癸丑，邠寧軍因韓游瑰受代，憚張獻甫之嚴，乘其無帥，縱兵大掠，仍脅監軍楊明義奏請範希朝為帥。都虞候楊朝晟斬其亂首二百餘人，
 方定。朝命仍以希朝副獻甫。己未，奚、室韋寇振武軍。壬戌，詔以太尉、中書令、西平郡王李晟長子願為銀青光錄大夫、太子賓客，賜勛上柱國，與晟門並列戟。乙丑，以前撫州刺史戴叔倫為容州刺史、兼御史中丞、本管經略使。丁丑，以兵部尚書崔漢衡為晉州刺史、晉慈隰觀察使。壬申，詔：「嗣王、郡王朝會，班位在本官班之上。左右庶子準令在左右丞侍郎之下、諸司四品之上，今在少卿之下，非也，宜改之。」乙亥，以蘇州刺史孫晟為桂州刺
 史、桂管觀察使。荊河自陜州至河陰，水色如墨，流入汴口，至汴州，一宿而復。又汴鄭管內烏皆入田緒、李納之境，銜柴為城，方十餘里，高二三尺，緒、納惡而去之，信宿復如之，烏口皆流血。



 八月，以權判吏部侍郎吉中孚為中書舍人。乙酉，檢校司徒、兼太子太師、汧國公李勉薨。甲午，京師地震，其聲如雷。九月丙午，詔：「比者卿士內外，左右朕躬，朝夕公門，勤勞庶務。今方隅無事，烝庶小康，其正月晦日、三月三日、九月九日三節日，宜任文武百
 僚選勝地追賞為樂。每節宰相及常參官共賜錢五百貫文，翰林學士一百貫文，左右神威、神策等軍每廂共賜錢五百貫文，金吾、英武、威遠諸衛將軍共賜錢二百貫文，客省奏事共賜錢一百貫文，委度支每節前五日支付，永為常式。」戊申，晉慈隰觀察使崔漢衡加都防禦使名。癸丑，賜百僚宴於曲江亭，仍作《重陽賜宴詩》六韻賜之。群臣畢和，上品其優劣，以劉太真、李紓為上等，鮑防、於邵為次等，張濛、殷亮等二十人又次之。唯李晟、馬
 燧、李泌三宰相之詩不加優劣。庚申，吐蕃寇邠、寧、坊等州。



 冬十月，詔中書門下選常參官曾為牧宰有理行者以名聞。宰臣奏於頎、董晉等十二人前任有治跡，詔頎等於左右丞各言政要，左右丞條奏，上乃御宣政殿親試其言而後用之。丙戌，以右神策將軍李長榮為河陽三城懷州團練使，仍賜名元。戊子，回紇公主將妾媵六十餘人、馬二千匹來迎咸安公主，命刑部尚書關播送公主歸蕃。十二月辛巳，少府監李觀卒。



 五年春正月壬辰朔。乙卯，詔：「四序嘉辰，歷代增置，漢崇上巳，晉紀重陽，或說禳除，雖因舊俗，與眾共樂，咸合當時。朕以春方發生，候及仲月，勾萌畢達，天地和同，俾其昭蘇，宜助暢茂。自今宜以二月一日為中和節，以代正月晦日，備三令節數，內外官司休假一日。」宰臣李泌請中和節日令百官進農書，司農獻穜ＡＬ之種，王公戚里上春服，士庶以刀尺相問遺，村社作中和酒，祭勾芒以祈年穀，從之。丁卯，右散騎常侍宜城縣子柳渾卒。



 二月
 己丑，貶京兆尹鄭叔則為永州長史。戊戌，以滄景留後程懷直為滄景觀察使。庚子，以大理卿董晉為門下侍郎、同中書門下平章事；以御史中丞竇參為中書侍郎、平章事兼轉運使；以戶部尚書，依前度支轉運副使。



 三月甲辰，中書侍郎、同平章事李泌卒。乙卯，以兵部郎中姚南仲為御史中丞，司農卿薛玨為京兆尹，以大理卿李速為黔州刺史、黔州觀察使。癸亥，以資州刺史龐復為安南都護、本管經略使。丙寅，貶禮
 部侍郎劉太真為信州刺史。以給事中杜黃裳為河南尹。戊辰，詔以李懷光外孫燕八八為左衛率府胄曹參軍，賜姓名曰李承緒，仍賜錢千貫，俾自營居業。



 夏四月乙未，以太子少師蕭昕為工部尚書，致仕，給半祿、料，永為常式。初致仕官只給半祿，無料，上加之以待老臣，半料自昕始也。五月戊辰，宋州麥一莖九岐者百餘本。六月乙未，以光祿卿裴腆為桂管觀察使。



 秋七月，以嗣滕王湛然為太子賓客、入回紇使。八月辛未，以同州刺史
 竇覦為戶部侍郎。九月壬戌，詔褚遂良已下至李晟等二十七，圖形於凌煙閣，以繼國初功臣之像。



 冬十月丙午，西川韋皋奏與東蠻合力大破吐蕃於故巂州，擒其將臧遮遮。自是吐蕃挫銳，竟復巂州。庚午，百僚請復徽號，不允。己丑，易定節度使、檢校司空、平章事張孝忠以擅出兵襲蔚州，降檢校司空為左僕射。桂管觀察、御史中丞孫晟卒。癸巳，以戶部侍郎竇覦為揚州長史、兼御史大夫、淮南節度使。十二月庚午，回紇汨咄錄長
 壽天親昆伽可汗卒。辛未，以淮南節度使杜亞為東都留守、畿汝州都防禦使，兵部侍郎裴住為河南尹，司農卿李翼為陜虢都防禦觀察使。壬申，以陜虢觀察使杜祐檢校禮部尚書，兼揚州長史、淮南節度使。六年春正月戊辰朔。戊申，大雪。



 二月戊辰朔，百僚會宴於曲江亭，上賦《中和節群臣賜宴》七韻。是日，百僚進《兆人本業》三卷，司農獻黍粟各一斗。岐州無憂王寺有佛指骨寸餘，先是取來禁中供養，乙亥，詔送還本寺。珍戌，
 以中書舍人陸贄權兵部侍郎。甲午，以吏部侍郎劉滋為吏部尚書。丁酉，王武俊守隸州將趙鎬以郡歸李納，武俊怒，以兵攻之。



 三月庚子，百僚宴於曲江亭，上賦《上巳詩》一篇賜之。壬寅，渾瑊自河中來朝。戊午，牂柯蠻來朝。甲子，以旱，日色如血，無光。



 夏四月甲辰，大風雷。閏月庚申，太白、辰星聚東井。戊午，始雨。五月丙寅朔，上御紫宸受朝。上以是月一陰生，臣子道長，父子必以是朔面焉，故取朔日受朝。壬午，以寧州刺史範希朝為單于大
 都護、麟勝節度使。是夏，淮南、浙東西、福建等道旱，井泉多涸，人渴乏，疫死者眾。



 秋七月丙寅，淮南節度使竇覦卒。癸酉，復呼親王母曰太妃，公主母曰太儀。八月丁未，工部尚書致仕鮑防卒。九月乙丑，收諸道進奏院官印，悉毀之。己卯，詔：「十一月八日，有事於南郊太廟，行從官吏將士等，一切並令自備食物。其諸司先無公廚者，以本司闕職物充。其王府官，度支量給廩物。其儀仗禮物，並仰御史撙節處分。」冬十月己亥，文武百僚京城道俗
 抗表請徽號，上曰：「朕以春夏亢旱，粟麥不登，朕精誠祈禱，獲降甘雨，既致豐穰，告謝郊廟。朕倘因禮祀而受徽號，是有為為之。勿煩固請也。」辛亥，回紇吊祭使、鴻臚卿郭鋒復命，回紇遣達北勒梅錄將軍來，告九姓回紇登里邏沒密施俱錄忠貞昆伽可汗之喪。



 十一月庚午，日南至，上親祀昊天上帝於郊丘。禮畢還宮，御丹鳳樓宣赦，見禁囚徒減罪一等，立仗將士及諸軍兵，賜十作萬段匹。今後刺史、縣令以四考為限。青州李納以棣州還
 王武俊，並其兵士三千。是歲，吐蕃陷北庭都護府，節度使楊襲古奔西州。回紇大相頡乾迦斯紿襲古，請合軍收復北庭，乃殺襲古，安西因是阻絕，唯西州猶固守之。回紇亦為吐蕃所逼，取浮圖川，乃遷部落羊馬於牙帳之南以避之。



 七年春正月壬戌朔。己巳，襄王僙薨。庚辰，以湖南觀察使裴胄為洪州刺史、江西觀察使，以常州刺史李衡為
 御史中丞。



 二月己巳，涇原帥劉昌復築平涼城。城去故原州一百五十里，本原之屬縣，地當御戎之沖要。昌復浹辰而功畢，分兵戍之，邊患稍弭。庚子，侍中渾瑊自河中來朝。



 三月辛酉，陳許節度使曲環奏請權停當道冗官，待一二後，民力稍給，則復之。壬戌，左龍武統軍戴休顏卒。甲子，涇原節度使劉昌築胡谷堡，改名彰義堡。堡在平涼西三十五里，亦御戎之要。壬申，詔：「頃來賜衣，文彩不常，非制也。朕今思
 之，宜有定制，節度使宜以鶻銜綬帶，觀察使宜以雁銜威儀。」威儀，瑞草也。關輔牛疫死，十亡五六。上遣中使以諸道兩稅錢賣牛，散給畿民無牛者。辛巳，詔神威、神策六軍將士自相訟，軍司推劾；與百姓相訟，委府縣推劾；小事移牒，大事奏取處分，軍司、府縣不得相侵。癸未，義武軍節度使、檢校司空、平章事張孝忠卒。



 夏四月庚子，太子少師致仕蕭昕卒。汴州獻白烏。戊午，詔：「仲夏之時，萬物敷暢，陽德方茂，陰事始承。昔者觀於法象，因天地
 交會之序，為父子相見之儀，沿習成風，古今不易。王者制事，感動因人，酌其情而用中，順其俗以為禮。咸覿之義，既行於父子之間；資事之情，豈隔君臣之際。申恩卿士，自我為初。起今年五月朔，御正殿，召見文武百官，外官因朝奏，咸聽就列。仍編禮式，以為常典。」己未，安南首領杜英翰叛，攻都護府，都護高正平憂死。五月庚申朔，上御宣政殿見百官，從新制也。辛未，置柔遠軍於安南都護府。甲申，端王遇薨。許州獻白烏。戊子，以衡州刺
 史齊映為桂管觀察使。六月庚子朔。乙巳，太常卿崔縱卒。



 秋七月庚午，以信州刺史鄭叔則為福建觀察使。癸酉，上幸章敬寺，賦詩九韻，皇太子與群臣畢和，題之寺壁。戊寅，以邕王謜為義武軍節度使、易定觀察等大使，以定州刺史張升雲為留後。庚辰，以虔州刺史趙昌為安南都護、經略招討使。八月己丑，以翰林學士歸從敬為工部尚書。甲午，給事中鄭瑜為中書舍人。丙申，貶宗正卿李翰為雅王傅；翰林學士陸贄為兵部侍郎。罷學
 士。庚戌，夏州奏開延化渠，引烏水入庫狄澤，溉田二百頃。九月庚申，兵部尚書致仕馬炫卒。



 冬十月癸丑，每御延英令諸司官長二人奏本司事。尋又敕常參官每一日二人引對，訪以政事，謂之巡對。



 十一月乙丑，令常參官趨朝入閣，不得奔走。周親已下喪者禁慘服，朝會須服本色綾袍金玉帶。丁酉，以前福建觀察使吳湊為陜州長史、陜虢觀察使。是冬無雪。



 八年春正月丙辰朔。癸酉，罷桂管經略招討使。



 二月丁
 亥，許州人李狗兒持杖入含元殿，擊欄檻，又格擒者。誅之。庚子，京師雨土。己酉，吏部尚書李紓卒。乙丑，山南東道節度使、檢校戶部尚書嗣曹王皋薨。庚午，宣武軍節度使、司徒、平章事劉玄佐卒。癸酉，劍南西川節度使韋皋奏請，有當道閑員官吏，增其俸祿，從之。己亥，以湖南觀察使李衡為洪州刺史、江西觀察使。襄州軍亂，掠府庫民財殆盡，都將徐誠斬其亂首楊清潭，方止。丙子，以荊南節度使樊澤為襄州刺史、山南東道節度使，以江
 西觀察使裴胄為江陵尹、荊南節度使。以戶部尚書班宏判度支，戶部侍郎張滂為諸道鹽鐵轉運使。己卯，以陜虢觀察使吳溱為汴州刺史、宣武軍節度、汴宋等州觀察使。辛巳，以同州刺史姚南仲為陜虢觀察使。壬午，以左庶子李充為京兆尹，以蘇州刺史齊抗為潭州刺史、湖南觀察使。



 夏四月丁丑，貶左金吾大將軍嗣虢王則之為昭州司馬，左諫議大夫、知制誥吳通玄為泉州司馬，給事中竇申道州司馬。戊子，以雅王傅李翰為金
 吾衛大將軍。翰前為竇參所惡貶官，至是參敗，上遽召翰，口授將軍，便令金吾仗上事，翌日除書方下。庚寅，以汴州長史劉士寧為汴州刺史、宣武軍節度使。時吳湊行次汜水，聞其有變而還。乙未，貶中書侍郎、平章事竇參為郴州別駕，竇申景州司戶。尋杖殺申。諸竇皆貶。以尚書左丞趙憬、兵部侍郎陸贄為中書侍郎、同中書門下平章事。丁酉，韋皋請十二而稅，以給官吏，從之。丙午，以東都、河南、淮南、江南、嶺南、山南東道兩稅等物，令戶
 部侍郎張滂主之；以河內、河東、劍南、山南西道等財，戶部尚書、判度支班宏主之。一遵大歷故事，如劉晏、韓滉分掌焉。給事中韋夏卿左遷常州刺史，坐交諸竇也。是月，吐蕃寇靈州。



 五月乙卯朔，上御宣政殿受朝。丙辰，初增稅京兆青苗畝三錢，以給掌閑廣騎。戊午，以光祿少卿崔穆為黔州觀察使。己未，大風，吹壞廬舍、門闕。丙寅，以大理卿王翃為福建觀察使。戊辰，初令授臺省官者各具舉主於授官詔。先是郎官缺，左右丞舉之，御史缺，
 大夫、中丞舉之，詔書不具所舉。及趙憬、陸贄為相，建議郎官不宜專於左右丞，宜令尚書、丞、郎各舉其可，詔書具所舉官名，御史亦如之，異日考殿最以舉主能否。從之。癸酉，平盧淄青節度使、檢校司徒、平章事李納卒。癸未，前太僕少卿劉士干有罪賜死，劉玄佐養子也。六月，吐蕃寇涇州。



 秋七月甲寅朔，戶部尚書、判度支蕭國公班宏卒。以桂管觀察使齊映為洪州刺史、江西觀察使；以翰林學士歸崇敬為兵部尚書，致仕。辛巳，大雨。八月
 乙丑，以天下水災，分命朝臣宣撫賑貸。河南、河北、山南、江淮凡四十餘州大水，漂溺死者二萬餘人。辛卯，以青州刺史李師古為鄆州大都督府長史、平盧淄青等州節度觀察海運陸運、押新羅渤海兩蕃等使。丁未，詔以歲兇罷九日賜宴。九月丁巳，韋皋攻吐蕃之維州，獲蕃將論莽熱以獻。貶太子賓客於邵江州別駕，尋卒。乙亥，以太子賓客薛玨為嶺南節度使。



 冬十月己亥，追封故皇弟遐為均王。庚戌，復命金吾置門籍。



 十一月壬子朔，
 日有蝕之。己巳，貶左庶子姜公輔泉州別駕。嚴震奏破吐蕃於芳州。壬申，詔自今死刑勿決，先杖。十二月庚寅，詔賜遭水縣乏絕戶米三十萬石。丁未，以給事中李巽為潭州刺史、湖南觀察使。閏月癸酉，門下省奏：「郵驛條式，應給紙券。除門下外，諸使諸州不得給往還券，至所詣州府納之，別給俾還朝。常參官在外除授及分司假寧往來，並給券。」從之。甲戌，牂柯、室韋、靺鞨皆使朝貢。



 九年春正月庚辰朔，朝賀畢，上賦《退朝觀仗歸營詩》。乙
 酉，劍南東川節度使王叔邕來朝。癸卯，初稅茶，歲得錢四十萬貫，從鹽鐵使張滂所奏。茶之有稅，自此始也。甲辰，禁賣劍銅器。天下有銅山，任人採取，其銅官買，除鑄鏡外，不得鑄造。



 二月庚戌朔。先是宰相以三節賜宴，府縣有供帳之弊，請以宴錢分給，各令諸司選勝宴會，從之。是日中和節宰相宴於曲江亭，諸司隨便，自是分宴焉。易定留守張升雲為義武軍節度使。辛酉，詔復築鹽州城。貞元三年，城為吐蕃所毀，自是塞外無堡障，犬戎
 入寇，既城之後，邊患息焉。



 三月己亥，以駕部郎中、知制誥張式為虢州刺史。



 夏四月辛酉，地震，有聲如雷，河中、關輔尤甚，壞城壁廬舍，地裂水湧。五月庚申，廢諸州府執刀。甲辰，以義成軍節度使、檢校右僕射賈耽為左僕射、同中書門下平章事，以尚書左丞盧邁本官同平章事。以鄭州刺史李融為滑州刺史、義成軍節度使。乙巳，韋皋奏，遣軍出西山，破吐蕃峨和城、定廉城、通鶴軍，凡平堡五十餘所。是日以蕃俘器仗來獻。丙戌，以門下侍
 郎、平章事董晉為禮部尚書，罷知政事。甲寅，加韋皋檢校右僕射，以司農少卿裴延齡為戶部侍郎、判度支。庚申，以給事中李衡為戶部侍郎、諸道鹽鐵轉運使。



 秋七月己未，敕縣令以四考為限，無替者宜至五考。庚子，以信州刺史孫公器為邕管經略使。故事，宰相秉筆決事，每人十日一易。至是賈耽、趙憬、陸贄、盧邁同平章政事，百僚有所關白，更相讓而不言。始詔令旬日秉筆，後詔每日更秉筆。劍南西山羌女國王湯立志、哥鄰王董臥
 庭、白狗王羅陀匆、弱水王董避和、逋租王弟鄧告知、南水王侄尚悉曩等六國君王，自來朝貢。六國初附吐蕃，韋皋擊西山討吐蕃，故六蠻內附，各授官秩遣之。八月庚戌，太尉、中書令、西平郡王李晟薨，贈太師，廢朝五日。己巳，皇太子長男廣陵王淳納妃郭氏。九月己卯，罷九日宴，以太師晟喪也。



 冬十月己酉，侍中馬燧對於延英。燧足疾，詔令不拜，行僕於地，命宦者扶持之。止謂之曰：「前日卿與太尉晟俱來，今公獨至。」因歔欷泣下。及燧退，
 上送及階。癸酉，環王國獻犀牛，上令見於太廟。



 十一月乙酉，日南至，上親郊圓丘。是日還宮，御丹鳳樓，制曰：「朕以寡德，祗膺大寶，勵精理道，十有五年。夙夜惟寅，罔敢自逸，小大之務，莫不祗勤。皇靈懷顧，宗社垂祐，年穀豐阜，荒服會同，遠至邇安，中外咸若。永惟多祐，實荷玄休。是用虔奉禮章，躬薦郊廟，克展因心之敬，獲申報三之誠。慶感滋深，悚惕惟勵，大福所賜，豈獨在予，思與萬方，均其惠澤，可大赦天下。」辛卯，華州潼關鎮國軍、隴右節
 度使李元諒卒於良原，以其部將阿史那敘統元諒之眾，戍良原。壬寅，河南尹、東都留守裴住卒。甲辰制以冬薦官，宜令尚書丞、郎於都堂訪以理術，試時務狀，考其通否及歷任考課事跡，定為三等，並舉主姓名。仍令御史一人為監試。如授官後政事能否，委御史臺、觀察使以聞，而殿最舉主。十二月丙午朔，制：「今後使府判官、副使、行軍已下，使罷後，如是檢校試五品以上官，不合集於吏部選，任準罷使郎官、御史例，冬季聞奏。」丙辰，宣武軍
 亂，逐節度使劉士寧。壬戌，以通王諶為宣武軍節度使，以宣武軍節度副使李萬榮為汴州刺史、宣武軍節度、汴宋等州觀察留後。朔方靈鹽節度副大使、太子少師、檢校左僕射、餘姚郡王杜希全卒。



 十年春正月乙亥朔。乙酉，以虔王諒為朔方靈鹽豐節度大使，以朔方等道行軍司馬李欒為留後。壬辰，南詔異牟尋大破吐蕃於神川，使來獻捷。己亥，昭義節度使、檢校司空平章事李抱真請降官，乃授檢校左僕射。時
 抱真病，巫祝言宜降爵，故有是請。



 二月丙午，以瀛州刺史劉澭為秦州刺史、隴右經略軍使、理普潤縣，仍以普潤軍為名。乙卯，以給事中齊抗為河南尹。乙丑，義成軍節度使、鄭滑觀察使李融卒。丁卯，詔：「君臣之際，義莫重焉，每聞薨殂，良深悼惻。應文武朝臣薨卒者，其月俸、料宜全給，仍更準本官一月俸料，以為賻贈。」三月乙亥，黃霧四塞，日無光。以華州刺史李復為滑州刺史、義成軍節度使。滄州程懷直來朝，賜安業坊宅，妓一人，復令還
 鎮。庚辰，南詔異牟尋攻收吐蕃鐵橋已東城壘一十六，擒其王五人，降其民眾十萬口。壬申，以同州刺史盧征為華州刺史、潼關防禦、鎮國軍等使。辛丑，以延州刺史李如暹所部蕃落賜名曰安塞軍，以如暹為軍使。



 夏四月戊辰，地震，癸丑復震。恆州奏見巨人跡。以雲南告捷使高細龍為左武衛將軍。是月，太白晝見。有大鳥飛集宮中，食雜骨。是春霖雨，罕有晴日。



 六月壬寅朔。昭義軍節度使、檢校左僕射、同中書門下平章事、義陽王李
 抱真卒，詔以其將王延貴權知昭義軍事。癸丑，以祠部郎中袁滋兼御史中丞，為冊南詔使。甲寅，以辰州刺史房孺復為容管經略使。丙寅，韋皋奏西山峨和城擊破吐蕃城柵，斬首二千八百級。庚午，度支使裴延齡兼靈、鹽等州鹽池井榷使。辛未晦，有水鳥集於左藏庫，是夜暴雨，大風折木。



 秋七月壬申朔，以邕朔，以邕王謜為昭義軍節度使，以昭義軍押衙王延貴為潞府左司馬，充昭義節度留後，賜名虔休。抱真別將權知洺州事元誼不悅虔休
 為留後，據洺州叛，陰結田緒。庚辰，賜南詔異牟尋金印銀窠，其文曰「貞元冊南詔印」。先是，吐蕃以金印授南詔，韋皋因其舊而請之。汴州軍亂，攻節度留後李萬榮，不勝而潰，萬榮悉捕斬其孥。己亥，前汴州節度使劉士寧宜於郴州安置，飲州守鎮黃少卿叛，攻邕管經略使孫公器，又陷欽、橫、潯、貴等州。吐蕃大將論乞髯、陽沒藏、悉諾硉以其家內附，授歸義將軍。因置四品已下武官，以授四夷歸附者，仍定懷化大將軍已下俸錢。九月辛未
 朔，以袁州刺史董鎮為邕管經略使。戊子，賜百僚九日宴，上賦詩賜之。辛卯。南詔獻鐸槊、浪人劍、吐蕃印八紐。戊戌，定州張升雲改名茂昭。



 冬十月癸卯，御宣政殿，試賢良方正、能直言極諫等舉人。壬戌，刑部尚書劉滋卒。



 十一月乙酉，諸道鹽鐵轉運使張滂為衛尉卿，以浙西觀察使王緯為諸道鹽鐵轉運使。庚寅，秘書監致仕穆寧卒。十二月庚子朔。壬戌，貶中書侍郎、平章事陸贄為太子賓客。



 十一年春正月庚午朔。乙亥，嶺南節度使薛玨卒。乙未，以秘書少監王礎為黔中經略觀察使，衛尉少卿武少儀為邕管經略使。丙申，以邕管經略使王鍔為廣州刺史、嶺南節度使。



 二月癸卯，以衢州刺史李若初為福建觀察使。乙巳，岫渤海大欽茂之子嵩為渤海郡王、忽汗州都督。乙卯，於涇州彰信堡置潘原縣。甲子，九姓回紇骨咄祿昆伽奉誠可汗卒。



 三月庚午，司徒兼侍中馬燧以疾請罷侍中，不許。辛未，賜宰臣兩省供奉官宴於曲
 江亭。乙丑，以吏部侍郎鄭瑜為河南、淮南水陸轉運使。丙申，諸州準例薦隱居丘園不求聞達蔡廣成等九人，各授試官，令給公乘，到京日量才敘用。



 夏四月，旱。壬戌，貶太子賓客陸贄為忠州別駕，京兆尹李充信州長史，衛尉卿張滂汀州長史。癸亥，以兵部侍郎韓皋為京兆尹。甲子，賜南詔敕書，始列中書三官奉宣行，復舊制也。丙寅，幽州劉濟奏大破奚王啜剌等六萬餘眾。



 五月丁卯朔。庚午，命有司慮囚，旱故也。丁丑，以宣武留後李萬
 榮為汴州刺史、宣武節度副使、知節度事。以昭義軍節度留後王虔休為潞州大都督府長史、昭義軍節度副大使、知節度事、管內度支營田、潞澤磁邢洺觀察使。又以朔方留後李欒為靈州大都督府長史、朔方靈鹽豐夏四州受降定遠城天德軍節度副大使、知節度事、管內度支營田觀察押蕃落等使。甲申，以河東節度使、檢校工部尚書、太原尹李自良卒。庚寅，遣使冊九姓回紇騰里羅羽錄沒密施合胡六骨咄祿毗伽懷信可汗。癸巳，
 以通王諶為河東節度使，以河東行軍司馬李悅為河東節度營田觀察留後、北都副留守。甲午，初鑄河東監軍印。監軍有印，自王定遠始也。六月，河陽獻白烏。甲辰，晉慈隰觀察使崔漢衡卒。癸丑，以絳州刺史姚齊梧為晉慈隰都防禦觀察使。



 秋七月丙寅朔，右諫議大夫陽城為國子司業。河東監軍王定遠配流崖州，坐專殺也。辛卯，江西觀察使、洪州刺史齊映卒。八月辛亥，司徒兼侍中、北平郡王馬燧薨，贈太傅。丙辰，以楚州刺史路寰
 為洪州刺史、江西觀察使。閏月己丑，國子司業裴澄表上《乘輿月令》十一卷，《禮典》十二卷。九月己卯，賜宰臣兩省供奉官宴於曲江，賦詩六韻賜之。丁巳，加韋皋統押近界諸蠻及西山八國、雲南安撫等使。滄州大將程懷信逐其帥程懷直。



 冬十月丁丑，以虔王諒為橫海軍節度大使，以兵馬使程懷信為留後。



 十一月丙申，日南至，不受朝賀，以司徒馬燧葬也。辛丑，太常定馬燧謚曰「景武」，上曰：「景，太祖謚，改莊武可也。」己酉，潭州獻赤烏。十二
 月戊辰，上獵苑中，戎多殺，止行三驅之禮，勞士而還。



 十二年春正月甲午朔。庚子，元誼、李文通率洺州兵五千、民五萬家東奔田緒。壬子，以前滄州節度使程懷直為左龍武統軍。乙丑，成德軍節度使、檢校司徒、兼侍中渾瑊兼中書令；興元節度使嚴震、魏博田緒、西川韋皋並加檢校左右僕射、中書門下平章事。於是方鎮皆敘進兼官。上制《貞元廣利藥方》五百八十六首，頒降天下。



 三月癸巳。甲午，韋皋奏收降蠻七千戶，得吐蕃所
 賜金字告身五十五片。乙巳，以戶部侍郎裴延齡為戶部尚書。戊申，以兵部尚書董晉充東都留守、判東都尚書省、東畿汝州都防禦使。四月壬戌朔。戊辰，左右十軍使奏：去年冬車駕幸諸營，欲於銀臺亭子門外立碑以紀聖跡。從之。庚午、魏情節度使、度支營田觀察使，檢校左僕射、平章事、魏州長史、駙馬都尉、雁門郡王田緒卒。庚辰，上降誕日，命沙門、道士加文儒官討論三教，上大悅。



 五月辛卯朔。丙申，邠寧節度使張獻甫卒。甲辰，以邠
 寧都虞候楊朝晟為邠州刺史、邠寧、慶節度使。銀夏節度使韓潭讓新授禮部尚書，乞雪崔寧，許其家收葬。丁已，駙馬郭暖、王士平、曖弟煦暄，坐代宗忌辰飲宴，貶官歸第。六月壬戌，故驩州司戶竇參，許其家收葬。乙丑，初置左右護軍中尉監、中護軍監，以授宦官。以左右神策軍使竇文場、霍仙鳴為左右神策護軍中尉監，以左右神威軍使張尚進、焦希望為左右神威中護軍監。辛巳，宣歙觀察使、宣州刺史劉贊卒。



 七月乙未，以東都留守、
 兵部尚書董晉檢校左僕射、同中書目門下平章事、汴州刺史、宣武軍節度使、宋亳潁觀察使。時李萬榮病，萬榮子乃自署為兵馬使，軍人又逐乃，汴州亂，故命董晉帥之。以太子賓客為東都留守、判東都尚書省事、東畿汝都防禦使。是日，汴州節度使李萬榮卒。八月辛未朔，日有蝕之。己巳，以前魏博節度副使田季安為魏州長史、魏博節度觀察等使。庚午，增修望仙門，廣夾城、十王宅、六王宅。癸酉，以虢州刺史崔衍為宣、歙、池觀察使，
 以乞髯子湯忠義為歸德將軍。丙子，以汝州刺史陸長源為宣武行軍司馬。丙戌，門下侍郎、平章事趙憬薨。九月甲午，以河東行軍司馬李景略為豐州刺史、天德軍豐州西受降城都防禦使。丙午，戶部尚書、判度支裴延齡卒。庚戌，幸魚藻宮，即日還內。壬子，吐蕃寇慶州。



 冬十月壬戌，詔以京畿旱，放租稅。甲戌，諫議大夫崔損、給事中趙宗儒並同中書門下平章事，俱賜金紫。以少府監崔穆為晉州刺史、晉慈隰觀察使。



 十一月辛卯，昭義王虔
 休造《誕聖樂曲》以獻。十二月己未，大雪平地二尺，竹柏多死。環王國所獻犀牛，甚珍愛之，是冬亦死。上著《刑政箴》一首。癸未，回紇、南詔、劍南西山國女國王並朝賀。



 十三年春正月戊子朔。庚寅，太子少師致仕關播卒。壬寅，吐蕃贊普遣使修好，塞上以聞，上以犬戎負約，不受其使。東都尚書省火。



 二月丁巳，賜宰臣、兩省供奉官宴於曲江亭。乙亥，度支郎中蘇弁為戶部侍郎、判度支，兵部郎中王紹判戶部。



 三月戊子，造會慶亭於麟德殿前。
 乙巳，以福建都團練使李若初為明州刺史、浙東觀察使，以婺州刺史柳冕為福建觀察使。



 夏四月壬戌，上幸興慶宮龍堂祈雨。乙丑，大雪。庚午，義成軍節度使、鄭滑觀察營田、檢校左僕射、滑州刺史李復卒。己卯，以大理卿于頔為陜州長史、陜虢觀察使。庚辰，以陜虢都防禦觀察轉運等使姚南仲為滑州刺史、義成軍節度、鄭滑觀察使。五月丙戌朔，韋皋收復巂州，畫圖來上。壬子，以庫部郎中、翰林學士鄭餘慶為工部侍郎、知吏部選事。
 六月己卯朔，以衡州刺史陳云為邕管經略使。辛巳，引龍首渠水自通化門入，至太清宮前。壬午，韋皋奏於巂州破吐蕃，生擒大籠官七人，馬畜器械不可勝紀。



 秋七月丙戌，宰相盧邁請告累月，四表避相位，是日，命宰臣問疾於盧邁私第。己丑，右神策中尉霍仙鳴病，賜馬十匹，令於諸寺齋僧。壬辰，浚湖渠、魚藻池，深五尺。乙未，地震。甲辰，以兵部郎中、判戶部王紹為戶部侍郎。乙丑，詔今後嗣王薨葬，所司並供鹵簿，永為常式。



 八月丁巳，詔
 京兆尹韓皋修昆明池石炭、賀蘭兩堰兼湖渠。壬午，容管經略使房孺復卒。九月己丑，盧邁懇讓相位，乃授太子賓客。辛卯九日，宴宰臣百官於曲江，上賦詩以賜之。己未，江西觀察使路寰卒。甲辰，升定州為大都督府。以湖南觀察使李巽為江州刺史、江西觀察使，以禮部侍郎呂渭為潭州刺史、湖南觀察使。



 冬十月癸丑朔，以前滁州刺史房濟為容管經略使。丙辰，黔中觀察使奏：「溪州人戶訴，被前刺史魏從琚於兩稅外，每年加進硃砂
 一千斤、水銀二百馱，戶民疾苦，請停。」從之。淮西吳少誠擅開淘刁河、汝河，詔使不能禁。癸酉，宰相賈耽以疾避相位，不允。丁丑，徐泗節度使張建封來朝，上嘉之，次日於延英召對。癸巳，贈太傅馬燧祔廟，命所司供少牢祭，仍給鹵簿，從宅至廟。十二月庚辰，右龍武統軍韓游瑰卒。



 十四年春正月壬午朔。庚寅，詔諸道州府應貞元八年至十一年兩稅及榷酒錢，在百姓腹內者，總五百六十
 萬七千貫，並除放。甲午，敕：「比來朝官或相過從，金吾皆上聞。其間如是親故，或嘗同僚，伏臘歲時，須有還往，亦人倫常禮，今後不須奏聞。」因張建封奏議也。二月壬子朔。戊午，上御麟德殿，宴文武百僚，初奏《破陳樂》，遍奏《九部樂》，及宮中歌舞妓十數人列於庭。先是上制《中和樂舞曲》，是日奏之，日晏方罷。比詔二月一日中和節宴，以雨雪，改用此日。上又賦《中春麟德殿宴群臣詩》八韻，群臣頒賜有差。乙亥，賜光蔡節度曰彰義軍。



 三月丙申，右
 神策行營節度、鳳翔隴右觀察使、檢校尚書右僕射、鳳翔尹邢君牙卒。以右神策將軍張昌為鳳翔尹、右神策行營節度、鳳翔隴右節度使，仍改名敬則。



 夏四月乙丑，以左諫議大夫、平章事崔損為修奉八陵使。先是昭陵寢殿為火所焚，至是獻、昭、乾、定、泰五陵各造屋三百八十間，橋、元、建三陵據闕補造。五月庚辰朔。甲午，前東都留守、東畿汝都防禦使、檢校吏部尚書杜亞卒。丙午，戶部侍郎、判度支蘇弁為太子詹事。上特召度支郎中
 於䪹於延英，兼御史中丞，賜金紫，令判度支。閏月庚申，以左神策行營節度韓全義為夏州刺史，兼鹽、夏、綏、銀節度使，以代韓潭。甲子，貶太子詹事蘇弁為汀州司戶，兄贊善大夫袞為永州司戶，兄贊善大夫袞為永州司戶，前京兆府士曹冕為信州司戶。



 六月癸卯，太子賓客盧邁卒。乙巳，以旱儉，出太倉粟賑貸。



 秋七月，以吉州刺史杜春為邕管經略使。乙卯，貶京兆尹韓皋為撫州司馬。召右金吾將軍吳湊於延英，面授京兆尹，即令入府府視事。是夏，熱甚。壬申，以給事中、
 中書門下平章事趙宗儒為太子左庶子，以左諫議大夫、平章事崔損為門下侍郎、平章事，以工部侍郎鄭餘慶為中書侍郎、同平章事。左神策護軍中尉霍仙鳴卒。丁丑，以宦者第五守亮代仙鳴為中尉。己卯，左右神策置統軍，品秩奉給視六軍統軍例。甲午，崔損修奉八陵寢宮畢，群臣於宣政殿行稱賀。浙西觀察使、潤州刺史王緯卒。



 九月丁未朔。己酉，山南東道節度使、檢校尚書右僕射、襄州刺史樊澤卒。乙卯，以同州刺史崔宗為
 陜州大都督府長史、陜虢觀察水陸轉運使，以浙東觀察李若初為潤州刺史、浙西觀察使及諸道鹽鐵轉運使，又以常州刺史裴肅為越州刺史、浙東觀察使。丙辰，以陜虢觀察使于頔為襄州刺史、山南東道節度使。丁卯，杞王倕薨。以太常卿杜確為同州刺史、本州防禦、長春宮使。癸酉，諫議大夫田登奏言：「兵部武舉人持弓挾矢，數千百人入皇城，恐非所宜。」上聞之瞿然，乃命停武舉。



 冬十月癸酉，以歲兇穀貴，擊太倉粟三十萬石，開場
 糶以惠民。庚子，夏州韓全義奏破吐蕃鹽州。



 十一月己未，韋皋進《開西南蠻事狀》十卷，敘開復南詔之由。十二月戊子，太子少師致仕郢國公韋倫卒。癸酉，出東都含嘉倉粟七萬石，開場糶以惠河南饑民。己亥，南詔異牟尋遣使賀正旦。明州鎮將慄鍠殺刺史盧云。



 十五年春正月丙午朔。甲寅，雅王逸薨。甲戌，浙西觀察使李若初卒。



 二月，罷中和節宴會，年兇故也。丁丑，宣武軍節度使、檢校左僕射、平章事、汴州刺史董晉卒。乙酉，
 以行軍司馬陸長源檢校禮部尚書、汴州刺史、御史大夫、宣武軍節度度支營田、汴宋亳潁觀察等使。以常州刺史李錡為潤州刺史、浙西觀察使及諸道鹽鐵轉運使。是日，汴州軍亂，殺陸長源及節度判官孟叔度、丘穎，軍人臠而食之。監軍俱文珍以宋州刺史劉逸準久為汴之大將，以書招之，俾靜亂。乙丑，以宋州刺史劉逸準檢校工部尚書、兼汴州刺史、宣武軍節度使，仍賜名全諒。乙未，裴肅奏於臺州擒慄鍠以獻，斬於獨柳樹。癸卯，
 罷三月群臣宴賞，歲饑也。出太倉粟十八萬石，糶於京畿諸縣。



 三月甲寅，吳少誠寇唐州，殺監軍邵國朝，掠居民千餘而去。丁巳，以度支郎中、兼中丞於䪹為戶部侍郎，依前判度支。戊午，昭義軍節度使、檢校工部尚書王虔休卒。戊辰，以河陽三城節度使李元為潞州長史、昭義軍節度、澤潞磁邢洺觀察使，以河陽節度押衙衡濟為懷州刺史、河陽三城懷州節度使。辛未，太子少師致仕於頎卒。壬申，於易州滿城縣置永清軍。癸酉，令江淮
 歲運米二百萬石。雖有是命，然歲運不過四十萬石。



 四月丁丑，以久旱，令陰陽人法術祈雨。壬午，內侍省加置內給事二員。癸未，以安州刺史伊慎為安黃節度營田觀察使。庚寅，應京城內外諸軍縣鎮職員官，見共五萬八千二百七十一人，宜令每人賜粟一石。乙未，特進、兵部尚書歸崇敬卒。五月甲辰朔。戊辰，宗正卿嗣吳王巘薨。



 六月己卯，黔中觀察使、御史中丞王礎卒。癸巳，山南西道節度使、檢校尚書左僕射、平章事嚴震卒。



 秋七月
 乙巳，以興州刺史、興元都虞候嚴礪為興元尹、兼御史大夫、山南西道節度度支營田觀察等使。丙午，故唐安公主賜謚曰莊穆。公主賜謚，自唐安始也。丁未，以王礎卒，廢朝一日。觀察使卒廢朝，自礎始也。戊午，貶諫議大夫苗拯萬州刺史，左拾遺李繁播州參軍，以私議除拜嚴礪不當而無章疏，而偽言累上疏故也。鄭、滑大水。八月壬申朔。丙申，陳許節度使、檢校尚書右僕射、許州刺史曲環卒。丁酉，以洋州刺史韋士宗為黔中觀察使。丙午，
 以陳許兵馬使、前陳州刺史上官涚為許州刺史、陳許節度使。吳少誠謀逆漸甚，陷臨潁，進圍許州。庚戌，宣武軍節度使、檢校工部尚書、汴州刺史劉全諒卒。丙辰，年：「吳少誠非次擢用，授以節旄，秩居端揆之榮，任總列城之重。期申報效，奉我典章，而秉心匪彞，自底不類。兇狡成性，扇構多端，擅動甲兵，暴越封圵。壽州茶園，輒縱凌奪；唐州詔使，潛構殺傷。干犯國章，罪在無赦。朕以王者之德，在乎好生；人君之體，務於含垢。寧屈已以宥罪，不
 殘人以興師。以上稽宗社之威，外抑忠賢之請，庶有悛革，尚議優容。幸鄰境之喪，逞貪亂之志，焚略縣邑，殘暴吾民。朕尤冀知非，為之忍恥，及頒恩命，未許出師。至乃攻逼許州，肆其蠆毒，恣行殺戮，流害黎蒸。惡稔禍盈，人神同棄。興言致討，實悼于懷。宜令諸道各出師徒，掎角齊進。吳少誠在身官爵，並宜削奪。」己巳，自今中和、重陽二節，每節只禁屠一日。辛酉，以大理評事宣武軍都知兵馬使韓弘檢校工部尚書，兼汴州刺史、御史大夫、宣
 武軍節度使。



 冬十月己丑，邕王謜薨。吏部侍郎奚陟卒。



 十一月乙巳，冬至，罷朝會，兵興也。壬子，襄州于頔奏，於朗山破淮西賊三千人。十二月庚午，朔方等道副元帥、河中絳州節度使、檢校司徒、兼奉朔中書令渾瑊薨。乙未，戰淮西賊於小溵河，王師不利，諸軍自潰。丁酉，以同州刺史杜確為河中尹、河中絳州觀察使。



 十六年春正月庚子朔。乙巳，恆冀、定州、許、河陽四鎮之師與賊戰，皆不利而退。南詔獻《奉聖樂舞曲》，上閱於麟
 德殿前。



 二月己酉，以左神策行營、銀夏節度等使韓全義為蔡州行營招討使，陳許節度使上官涚副之。己丑，左龍武統軍程懷直卒。己酉，華州刺史、潼關防禦、鎮國軍使盧征卒。壬子，以尚書右丞袁滋為華州刺史、潼關防禦、鎮國軍使。



 夏四月丁亥，黔中知宴設吏傅近逐觀察使韋士宗。己丑，以義成軍節度使姚南仲為右僕射。以權知新羅國事金俊邕襲祖開府檢校太尉、雞林州都督、新羅國王。辛卯，以義成軍行軍司馬盧群為滑州
 刺史、兼御史中丞、義成軍節度使。壬申，檢校兵部尚書、京兆尹吳湊卒。



 五月戊戌朔，以雨罷朝。庚戌，韓全義與蔡賊將吳少誠戰于溵水南，王師敗績。徐泗濠節度使、檢校尚書右僕射、徐州刺史張建封卒。壬子，徐州軍亂，不納行軍司馬韋夏卿，迫建封子愔為留後。丙寅，韋士宗卻入黔州。丁卯，以吏部侍郎顧少連為京兆尹。六月丙午，鄆州李師古、淮南杜祐並加同平章事，以祐兼領徐、泗、濠節度，以前虢州參軍張愔起復驍衛將軍，兼徐
 州刺史、御史中丞、本州團練使、知徐州留後。



 秋七月，湖南觀察使呂渭卒。八月癸酉，以河中尹王囗為潭州刺史、湖南觀察使。九月，宥吳少誠。駙馬都尉郭曖卒。義成軍節度使盧群卒。丙午，前太常卿裴鬱卒。戊辰，以左丞李元素為滑州刺史、兼御史大夫、義成軍節度使。庚戌，貶中書侍郎、同中書門下平章事鄭餘慶為郴州司馬，戶部侍郎、判度支於䪹為泉州司戶。以戶部侍郎王紹判度支，以戶閱郎中崔從質為戶部侍郎。癸酉，吳少誠
 賊迫官軍溵水砦下營，韓全義退保陳州，諸軍散還本道，官軍不振。以河南少尹張式為河南尹、水陸轉運使。庚申，以太常卿齊抗為中書侍郎、同平章事。癸亥，以虔王諒為徐州節度使，張愔為留後。



 冬十月辛未，興元嚴礪希監軍旨，誣奏流人通州別駕崔河圖，長流崖州，賜死，人士傷之。吳少誠引兵歸蔡州，上表待罪。戊子，詔雪吳少誠，復其官爵。乙丑，河東節度使、檢校禮部尚書、太原尹、兼御史大夫、北都留守李悅卒。甲午，以河東行軍
 司馬鄭儋檢校工部尚書、太原尹、河東節度使。



 十一月癸卯，泗州、濠州宜隸淮南觀察使。戊申，以太府卿韋渠牟為太常寺卿。十二月戊寅，罷吏部復考判官及禮部別頭貢舉。



 十七年春正月甲午朔。甲寅，韓全義自蔡州行營還，詔歸鎮華州。



 二月癸巳朔，賜群臣宴於曲江亭，上賦《中和節賜宴曲江詩》六韻賜之。丁酉，雨雹。己亥，雨霜。戊申夜，雷震，雨雹。庚戌，大雨兼雹。



 三月乙丑，賜群臣宴於曲
 江亭。己巳，黔中觀察使韋士宗復為三軍所逐。癸酉，衢州刺史鄭式瞻進絹五千匹，銀二千兩，上曰：「式瞻犯贓，已詔御史按問，所進宜付左藏庫。」丁丑，省天下州府別駕、司馬、田曹、參軍；京兆、河南、太原三府外，諸府判司雙曹者省一。



 夏四月丁未，始命駙馬及郡縣主婿無子者，養男不用母廕。辛亥，以諫議大夫裴佶為黔中觀察使。五月壬戌朔，日有蝕之。乙酉，邠寧節度使、檢校工部尚書、邠州刺史楊朝晟卒。丙戌，以工部侍郎趙植為廣州
 刺史、兼御史大夫、嶺南節度使。六月戊戌，以定平鎮兵馬使李朝寀校工部尚書，兼邠州刺史、朔方邠寧慶節度使；以中官楊志廉為右神策護軍中尉。浙西人崔善真詣闕上書，論浙西觀察使李錡罪狀。上覽奏不悅，令械善真送於李錡。為鑿坑待善真，既至，和械推而埋之。由是錡恣橫叛。己酉，以邠寧兵馬使高固為邠州刺史、兼御史大夫、邠寧慶節度使。丁巳，成德軍節度使、恆冀深趙德棣觀察等使、恆州大都督府長史、檢校太尉、
 中書令、瑯邪郡王王武俊薨，贈太師，謚曰忠烈。



 秋七月戊寅，吐蕃寇鹽州。辛巳，以前成德軍節度副使、檢校工部尚書、知恆府事、清河郡王王士真起復授恆州長史，充成德軍節度使。乙酉，太常卿韋渠牟卒。己丑，吐蕃陷麟州，殺刺史郭鋒，毀城壘而去。八月戊午，以河東行軍司馬嚴綬檢校工部尚書、兼太原尹、御史大夫、河東節度使。九月壬戌，韋皋奏大破吐蕃於雅州。戊辰，群臣宴曲江，上賦《九日賜宴曲江亭詩》六韻賜之。丁丑，禮部尚
 書李齊運卒。



 冬十月，加韋皋檢校司徒、中書令，封南康郡王，賞破吐蕃功也。戊午，鹽州刺史杜彥先委城奔慶州。辛未，宰相賈耽上《海內華夷圖》及《古今郡國縣道四夷述》四十卷。甲戌，翰林侍詔戴少平死十六日復生。庚戌，以京兆尹顧少連為吏部尚書，以吏部侍郎韋夏卿為京兆尹。淮南節度使杜祐進《通典》，凡九門，共二百卷。



 十八年春正月戊午朔，大雨雪，罷朝賀。乙丑，驃國王遣使悉利移來朝貢，並獻其國樂十二曲與樂工三十五
 人。乙亥，韋皋以所擒蕃相論莽熱來獻。庚辰，以常州刺史賈全為越州刺史、浙東觀察使。



 二月戊子朔，賜群臣宴於馬璘之山池。



 三月癸未，以劍南東川行軍司馬李康為梓州刺史、兼御史大夫、劍南東川節度使。乙丑，賜群臣宴於馬璘之山池。己巳，以蘄州刺史鄭紳為鄂州刺史、鄂岳蘄沔觀察使。癸酉，以浙東團練副使齊總為衢州刺史，總以橫賦進奉希恩，給事中許孟容封還制書。丙戌，以河中行軍司馬鄭元為河中尹、兼御史大夫、
 河中絳節度使。五月癸亥，以竇群為左拾遺。庚辰，以祠部員外郎裴泰為檢校兵部郎中，充安南都護、本管經略使。六月癸巳，以吏部尚書顧少連為兵部尚書、東都留守、東都畿汝防禦使。前東都留守、檢校禮部尚書王翃卒。



 秋七月庚辰，蔡、申、光三州春水夏旱，賜帛五萬段，米十萬石，鹽三千石。八月壬寅，以邕管經略使徐申為廣州刺史、嶺南節度使。甲辰，以嶺南節度掌書記、試大理評事張正元為邕州刺史、御史中丞、邕管經略使，給事
 中許孟容以非次遷授，封還詔書。丁未，以戶部侍郎、判度支王紹為戶部尚書、判度支。九月乙卯朔，以太常少卿楊憑為潭州刺史、湖南觀察使。賜群臣宴於馬璘山池，上賦《九日賜宴詩》六韻賜之。



 冬十月丁亥，以刑部尚書王鍔為淮南節度副使兼行軍司馬。己酉，鄜坊丹延節度使、檢校禮部尚書王棲耀卒。



 十一月丙辰，以同州刺史劉公濟為鄜州刺史、鄜坊丹延節度使。十二月乙巳，貶大理卿李正臣為衛尉少卿，正臣為御史彈
 劾下獄，不堪其辱而死。戊申，黎州蠻、牂柯使入朝。



 十九年春正月癸丑朔。



 二月壬午朔，賜宴馬璘山池。丁亥，修含元殿。賜安黃節度曰奉義軍。丙申，以桂管留後韋武為桂州刺史、桂管觀察使。己亥，安南經略使裴泰為州將王季元所逐。甲辰，淮南節度使杜祐來朝。



 三月壬子朔，以杜祐檢校司空、同中書門下平章事、太清宮使。以淮南行軍司馬王鍔檢校尚書右僕射，兼揚州大都督府長史、淮南節度使。丁卯，以今年孟夏禘饗，前議
 太祖、懿、獻之位未決，至此禘祭，方正太祖東向之位，已下列序昭穆。其獻祖、懿祖祔於德明、興聖之廟，每禘祫年就本室饗之。乙亥，以司農卿李實為京兆尹。



 夏四月乙未，涇原節度使劉昌奏請移行原州於平涼城，從之。戊戌，百官以祔廟畢，蹈舞稱賀。五月辛亥，荊南節度使、檢校工部尚書、江陵尹裴胄卒。乙未，以荊南行軍司馬裴筠為江陵尹、兼御史大夫、荊南節度使。甲子，四鎮北庭行軍涇原節度使、檢校右僕射、涇州刺史劉昌卒。甲
 戌，以涇原節度留後段祐為涇州刺史、兼御史大夫、四鎮北庭行軍涇原節度使。乙亥，吐蕃遣使論頻熱入朝。甲辰，以陳許行軍司馬劉昌裔檢校工部尚書，兼許州刺史、陳許節度使。自正月至是未雨，分命祈禱山川。



 秋七月戊午，以關輔，罷吏部選、禮部貢舉。己未，中書侍郎、平章事齊抗為太子賓客，病免也。甲戌，雨。乙亥，尚書右僕射姚南仲薨。貸京畿民麥種。八月乙未，大雨霖。



 冬十月乙未，以太子賓客韋夏卿為東都留守、東都畿
 汝都防禦使。閏月丁巳，門下侍郎、同平章事崔損卒。



 十一月戊寅朔，以鹽州兵馬使李興幹為鹽州刺史，許專達於上，不隸夏州。丙午，振、武、麟、勝節度使範希朝來朝。戊午，以振武行軍司馬閻巨源檢校工部尚書，兼單于大都護、振武麟勝節度使。庚申，以太常卿高郢為中書侍郎、同中書門下平章事。壬申，監察御史崔薳入臺近，不練故事，違式入右神策軍。上怒，笞四十，配流崖州。



 二十年春正月丁丑朔。丙申，天德軍防禦團練使、豐州
 刺史李景略卒，以其判官任迪簡代領其任。己亥，以鄜、坊、丹、延節度使劉公濟為工部尚書，以其行軍司馬裴玢代領其任。



 二月丙午朔，罷中和節宴，歲儉也。庚戌，大雷震，雨雹。



 三月甲申，以吐蕃贊普卒，廢朝。己亥，以國子祭酒趙昌為安南都護、御史大夫、本管經略使。



 夏四月辛酉，太子賓客齊抗卒。丙寅，吐蕃使臧河南觀察使論乞冉等五十四人來朝貢。陳許節度賜號忠武軍。五月甲戌朔，罷御宣政殿。乙亥，以史館修撰、秘書監張薦為
 工部侍郎、兼御史大夫，充入吐蕃吊祭使。七月癸酉朔，大雨雹。辛卯，福建觀察使柳冕奏置萬安監牧於泉州界，置群牧五，悉索部內馬牛羊近萬頭匹，監史主之。八月戊申，以房州刺史卻士美為黔中觀察使。己未，以昭義兵馬使盧從史為檢校工部尚書，兼潞州長史、昭義軍節度、澤潞磁邢洺觀察使。九月庚辰，賜群臣宴於馬璘山池。



 冬十月甲辰，於景州南皮縣置唐昌軍。辛亥，易定節度使張茂昭來朝。



 十一月丁酉，以監察御史李程、
 秘書正字張聿、藍田縣尉王涯並為翰林學士。十二月，吐蕃、南詔、日本國並遣使朝貢。庚午，以桂管防禦使顏證為桂州刺史、桂管觀察使。



 二十一年春正月辛未朔，御含元殿受朝賀。是日，上不康。丙子，以浙東觀察判官凌準為翰林學士，癸巳，會郡臣於宣政殿，宣遺詔：皇太子宜於柩前即位。是日，上崩於會寧殿，享壽六十四。甲午，遷神柩於太極殿。丙申，發喪，群臣縞素。皇太子即位。永貞元年九月丁卯，群臣上
 謚曰神武孝文，廟號德宗。十月己酉，葬於崇陵，昭德皇后王氏祔焉。



 史臣曰：德宗皇帝初總萬機，勵精治道。思政若渴，視民如傷。凝旒延納於讜言，側席思求於多士。其始也，去無名之費，罷不急之官；出永巷之嬪嬙，放文單之馴象；減太官之膳，誡服玩之奢；解鷹犬而放伶倫，止榷酤而絕貢奉。百神咸秩，五典克從，御正殿而策賢良，輟廷臣而治畿甸。此皆前王之能事，有國之大猷，率是而行，夫何
 敢議。加以天才秀茂，文思雕華。灑翰金鑾，無愧淮南之作；屬辭鉛槧，何慚隴坻之書。文雅中興，夐高前代，《二南》三祖，豈盛於茲。然而王霸跡殊，淳醨代變，揆時而理，斟酌斯難。茍於交喪之秋，輕取鄙夫之論，歷觀近世，靡不敗亡。德宗在籓齒胄之年，曾為統帥；及出震承乾之日，頗負經綸。故從初罷郭令戎權，非次聽楊炎謬計，遂欲混同華裔，束縛奸豪，南行襄漢之誅，北舉恆陽之代。出車雲擾，命將星繁，罄國用不足以餽軍，竭民力未聞於
 破賊。一旦德音掃地，愁嘆連甍，果致五盜僭擬於天王，二硃憑陵於宗社，奉天之窘，可為涕零，罪已之言，補之何益。所賴忠臣戮力，否運再昌。雖知非竟逐於楊炎，而受佞不忘於盧杞。用延賞之私怨，奪李晟之兵符；取延齡之奸謀。罷陸贄之相位，知人則哲，其若是乎！貞元之辰，吾道窮矣。



 贊曰：聰明文思，惟睿作聖。保奸傷善，聽斷不令。御歷三九，適逢天幸。賜宴之辰，徒矜篇詠。



\end{pinyinscope}