\article{卷十五 本紀第十五 憲宗下}

\begin{pinyinscope}

 元
 和
 七年春正月辛酉朔，己巳，以刑部尚書趙宗儒檢校吏部尚書、興元尹、山南西道節度使。庚午，以兵部尚書王紹判戶部事。辛未，以京兆尹元義方為鄜州刺史、
 鄜坊丹延觀察使，以司農卿李銛為京兆尹。是夜，月掩熒惑。壬申，廢信州永豐縣、越州山陰縣、衢州盈川縣。癸酉，振武河溢，毀東受降城。



 二月庚寅朔。壬辰，詔以去秋旱歉，賑京畿粟三十萬石；其元和六年春賑貸百姓粟二十四萬石，並宜放免。辛丑，尚書省重定左、右僕射上事儀注。壬寅，以兵部侍郎許孟容為河南尹。辛亥，山南西道節度使裴玢卒。癸丑，入蕃使不得與私覿正員官，量別支給以充私覿。舊使絕域者，許賣正員官十餘員，
 取貨以備私覿，雖優假遠使，殊非典法，故革之。敕：「錢重物輕，為弊頗甚，詳求適變，將以便人。所貴緡貨通行，裏閭寬恤。宜令群臣各隨所見利害狀以聞。」三月己未。辛酉，以惠昭太子葬，罷曲江上巳宴。庚午，以旱，敕諸司疏決系囚。



 夏四月戊子朔。癸巳，敕天下州府民戶，每田畝，種桑二樹，長吏逐年檢計以聞。辛亥，鹽鐵使王播奏元和六年賣鹽鐵，除峽內井鹽外，計收六百八十五萬九千二百貫。



 五月戊午朔。庚申，上謂宰臣曰：「卿等累
 言吳越去年水旱，昨有御史自江淮回，言不至為災，人非甚困。」李絳對曰：「臣得兩浙、淮南狀，繼言歉旱。方隅授任，皆朝廷信重之臣。御史非良，或容希媚，此正當奸佞之臣。況推誠之道，君人大本，任大臣以事，不可以小臣言間之。伏望明示御史姓名，正之典刑。」上曰：「卿言是也。朝廷大體，以恤人為本，一方不稔，即宜賑救，濟其饑寒，況可疑之也！向者不思而有此問，朕言過矣。」絳等拜賀。癸亥，熒惑近太微右執法。



 六月丁亥朔，舒州桐城梅天
 陂內，有黃白二龍，自陂中乘風雷躍起，高二百尺，行六里，入浮塘陂。癸巳，以金紫光錄大夫、守司徒、同平章事、崇文館大學士，太清宮使、上柱國、岐國公杜佑為光祿大夫，守太保致仕，宜朝朔望，佑累表懇請故也。己亥，月近南斗魁第四星。鎮州甲仗庫一十三間災，兵仗都盡。王承宗常蓄叛謀，至是始懼天罰，兇氣稍奪，仍殺主庫吏百餘人。乙丑，以兵部員外郎王涯知制誥。乙亥，制立遂王宥為皇太了，改名恆。己卯，以新羅大宰相金彥升
 為開府儀同三司、檢校太尉、使持節、大都督雞林州諸軍事、雞林州刺史，兼寧海軍使、上柱國，封新羅國王；仍冊彥升妻貞氏為妃。



 八月丁亥朔，新除新羅國大宰相金崇斌等三人，宜令本國準例賜戟。戊戌，魏博節度使田季安卒。辛丑，廢蓬州宕渠縣。甲辰，宣歙觀察使房式卒。丙午，以蘇州刺史範傳正為宣歙觀察使。戊申，制：「諸州府五品已上官替後，委本道長官量其才行、官業、資歷，每年冬季一度聞薦。其罷使郎官、御史，許朝臣每年
 冬季準此聞薦，諸使府參佐、檢校官，從元授官月日計，如是五品已上官及臺省官，經三十個月外，任與轉改；餘官經三十六個月奏轉改。如未經考便有事故及停替官，本限之外更加十個月，即任申奏。」辛亥，以左龍武大將軍薛平為滑州刺史、義成軍節度使。



 冬十月乙未，魏博三軍舉其衙將田興知軍州事。時田季安死，子懷諫年十一，為副大使、知軍府事，軍政一決於家僮蔣士則，數易大將，軍情不安。因田興入衙，兵環而劫請，興頓
 僕於地，軍眾不散。興曰：「欲聽吾命，勿犯副大使。」眾曰：「諾。」但殺蔣士則等十數人而止。即日移懷諫於外，令朝京師。甲辰，以魏博都知兵馬使、兼御史中丞、沂國公田興為銀青光祿大夫、檢校工部尚書，兼魏州大都督府長史，充魏博節度使。庚戌，澧王寬改名惲，深王察改名忭，洋王寰改名忻，絳王寮改名悟，建王審改名恪。以鄭滑節度使袁滋為戶部尚書。



 十一月丙辰朔。乙丑，詔：「田興以魏博請命，宜令司封郎中、知制誥裴度往彼宣慰，賜
 三軍賞錢一百五十萬貫，以河陰院諸道合進內庫物充。六州諸縣宣達朝旨。辛未，太保致仕杜祐卒。東川觀察使潘孟陽奏龍州武安縣嘉禾生，有麟食之。麟食來，群鹿環之，光彩不可正視。使畫工圖之以獻。乙亥，以給事中李逢吉、司勛員外郎李巨並充皇太子諸王侍讀。戊寅，吏部尚書鄭餘慶請復置吏部考官三員，吏部郎中楊於陵執奏以為不便。乃
 詔考官韋顗等三人祇考及第科目人，其餘吏部侍郎自定，己卯，江西觀察伎崔芃卒。辛巳前魏情節度副使田懷諫為右監門衛將軍，賜宅一區、芻粟等。甲申，以同州刺史裴堪為江西觀察使。十二月丙戌朔，以吏部尚書鄭餘慶為太子少傅。丙辰，左拾遺楊歸厚以自娶婦，進狀借禮會院，貶國子主簿分司。戊戌，以京兆尹裴向為同州防禦使。己亥，魏博奏管內州縣官員二百五十三員，請吏部銓注。



 八年春正月乙卯朔。庚午，冊大言義為渤海國王，授秘書監、忽汗州都督。辛未，制以正議大夫、守禮部尚書、同平章事、上柱國、扶風郡開國公權德輿守禮部尚書，罷知政事。癸未，以山南東道節度使李夷簡檢校戶部尚書、成都尹，充劍南西川節度使。以戶部尚書袁滋檢校兵部尚書、襄州刺史，充山南東道節度使。



 二月乙酉朔。辛卯，田興改名弘正。宰相李吉甫進所撰《元和郡國圖》三十卷，又進《六代略》三十卷，又為《十道州郡圖》五十四
 卷。宰相于頔男太常丞敏專殺梁正言奴，棄溷中。事發，頔與男季友素服待罪。貶頔恩王傅。於敏長流雷州，錮身發遣。殿中少監、駙馬都尉於季友誑罔公主，藏隱內人，轉授兇兄，移貯外舍，傷風黷禮，莫大於茲，宜削奪所任官，令在家修省。贊善大夫於正、秘書丞於方並停見任，皆頔祿之子也。捕獲受于頔賂為致出鎮人梁正言，及交構權貴僧鑒虛，並付京兆府杖死。甲子，以劍南西川節度使、銀青光祿大夫、檢校吏部尚書、兼門下侍郎、同
 平章事、上柱國、臨淮郡開國公、食邑二千戶武元衡復入中書知政事，兼崇玄館大學士、太清宮使。辛未，上以久旱，親於禁中求雨，是夜，澍雨沾足。丙子，大風壞崇陵寢殿鴟尾，折門戟六。



 夏四月癸未朔。乙酉，以邕管經略使房啟為桂管觀察使，以開州刺史竇群為邕管經略使。丙戌，以錢重貨輕，出庫錢五十萬貫，令兩常平倉收市布帛，每段匹於舊估加十之一。鄜坊觀察使元義方卒，辛卯，以將作監薛伾為鄜坊觀察使。乙未，長安西市
 豕生三耳八足二尾。僧鑒虛為高崇文納賂四萬五千貫與宰相杜黃裳，共引致人永樂縣仿吳憑，付錢與黃裳男載。敕吳賃配流昭州，黃裳、崇文已薨歿，所用錢不須勘問，杜載釋放。辛亥，賜魏博田弘正錢二十萬貫，收市軍糧。庚申，河中尹張弘靖奏修古舜城。



 六月辛巳朔。時積雨，延英不開十五日。是日，上謂宰臣曰：「今後每三日，雨亦對來。」乙酉，工部尚書致仕裴佶卒。丙戌，以東都留守韓皋檢校吏部尚書，兼許州刺史，充忠武軍節度
 使。庚寅，京師大風雨，毀屋飄瓦，人多壓死。所在川瀆暴漲，行人不通。辛丑，出宮人二百車，任從所適，以水災故也。壬寅，宰臣武元衡李吉甫李絳、舊相鄭餘慶權德輿各奉詔令進舊詩。



 秋七月辛亥朔。癸丑，以權德輿檢校吏部尚書、東都留守。丁卯，以振武節度使李光進為靈州大都督府長史、靈武節度使。癸酉，命中尉彭中獻修興唐觀，壯其規制，北拒禁城，開復道以通行幸。是夜，月近五諸侯。丁丑，新授桂管觀察使房啟降為太僕少卿。
 啟初拜桂管，啟吏賂吏部主者，私得官告以授啟。俄有詔命中使齎告牒與啟，曰：「受之五日矣。」上怒，杖吏部令史，罰郎官，啟亦即降之。以安南都護馬總為桂管觀察使，以江州刺史張勔為安南都護、本管經略招討使。鄜坊觀察使薛伾卒。



 八月辛巳朔。癸未，以蘄州刺史裴行立為安南都護、本管經略招討使，以張勔耄年也。丁亥，以司農卿裴武為鄜坊觀察使。庚寅，詔毀家徇國故徐州刺史李洧等一十家子孫，並宜甄獎。甲午，太白近軒
 轅。辛丑，以東川節度使潘孟陽為戶部侍郎、判度支，盧坦為梓州刺史、劍南東川節度使。乙巳，廢天武軍，並入神策軍。



 九月庚戌朔。丙辰，淄青李師道進鶻十二，命還之。戊午，賜群臣宴於曲江。乙丑，詔：「比聞嶺南五管並福建、黔中等道，多以南口餉遺，及於諸處博易，骨肉離析，良賤難分。此後嚴加禁止，如違，長吏必當科罰。」淮西吳少陽獻馬三百匹。丙寅，詔：「減死戍邊，前代美政，量其遠邇，亦有便宜。今後兩京、關內、河南、河東、河北、淮南、山南
 東西道州府，除大闢罪外，輕犯不得配流天德五城。，」戊辰，以給事中竇易直為陜虢防禦使，仍賜金紫。壬申，以恩王傅于頔為太子賓客。以前朔方靈鹽節度使王佖為右衛將軍。將相出入，翰林草制，謂之白麻。至佖，奏罷中書草制，因為例也。太常習樂，始復用大鼓。



 冬十月庚辰朔。己丑，熒惑近太微西垣南首星。庚寅，以湖南觀察使柳公綽為嶽、鄂、沔、蘄、安、黃觀察使。辛卯，涇原節度使硃忠亮卒。壬辰，汴州韓弘進所撰《聖朝萬歲樂譜》，共三百首。
 己巳，以宗正少卿李道古為黔中觀察使，以蘇州刺史張正甫為湖南觀察使。丙申，以大雪放朝，人有凍踣者，雀鼠多死。戊戌，以神策普潤鎮使蘇光榮為涇州刺史、四鎮北庭行軍涇原節度使。翰林學士、司封員外郎韋弘景守本官，以草光榮詔漏敘功勛故也。壬辰，振武奏回紇千騎至鷿鵜泉。



 十一月庚戌朔。丙辰，以福建觀察使裴次元為河南尹。丙寅，以鹽州隸夏州。自夏州至豐州，初置八驛。丁卯，以泗州刺史薛謇為福建觀察使。右
 龍武統軍劉昌裔卒。癸酉，昭義郗士美奏諸軍就食於臨洺。京畿水、旱、霜，損田三萬八千頃。十二庚辰朔，以京兆尹李銛為鄜坊觀察使，以代裴武入為京兆尹。辛巳，敕：「應賜王公、公主、百官等莊宅、碾磑、店鋪、車坊、園林等，一任貼典貨賣，其所緣稅役，便令府縣收管。」敕：「張茂昭立功河朔，舉族歸朝，義烈之風，史冊收載。如聞身歿之後，家無餘財，追懷舊勛，特越常典，宜歲賜絹二千匹，春秋二時支給。」群臣上表，請立德妃郭氏為皇后。丙戌，
 以桂官觀察使馬總為廣州刺史、嶺南節度使，以邕管經略使崔詠為桂管觀察使。庚寅，以夔州刺史馬平陽為邕管經略使。振武軍亂，逐其帥李進賢，屠其家。乃以夏州節度使張煦代進賢，率兵二千赴鎮，許便宜擊斷。丙午，以金吾衛將軍田進為夏州刺史、夏綏銀節度使。以河溢浸滑州羊馬城之半，滑州薛平、魏博田弘正征役萬人，於黎陽界開古黃河道南北長十四里，東西闊六十步，深一丈七尺，決舊河水勢，滑人遂無水患。



 九年春正月己酉朔。乙卯，大霧而雪。李吉甫累表辭相位，不許。乙亥，張煦入單于都護府，誅作亂軍士蘇國珍等二百五十二人。



 二月巳卯朔，戶部侍郎、判度支潘孟陽兼京北五城營田使。丁丑，貶前振武節度使顧進賢為通州刺史，監軍路朝見配役於定陵。丁未，詔以歲饑，放關內元和八年己前逋租錢粟，賑常平義倉粟三十萬石。丙申，賜振武軍絹二萬匹。丁酉，月近心大星。癸卯，制朝議大夫、守中書侍郎、同平章事、上柱國、高邑男李絳守禮部
 尚書，累表辭相位故也。



 三月己酉朔。丙辰，巂州地震，晝夜八十震，壓死者百餘人。庚申，妖人梁叔高自廣州來，授書與吏部侍郎楊於陵，使為己輔。於陵執之以告，殺之。辛酉，以太子少傅鄭餘慶檢佼右僕射、興元尹、山南西道節度使，代趙宗儒為御史大夫。丁卯，隕霜殺桑。召大理卿裴棠棣男損、前昭應令杜式方男忭見於麟德殿前，各賜緋，許尚公主。



 夏四月戊寅朔。庚寅，詔贈太師咸寧王渾瑊宜配享德宗廟庭。



 五月丁未朔，以嶺南節
 度使鄭絪為工部尚書。庚申，移宥州於經略軍，郭下置延恩縣，隸夏州觀察使。是月旱，穀貴，出太倉粟七十萬石，開六場糶以惠饑民。乙丑，桂王綸薨。以旱，免京畿夏稅十三萬石、青苗錢五萬貫。



 六月丙子朔。戊寅，以天德軍經略使周懷乂卒，廢朝一日。經略使廢朝，自懷乂始也。庚辰，以義武軍節度副使渾鎬檢校式工尚書，兼定州大都督府長史，充義武軍節度使、易定觀察使、北平軍等使。丙戌，以在龍武將軍燕重旰為豐州刺史、天德
 軍豐州西城中城都防禦押蕃落等使。乙未，置禮賓院於長興里之北。丙申，以左丞孔戣為華州刺史、潼關防禦、鎮國軍等使。壬寅，制河中晉絳慈隰等州節度使張弘靖守刑部尚書、同中書門下平章事。



 秋七月丙午朔。乙未，以御史大夫趙宗儒檢校尚書右僕射，兼河中尹、河中晉絳等州節度使。戊辰，以太子司議郎杜忭為銀青光祿大夫、殿中少監、駙馬都尉，尚岐陽公主。閏八月乙巳朔。辛酉，以河陽節度使烏重胤兼汝州刺史。壬戌，
 以中書舍人王涯、屯田郎中韋綬為皇太子諸王侍讀。己巳，加田弘正檢校右僕射，賞三軍錢二十萬貫。九月甲戌朔，以洺州刺史李光顏為陳州刺史、忠武軍都知兵馬使。丙戌，以山南東道節度使袁滋檢校兵部尚書，兼江陵尹、荊南節度使。以荊南節度使嚴綬檢校司空、襄州刺史、山南東道節度使。己丑，月掩軒轅。淮西節度使吳少陽卒，其子元濟匿喪，自總兵柄乃焚劫舞陽等四縣。朝廷遣使吊祭，拒而不納。壬辰，真臘國朝貢。戊戌，
 加河東節度使王鍔檢校司空、同平章事，以給事中孟簡為越州刺史、浙東觀察使。贈吳少陽尚書右僕射。



 冬十月甲辰朔。丙午，金紫光錄大夫、中書侍郎、同平章事、集賢大學士、監修國史、上柱國、趙國公李吉甫卒。甲寅，以刑部員外郎令狐楚為職方員外郎、知制誥。壬戌，以忠武軍節度使韓皋為吏部尚書，以忠武軍節度副使兼陳州刺史李光顏為許州刺史、忠武軍節度使。甲子，制：「朕嗣膺寶位，於茲十年。每推至誠，以御方夏，庶以仁
 化，臻於太和，宵衣旰食，意屬於此。今淮西一道，未達朝經。擅自繼襲，肆行寇掠。將士等迫於受制，非是本心。思去三面之羅，庶遵兩階之義。宜以山南東道節度使嚴綬兼充申光蔡等州招撫使。」仍命內常侍崔潭峻為監軍。戊辰，以尚書左丞呂元膺檢校工部尚書、東都留守。舊例，命留守賜旗甲，與方鎮同，及元膺受命，不賜。諫官援華、汝、壽三州例有賜，居守之重，不宜獨闕，上曰：「此三處亦宜停賜。」



 十一月甲戌朔。甲申，以吏部尚書韓皋為
 太子賓客。甲午，以御史中丞胡證為單于大都護、振武麟勝等軍節度使。丁酉，太子太傅範希朝卒。戊戌，以中書舍人裴度為御史中丞；以左金吾大將軍郭釗檢校工部尚書、邠州刺史，充邠寧節度使；以職方員外郎、知制誥令狐楚為翰林學士。十二月甲辰朔。丁未，振武節度使張煦卒。辛亥，邠寧節度使、檢校右僕射閻巨源卒。癸丑，兵部尚書王紹卒。己未，右羽林統軍孟元陽卒。丙寅，太子少保趙昌卒。戊辰，制以中大夫、守尚書右丞、上
 騎都尉、賜紫金魚袋韋貫之本官同中書門下平章事。



 十年春正月癸酉朔。乙酉，宣武軍節度使韓弘守司徒，平章事並如故。丙申，嚴綬帥師次蔡州界。己亥，制削奪吳元濟在身官爵。庚子，桂管奏移富州治於故城。



 二月癸卯朔。甲辰，嚴綬軍為賊所襲，敗於磁丘，退守唐州。田弘正子布、韓弘子公武各率師隸李光顏討賊。辛亥，以禮部尚書李絳為華州潼關防禦鎮軍等使。壬戌，河東防秋將劉輔殺豐州刺史燕重旰。己巳，以羽林將軍李
 匯為涇原節度使。



 三月壬申朔，以右金吾將軍李奉仙為豐州刺史、天德軍西城中城都防禦使。己卯，以劍南西川節度行軍司馬李程為兵部郎中、知制誥。乙酉，以虔州司馬韓泰為漳刑刺史，以永州司馬柳宗元為柳州刺史、饒州司馬韓曄為汀州刺史，朗州司馬劉禹錫為播州刺史，臺州司馬陳諫為封州刺史。御史中丞裴度以禹錫母老，請移近處，乃改授連州刺史。贈故太常卿崔邠禮部尚書。李光顏破賊於南頓。辛亥，盜焚河陰
 轉運院，凡燒錢帛二十萬貫匹、米二萬四千八百石、倉室五十五間。防院兵五百人營於縣南，盜火發而不救，呂元膺召其將殺之。自盜火發河陰，人情駭擾。壬戌，以長安縣令徐俊為邕管經略使。



 五月辛未朔。辛巳，御史中丞裴度兼刑部侍郎。時度自淮西行營宣慰還，所言軍機，多合上旨，故以兼官寵之。丙申，李光顏大破賊黨於洄曲。自徵兵討賊，凡十餘鎮之師，環於申、蔡，未立戰功。裴度使還，奏曰：「臣觀諸將，惟光顏見義能勇，必能立
 功。」至是告捷，京師相賀，上尤賞度之知人。



 六月辛丑朔。癸卯，鎮州節度使王承宗盜夜伏於靖安坊，刺宰相武元衡，死之；又遣盜於通化坊刺御史中丞裴度，傷首而免。是日，京城大駭，自京師至諸門加衛兵；宰相導從加金吾騎士，出入則彀弦露刃，每過里門，訶索甚諠；公卿持事柄者，以家僮兵仗自隨。武元衡死數日，未獲賊。兵部侍郎許孟容請見，奏曰：「豈有國相橫尸路隅，不能擒賊！」因灑泣極言，上為之憤嘆。乃詔京城諸道，能捕賊
 者賞錢萬貫，仍與五品官，敢有蓋藏，全家誅戮。乃積錢二萬貫於東西市。京城大索，公卿節將復壁重尞者皆搜之。庚戌，神策將士王士則、王士平以盜名上言，且言王承宗所使，乃捕得張晏等八人誅之。乙丑，制以朝議郎、守御史丞、兼刑部侍郎、飛騎尉、賜紫金魚袋裴度為朝請大夫、守刑部侍郎、同中書門下平章事。



 秋七月庚午朔，靈武節度使李光進卒。辛未，以神策軍長武城使杜叔良為朔方、靈鹽、定遠城節度觀察使。甲戌，詔：「成
 德軍節度使王承宗，自滌瑕疵，累加獎拔，列在維籓之任，待以忠正之徒。謂懷君父之恩，克勵人臣之節。而動思棄命，恣逞非心，傲狠反常，橫辱無畏。以其先祖，嘗立忠動，每念含容，庶聞悛革。曾不知陰謀逆狀，久則逾彰；兇德禍機，盈而自覆。乃敢輕肆指斥，妄陳表章，潛遣奸人，內懷兵刃，賊殺元輔，毒傷憲臣，縱其兇殘，無所顧望。推窮事跡，罪狀昭明，周覽讞詞，良用驚嘆。宜令絕其朝貢，其所部博野、樂壽兩縣本屬範陽，宜卻隸劉總。駙馬
 都尉王承系、太子贊善王承迪、丹王府司馬王承榮等，並宜遠郡安置。」先是，承宗上表怨咎武元衡，留中不報。又肆指斥，上使持其表以示百官，群臣皆請問罪。丙戌，涇原節度使李匯卒，以將作監王潛為涇州刺史、四鎮北庭涇原節度使。乙未，以京兆尹裴武為司農卿，以捕賊弛慢故也。



 八月己亥朔，日有蝕之。丙寅，訶陵國遣使獻僧祗僮及五色鸚鵡、頻伽鳥並異香名寶。丁未，淄青節度使李師道陰與嵩山僧圓凈謀反，勇士數百人伏
 於東都進奏院，乘洛城無兵，欲竊發焚燒宮殿而肆行剽掠。小將場進、李再興告變，留守呂元膺乃出兵圍之，賊突圍而出，入嵩岳，山棚盡擒之。訊其首，僧圓凈主謀也。僧臨刑嘆曰：「誤我事，不得使洛城流血！」九月癸酉，以宣武軍節度使韓弘充淮西行營兵馬都統。丁酉，以太子賓客韓皋為兵部尚書。冬十月庚子，始析山南東道為兩節度，以戶部侍郎李遜為襄州刺史，充襄、復、郢、均、房節度使；以右羽林將軍高霞寓為唐州刺史，充唐、隨、
 鄧節度使。刑部尚書權德輿奏請行用新刪定《敕格》三十卷，從之。壬子，以太子賓客于頔為戶部尚書。



 十一月戊辰，詔出內庫繒絹五十五萬匹供軍。乙亥，以山南東道節度使嚴綬為太子少保。戊寅，盜焚獻陵寢宮。詔發振武兵二千，會義武軍以討王承宗。十二月壬寅夜，太白犯鎮星。甲辰，李願擊敗李師道之眾九千，斬首二千級。壬子，東都留守呂元膺請募置三河子弟以衛宮城。甲寅，越州復置山陰縣。庚申，新造指南車、記里鼓。出宮
 人七十二人置京城寺觀，有家者歸之。乙丑，河東節度使王鍔卒。是歲，渤海、新羅、奚、契丹、黑水、南詔、牂柯並遣使朝貢。



 十一年春正月丁卯朔，以宿師於野，不受朝賀。己巳，以中書侍郎、平章事張弘靖檢校吏部尚書，兼太原尹、北都留守、河東節度使。戊寅，詔群臣曰：「今用兵已久，利害相半。其攻守之宜，罰宥之要，宜各具議狀以聞。」庚辰，翰林學士錢徽、蕭俯各守本官，以上疏請罷兵故也。癸未，
 削奪王承宗在身官爵，所襲封邑賜武俊子金吾將軍士平。令河東、河北道諸鎮加兵進討。甲申，盜斷建陵門戟四十七竿。甲子，李光顏奏破賊。



 二月癸卯，吐蕃贊普卒。以中書舍人、權知禮部貢舉、賜緋魚袋李逢吉為門下侍郎、同平章事，賜紫金魚袋。以內庫絹四萬匹賞幽、魏將士。甲寅，以華州刺史李絳為兵部尚書。丙辰，月掩心。戊午，南詔蠻酋龍蒙盛卒。



 三月庚午，皇太后崩於興慶宮之咸寧殿。是日，群臣發喪於西宮兩儀殿，以宰臣
 裴度為禮儀使，吏部尚書韓皋為大明宮留守，設次於中書。辛未，敕諸司公事，宜權取中書門下處分。癸酉，分命朝臣告哀於天下。甲戌，見群臣於紫宸門外廡下。己卯，以宰臣李逢吉充大行皇太后山陵使。出內庫繒帛五萬匹充奉山陵。己丑，月近鎮星。



 夏四月壬寅，西川節度使李夷簡遣使告哀於南詔。後喪，邊鎮告四夷，舊制也。庚戌，貶戶部侍郎、判度支楊於陵為郴州刺史，坐供軍有闕也。丁巳，以徐、宿饑，賑粟八萬石。



 五月丁卯夜，辰、
 歲二宿合於東井。宥州軍亂，逐刺史駱怡。壬申，李光顏破賊於凌雲柵。六月甲辰，高霞寓敗於鐵城，退保新興柵，是日人情悚駭，宰相奏對，多請罷兵。上曰：「勝負兵家常勢，不可以一將失利，便沮成計。今但議用兵方略，朝廷庶務，制置可否耳。」是夜，月掩心後星。庚戌，田弘正軍討王承宗，次於南宮。辛酉，群臣上大行皇太后謚曰莊憲。



 秋七月丁丑，貶隨、唐節度使高寓為歸州刺史。以河南尹鄭權為襄州刺史，充山南東道節度使；以荊南
 節度使袁滋為唐州刺史、彰義軍節度使、申光唐蔡隨鄧州觀察使，權以唐州理為所；以華州刺史裴武為江陵尹，充荊南節度使。戊寅，以隨州刺史楊旻為唐州刺史，充行營都知兵馬使。以滋儒者，故復以旻將其兵。壬午，宣武軍奏破賊。



 八月壬寅，以宰臣韋貫之為吏部侍郎，罷知政事。貫之以淮西、河北兩處用兵，勞於供餉，請緩承宗而專討元濟，與裴度爭論上前故也。戊申，容州奏颶風海水毀州城。甲申，祔莊憲皇后於豐陵。九月丁
 卯，饒州奏浮梁、樂平二縣，五月內暴雨水溢，失四千七百戶，溺死者一百七十人。丙子，新除吏部侍郎韋貫之再貶湖南觀察使。辛未，貶吏部侍郎韋顗為陜州刺史，刑部郎中李正為金州刺史，度支郎中薛公幹為房州刺史，屯田郎中李宣為忠州刺史，考功郎中韋處厚為開州刺史，禮部員外郎崔韶為果州刺史，並為補闕張宿所構，言與貫之朋黨故也。乙酉，蔡州軍前奏拔凌雲柵。



 冬十月丁巳，以刑部尚書權德輿檢校吏部尚書，
 兼興元尹，充山南西道節度使。丙寅，幽州劉總加平章事，鄆州李師道加檢校司空。師道聞拔凌雲柵，乃懼，偽貢款誠，故有是令。庚午，以司農卿王遂為宣州刺史、宣歙池觀察使，以京兆尹要翛為潤州刺史、浙西觀察使。以遂、翛常歷計司，能聚斂，方藉供軍，故有斯授。壬申，敕諸道奏事官，非急切不得乘驛馬。丁丑，出內庫錢五十萬貫供軍。戊寅夜，月犯歲。辛巳，命內常侍梁守監淮西行營諸軍。仍以空名告身五百通及金帛付之。戊子
 夜，土、火合於虛、危。十二月丙午，以易州刺史陳楚為定州刺史、義武軍節度使。丁未，以翰林學士、尚書工部侍郎、知制誥王涯為中書侍郎、同平章事。甲寅，以閑廄宮苑使李醖檢校左散騎常侍，兼鄧州刺史，充唐、隨、鄧等州節度使。初置潁水運使。運揚子院米，自淮陰溯流至壽州，四十里入潁口，又溯流至潁州沈丘界，五百里至於項城，又溯流五百里入溵河，又三百里輸於郾城。得米五十萬石，茭一千五百萬束。省汴運七萬六千貫。
 己未，邕管奏黃洞賊屠巖州。未央宮及飛龍草場火。京畿水害田，潤、常、湖、衢、陳、許大水。是歲冬雷，桃、杏花。回鶻、奚、契丹、牂柯、渤海等朝貢。



 十二年春正月辛酉朔，以用兵不受朝賀。癸未，貶義武軍節度使渾鎬為循州刺史，坐討賊失律也。甲申，貶唐、鄧節度袁滋為撫州刺史，以上疏請罷兵故也。乙酉夜，星見而雨。戊子夜，彗出畢南，長丈餘，指西南，凡三日，南近參旗而沒。



 二月壬申，以內庫絹布六十九萬段匹、銀
 五千兩，付度支供軍。庚子，敕京城居人五家相保，以搜奸慝。時王承宗、李師道欲阻用兵之勢，遣人折陵廟之戟，焚芻槁之積，流矢飛書，恐駭京國，故搜索以防奸。及賊平，復得淄青簿領，中有賞蒲、潼關吏案，乃知容奸者關吏也，搜索不足以為防。庚申，敕宜於許汝行營側近置行郾城，以處賊中歸降人戶。甲寅，岳鄂團練使李道古師攻申州，克羅城，賊力戰，道古之眾大敗。



 三月壬戌，昭義郗士美兵敗於柏鄉，兵士死者千人。戊辰，滄州程
 執恭改名權。太常定李吉甫謚曰「敬憲」，度支郎中張仲方非之，上怒，貶為遂州司馬。賜吉甫謚曰忠。丁丑，月犯心後星。癸未，賊將吳秀琳以文城柵兵三千降李醖。



 夏四月辛卯，李光顏破賊三萬於郾城，殺其卒什二三，獲馬千匹、器甲三萬。辛丑，駙馬都尉於季友居嫡母喪，與進士劉師服歡宴夜飲。季友削官爵，苔四十，忠州安置；師服笞四十，配流連州；于頔不能訓子，削階。己酉，出太倉粟二十五萬石糶於西京，以惠饑民。庚戌，敕改蔡州
 吳房縣為遂平縣，移置於文城柵南新城內。丁卯，賊郾城守將鄧懷金與縣令董昌以郾城降。甲戌，渭南雨雹，中人有死者。丙子，詔權罷河北行營，專討淮、蔡。



 五月庚寅朔。癸巳，隨唐節度使李醖奏敗賊於吳房，獲賊將李祐。己亥，以尚書左丞許孟容為東都留守，充都畿防禦使。時東畿民戶供軍尤苦，車數千乘相錯於路，牛皆饋軍，民戶多以驢耕。己酉，作蓬萊池周廊四百間。



 六月己未朔，以衛尉卿程異為鹽鐵使，代王播。時異為鹽鐵
 使副，自江南收拾到供軍錢一百八十五萬以進，故得代播。壬戌，賊吳元濟上表，請束身歸朝。時連破三柵，賊勢迫蹙，實欲歸朝，而制於左右，故不果行。乙酉，京師大雨，含元殿一柱傾，市中水深三尺，壞坊民二千家。



 秋七月戊子朔。壬辰，詔以定州饑，募人入粟受官及減選、超資。河北水災，邢、洺尤甚，平地或深二丈。甲辰，戶部尚書于頔請致仕，不允。嶺南節度使崔詠卒。乙酉，敕：「今後左降官及責授正員官等，宜從到任經五考滿，許量移；如
 未滿五考遇恩赦者，從節文處分；如犯十惡大逆、贓賄緣坐，奏取進止。」庚戌，以國子祭酒孔戣為廣州刺史、嶺南節度使。丙辰，制以中書侍郎、平章事裴度守門下侍郎同平章事、使持節蔡州諸軍事、蔡州刺史，充彰義軍節度、申光蔡觀察處置等使，仍充淮西宣慰處置使。以朝散大夫、守尚書戶部侍郎、上護軍、賜紫金魚袋崔群為中書侍郎、同中書門下平章事。以刑部侍郎馬總兼御史大夫，充淮西行營諸軍宣慰副使；以太了右庶子
 韓愈兼御史中丞，充彰義軍行軍司馬；以司勛員外郎李正封、都官員外郎馮宿、禮部員外郎李宗閔皆兼侍御史，為判官書記：從度出征。詔以郾城為行蔡州治所。



 八月戊午朔。庚申，裴度發赴行營，敕神策軍三百人衛從，上禦通化門勞遣之。度望門再拜，銜涕而辭，上賜之犀帶。以河南尹辛秘為潞府長史、昭義軍節度使，代郗士美。以士美為工部尚書，孟簡為戶部侍郎。戊辰，以同州刺史張正甫為河南尹。甲申，裴度至郾城。



 九月丁亥
 朔。戊子，出內庫羅綺、犀玉、金帶之具，送度支估計供軍。甲午，御史臺奏；「同制除官，承前以名字高下為班位先後。或名在前身在外，及到，卻在舊人之上。今請以上日為先後。」敕曰：「名在前，上日在後，未逾月，不在此限。行立班次，即宜以敕內前後為定。」戊戌，劍南東川節度盧坦卒。己亥，貶京兆尹竇易直為金州刺史，以鞫獄得贓不實故也。辛丑，以御史中丞為京兆尹。壬寅，以湖南觀察使韋貫之為太子詹事分司。乙巳，以刑部郎中知雜崔
 元略為御史中丞。丁未，以朝議大夫、門下侍郎、同平章事李逢吉檢校兵部尚書、使持節梓州諸軍事、梓州刺史，充劍南東川節度副大使，知節度事。庚子，以撫州刺史袁滋為湖南觀察使。



 冬十月壬申，裴度往沲口觀板築五溝，賊遽至，注弩挺刃將及度，面李光顏，田布扼其歸路，大敗之。是日，度幾陷。癸酉，內出《元和辯謗略》三卷付史館。甲申，以淮南節度使、檢校左僕射李鄘為門下侍郎、同中書門下平章事，以左丞衛次公代鄘為淮南
 節度使。己卯、隨、唐節度使李醖率師入蔡州，執吳元濟以獻，淮西平。甲申詔：「淮西立功將出，委韓弘、裴度條疏奏聞。淮西軍人，一切不問。宜準元敕給復二年。」十一月丙戌朔，御興安門受淮西之俘。以吳元濟徇兩市，斬於獨柳樹；妻沈氏，沒入掖庭；弟二人、子三人，配流，尋誅之；判官劉協等七人處斬。錄平淮西功：隨唐節度使、檢校左散騎常侍李醖檢校尚書左僕射、襄州刺史，充山南東道節度、襄鄧隨唐復郢均房等州觀察等使；加宣武
 軍節度使韓弘兼侍中；忠武軍節度使李光顏、河陽節度使烏重胤並檢校司空。以宣武軍都虞候韓公武檢校左散騎常侍、鄜坊丹延節度使，以魏博行營兵馬使田布為右金吾衛將軍，皆賞破賊功也。甲午，恩王連薨。以蔡州郾城為溵，析上蔡、西平、遂平三縣隸焉。戊申，以淮西宣慰副使、門下侍郎、同平章事裴度守本官，賜上柱國、晉國公、
 食邑三千戶；以蔡州留後馬總檢校工部尚書、蔡州刺史、彰義軍節度使、溵州潁陳許節度使。丙子，以右庶子韓愈為刑部侍郎。是歲，河南、河北水。



 十三年春正月己酉朔，御含元殿受朝賀，禮畢，御丹鳳樓，大赦天下。己丑，以文宣王三十八代孫孔惟晊襲文宣公。庚寅，敕李師道頻獻表章，披露懇誠，宜令諫議大夫張宿往彼宣慰。辛亥，以禮部尚書王播為成都尹、劍南西川節度使。二月乙亥，御麟德殿，宴群臣，大合樂，凡
 三日而罷，頒賜有差。



 三月庚寅，以前劍南西川節度使李夷簡為御史大夫。兩丙，以同州刺史鄭絪為東都留守、都畿汝防禦使。庚子，以御史大夫李夷簡為門下侍郎、同平章事。宰相李鄘守戶部尚書，罷知政事。丁未，以太子少師鄭餘慶為左僕射。辛亥，詔：「百司職田，多少不均，為弊日久，宜令逐司各收職田草粟都數，自長官以下，除留闕官物外分給。」至銀臺待罪，請獻德、棣二州，兼入管內租稅。壬戌，前東都留守許孟容卒。庚辰，詔復王承宗官爵。以
 華州刺史鄭權為德州刺史、橫海軍節度、德棣滄景等州觀察使。



 五月乙酉，鳳翔節度使李惟簡卒。乙未，月近心後星。丙辰，以忠武軍節度使李光顏為滑州刺史、義成軍節度使，以彰義軍節度使馬總為許州刺史、忠武軍節度使、陳許溵蔡觀察使。戊戌，以山南東道節度使李醖為鳳翔尹、鳳翔隴右節度使，辛丑，知渤海國務大仁秀檢校秘書監、忽汗州都督，冊為渤海國王。丙午，以戶部侍郎孟簡檢校工部尚書、襄州刺史、山南東道
 節度使。



 六月癸丑朔，日有食之。乙丑，湖南觀察使袁滋卒。丁丑，以滄景節程權為邠州刺史、邠寧節度使。出內庫絹三十萬匹、錢三十萬貫，付度支供軍。



 秋七月癸未，以新除鳳翔節度使李醖為徐州刺史、武寧軍節度使。甲申，以田弘正檢校司空。乙酉，詔削奪淄青節度使李師道在身官爵，仍令宣武、魏博、義成、武寧、橫海等五鎮之師，分路進討。辛丑，以門下侍郎、同平章事李夷簡檢校左僕射、同平章事、揚州大都督府長史、淮南節
 度使。己酉，詔諸道節度使先帶度支營田使名者，並罷之。庚戌，以左僕射鄭餘慶為鳳翔隴右節度使。八月壬子，以中書侍郎平章事王涯為兵部侍郎，罷知政事。戊午，以尚書右丞崔從為興元尹、山南西道節度使。甲戌，太白近左執法。乙亥，敕應同司官有大功已上親者，但非連判及勾檢之官並官長，則不在回避改換之限。時刑部員外郎楊嗣復以父於陵除戶部侍郎，遂以近例避嫌，請出省，不從，因有是敕。丁丑，木、金、水、三宿聚於軫。
 戊寅，前山南西道節度使權德輿卒。



 九月甲申，以左衛將軍高霞寓為單于大都護，、振武麟勝節度使。甲辰，以戶部侍郎、判度支皇甫鎛同中書門下平章事，依前判度支。以衛尉卿充諸道鹽鐵轉運使程異為工部侍郎、同中書門下平章事，依前充使。是時，上切於財賦，故用聚斂之臣居相位。詔下，群情驚駭，宰臣裴度、崔群極諫，不納。二人請退。熒惑近哭星。丁未，出內庫絹十萬匹給東軍。



 冬十月甲寅，吐蕃寇宥州。壬戌，靈武奏破吐蕃二
 萬於定遠城。癸亥，前淮南節度使衛次公卒。甲子，平涼鎮遏兵馬使郝玼奏收復原州，破吐蕃二萬。是夜，月近昴。丙子，以左金吾衛大將軍薛平檢校刑部尚書、滑州刺史，充義成軍節度使；以義成軍節度使李光顏為許州刺史，充忠武軍節度使、陳許觀察等使。



 十一月辛巳朔，夏州破吐蕃五萬。靈武奏攻破吐蕃長樂州羅城。丁亥，以山人柳泌為臺州刺史，為上於天臺山採仙藥故也。制下，諫官論之，不納。壬寅，以河陽節度使鳥重胤為
 滄州刺史、橫海軍節度、滄景德棣觀察等使。丁未，以華州刺史令狐楚為懷州刺史，充河陽三城、懷、孟節度使。十二月辛亥，敕左右龍武軍六軍及威遠營應納課戶共一千八百人衣糧並停，仍付府縣收管。戊寅，軍前擒到李師道將夏侯澄等四十七人，詔並釋付魏博及義成軍收管，要還賊中者，則量事優給放還。上顧謂宰臣曰：「人臣事君，但力行善事，自致公望，何乃好樹朋黨。」
 上曰：「他人之言，亦與卿等相似，豈易辯之哉？」度曰：「君子小人，觀其所行，當自區別矣。」上曰：「凡好事口說則易，躬行則難。卿等即言之，須行之，勿空口說。」度等謝曰：「陛下處分，可謂至矣，臣等敢不激勵。然天下之人，從陛下所行，不從陛下所言，臣等亦願陛下每言之則行之。」上頗欣納。是歲，回紇、南詔蠻、渤海、高麗、吐蕃、奚、契丹、訶陵國並朝貢。



 十四年春正月庚辰朔，以東師宿野，不受朝賀。壬午，復
 置仗內教坊於延政里。丁亥徐州軍破賊二萬於金鄉。迎鳳翔法門寺佛骨至京師，留禁中三日，乃送詣寺，王公士庶奔走舍施如不及。刑部侍郎韓愈上疏極陳其弊。癸巳，貶愈為潮州刺史。丙申，魏博軍破賊五萬於東阿。辛巳，斬前滄州刺史李宗奭於獨柳樹。朝廷初除鄭權滄州，宗奭拒詔不受代，既而為三軍所逐，乃入朝，故誅之。癸卯夜，月近南斗魁。丙午，魏博軍破賊萬人於陽谷。



 二月己酉朔，以商州刺史嚴謨為黔中觀察使。乙卯，
 敕淄青行營諸軍，所至收下城邑，不得妄行傷殺，及焚燒廬舍，掠奪民財，開發墳墓，宜嚴加止絕。以鎮、冀水災，賜王承宗綾絹萬匹。辛酉，襄陽節度使孟簡舉鄖鄉鎮遏使趙潔為鄖鄉縣令，有虧常式，罰一月俸料。壬戌，田弘正奏，今月九日，淄青都知兵馬使劉悟斬李師道並男二人首請降，師道所管十二州平。甲了，上御宣政殿受賀。己巳，上御興安門受田弘正所獻賊俘，群臣賀於樓下。庚午，制以淄青兵馬使、金紫光錄大夫、試殿中監、
 兼監察御史劉悟檢校工部尚書、滑州刺史，充義成軍節度使，封彭城郡王，食邑三千戶，賜錢二萬貫、莊宅各一區。癸酉，田弘正加檢校司徒、同中書門下平章事。



 三月己卯朔。丁酉，上以齊、魯初平，宴群臣於麟德殿，賜物有差。戊子，以華州刺史馬總鄆、濮、曹等州觀察等使；己丑，以義成軍節度使薛平為青州刺史，充平盧軍節度、淄青齊登萊等州觀察等使；以淄青四面行營供軍使王遂為沂州刺史，充沂、海、兗、密等州都團練觀察等使：
 析李師道所據十二州為三鎮也。庚寅，浙西觀察使李翛卒。辛卯，李師道妻魏氏並男沒入掖庭，堂弟師賢師智、侄弘巽配流。乙未，以中書舍人衛中行華州刺史、潼關防禦、鎮國軍等使。辛丑，上顧謂宰臣曰：「聽受之間，大是難事。推誠選任，所謂委寄，必合盡心；及至所行，臨事不無偏黨。朕臨御已來，歲月斯久，雖不明不敏，然漸見物情，每於行為，務欲詳審。比令學士集前代昧政之事，為《辯謗略》，每欲披閱，以為鑒誡耳。」崔群對曰：「無情曲直，
 辯之至易；稍懷欺詐，審之實難。故孔子有眾好眾惡之論，浸潤膚受之說，蓋以曖昧難辯故也。若擇賢而任之，待之以誠，糾之以法，則人自歸公，孰敢行偽？陛下詳觀載籍，以廣聰明，實天下幸甚。」以撫州司馬令狐通為右衛將軍。給事中崔植封還制書，言通前刺史壽州，用兵失律，未宜獎用。上令宰臣諭植，以通父彰有功，不忍遂棄其子，其制方行。



 夏四月戊申朔。乙卯，太白順行近東井。戊午，以刑部尚書李願為鳳翔尹，充鳳翔、隴右
 節度使。丙寅，詔：「諸道節度、都團練、防禦、經等使所管支郡，除本軍州外，別置鎮遏、守捉、兵馬者，並合屬刺史。如刺史帶本州團練、防禦、鎮遏等使，其兵馬額便隸此使。如無別使，即屬軍事。其有邊於溪洞連接蕃蠻之處，特建城鎮，不關州郡者，不在此限。」辛未，工部侍郎、同平章事、諸道鹽鐵轉運等使程異卒。丙子，制金紫光錄大夫、門下侍郎、同中書門下平章事，兼弘文館大學士、上柱國、晉國公、食邑三千戶裴度可檢校左僕射，兼門下
 侍郎、平章事、太原尹、北都留守，充河東節度、觀察、處置等使。



 五月戊寅朔，以刑部侍郎柳公綽充鹽鐵轉運等使。庚辰，以楚州刺史李聽為夏州刺史、夏綏銀宥等州節度使。丙戌，以河東節度使、檢校吏部尚書、同平章事張弘靖為吏部尚書；以忠武軍節度使李光顏為邠、寧、慶節度使，仍以忠武軍六千人赴鎮。庚寅，以工部尚書郗士美檢校刑部尚書、許州刺史，充忠武軍節度使。是夜，月近心大星。己亥，置臨海監牧，命淮南節度使兼之。
 敕李師古妻裴氏、女宜娘於鄧州安置，李宗奭妻韋氏放出掖庭：坐李師道族人籍沒，上愍之，宥以輕典。以宣歙觀察使竇易直為潤州刺史，充浙西觀察使韓弘進助平淄青絹二十萬匹，女樂十人。女樂還之。



 六月丁未朔。癸丑，以福建觀察使元錫為宣州刺史、宣歙池觀察使。庚申，以戶部侍郎歸登為工部尚書。以鄭州刺史裴乂為福州刺史、福建觀察使。辛酉，敕定州大都督府復上州。甲子，以前兵部尚書李絳檢校吏部尚書、河中尹，
 充河中晉張慈隰觀察使。癸酉，詔左金吾大將軍胡證充京西北巡邊使，所經鎮戍，與守將審量利害，具事實奏聞。



 秋七月丁丑。戊寅，汴州韓弘來朝。己卯，左散騎常侍致仕薛蘋卒。乙酉夜，月掩心大星。辛巳，群臣上尊號曰元和聖文神武法天應道皇帝。是日，御宣政殿受冊，禮畢，御丹鳳樓，大赦天下。京畿今年秋稅、青苗、榷酒等錢，每貫量放四百文；元和五年已前逋租賦並放。甲午，韓弘進糸也絹二十八萬匹，銀器二百七十事。丁酉，以
 河陽三城懷州節度使、朝議郎、使持節懷州諸軍事、守懷州刺史、兼御史大夫、賜紫金魚袋令狐楚可朝議大夫、過中書侍郎、同中書門下平章事。壬寅，以永州刺史韋正武為邕管經略使。癸卯，以前黔中觀察使魏義通為懷州刺史、河陽三城懷孟節度使。沂州軍亂，殺節度使王遂。甲辰，以棣州刺史曹華為沂州刺史，充沂、海、兗密等州都團練觀察使。乙巳，罷晉州防禦使。



 八月丁未朔。乙酉，制宣武軍節度副大使、知節度事、汴宋亳潁等
 州觀察處置等使、開府儀同三司、守司徒、兼侍中、汴州刺史、上柱國、許國公、食邑三千戶韓弘可守司徒、兼中書令，宣武軍節度使。甲寅，於襄州穀城縣置臨漢監以牧馬，仍令山南東道節度使兼充監牧使。戊午，王承宗進位檢校左僕射。己未，田弘正來朝。上謂宰臣曰：「天下事重，一日不可曠廢。若遇連假不坐，有事即詣延英請對。」崔群以殘暑方甚，目
 同列將退。上止之曰：「數日一見卿等，時雖暑熱，朕不為勞。」久之方罷。丁亥，宴田弘正與大將判官二百人於麟德殿，賜物有差。戊辰，陳許節度使、檢校刑部尚書郗士美卒。



 九月丙子朔。戊寅，考功郎中蕭祐進古畫、古書二十卷。斬沂州亂首王弁於東市。癸未，以國子祭酒李遜檢校禮部尚書、許州刺史、忠武軍節度、陳許溵蔡等觀察使。庚寅，貶右衛大將軍田縉為衡王傅。縉前鎮夏州，私用軍糧四萬石，強取黨項羊馬，致黨項引吐蕃入寇
 故也。甲午，以太子少師鄭餘慶兼判國子祭酒。辛丑，以田弘正兄相州刺史田融檢校刑部尚書，兼太子賓客，分司東都。甲辰，以魏博節度使、光祿大夫、檢校司徒、同平章事、兼魏州大都督長史、上柱國、沂國公、食邑三午戶田弘正依前檢校司徒、兼侍中，賜實封三百戶。時弘正三上表乞留闕庭，不許。乙巳，上顧謂宰臣曰：「朕讀《玄宗實錄》，見開元初銳意求理，至十六年已後，稍似懈倦，開元未又不及中年，何也？」崔群對曰：「玄宗少歷民間，身
 經迍難，故即位之初，知人疾苦，躬勤庶政。加之姚崇、宋璟、蘇頲、盧懷慎等守正之輔，孜孜獻納，故致治平。及後承平日久，安於逸樂，漸遠端士，而近小人。宇文融以聚斂媚上心，李林甫以奸邪惑上意，加之以國忠，故及於亂。願陛下以開元初為法，以天寶未為戒，即社稷無疆之福也。」時皇甫鎛以諂刻欺蔽在相位，故群因奏以諷之。



 冬十月丙午朔。壬戌，安南軍亂，殺都護李象古並家屬，部曲千餘人皆遇害。丙寅，以唐州刺史桂仲武為安
 南都護，潮州刺史韓愈為袁州刺史。是月，吐蕃寇鹽州。



 十一月乙亥朔，以戶部尚書李鄘為太子賓客、東都留守。辛卯，靈武大將史敬奉破吐蕃於鹽州城下，賜敬奉實封五十戶賞之。丁酉，以原王傅鄭權為右金吾大將軍，充右街使。上服方士柳泌金丹藥，起居舍人裴濆上表切諫，以「金石含酷烈之性，加燒煉則火毒難制。若金丹已成，且令方士自服一年，觀其效用，則進御可也。」上怒。己亥，貶裴濆為江陵令。十二月乙巳朔。庚戌，國子祭
 酒鄭餘慶奏見任文官一品至九品，外使兼京正員官者，每月於所請秋錢每貫抽十文，修國子監，從之。乙卯，以諫議大夫、守中書侍郎、同中書門下平章事、上柱國、賜紫金魚袋崔群為潭州刺史、兼御史大夫，充湖南觀察使。為皇甫鎛所譖。及群被貶，人皆切齒於鎛。



 十五年春正月甲戌朔，上以餌金丹小不豫，罷元會。庚辰，鎮冀觀察使王承宗奏鎮冀深等州，每州請置錄事參軍一員，判司三員，每縣請置令一員，從之。壬午，以
 前湖南觀察使崔倰權知戶部侍郎、判度支。丙戌，沂、海四州觀察使府移置於兗州，改觀察使曹華為兗州刺常陰晦，微雨雪，夜則晴明，凡十七日方霽。丙申，月犯心大星，光彩相及。廢齊州豐齊縣入長清，廢全節縣入歷城，廢亭山縣入章丘縣。義成軍節度使劉悟來朝。戊戌，上對悟於麟德殿。上自服藥不佳，數不視朝，人情恟懼，及悟出道上語，京城稍安。庚子，以少府監韓璀為鄜
 州刺史、鄜坊丹延節度使。是夕，上崩於大明宮之中和殿，享年四十三。時以暴崩，皆言內官陳弘志弒逆，史氏諱而不書。辛丑，宣遺詔。壬寅，移仗西內。



 五月丁酉，群臣上謚曰聖神章武孝皇帝，廟號憲宗。庚申，葬於景陵。



 史臣蔣系曰：憲宗嗣位之初，讀列聖實錄，見貞觀、開元故事，竦慕不能釋卷，顧謂丞相曰：「太宗之創業如此，玄宗之致理如此，既覽國史，乃知萬倍不如先聖。當先聖之代，猶須宰執臣僚同心輔助，豈朕今日獨為理哉！」
 自是延英議政，晝漏率下五六刻方退。自貞元十年已後，朝廷威福日削，方鎮權重。德宗不委政宰相，人間細務，多自臨決，奸佞之臣，如裴延齡輩數人，得以錢穀數術進，宰相備位而已。及上自籓邸監國，以至臨御，訖於元和，軍國樞機，盡歸之於宰相。由是中外咸理，紀律再張，果能剪削亂階，誅除群盜。睿謀英斷，近古罕儔，唐室中興，章武而已。任異、鎛之聚斂，逐群、度於籓方，政道國經，未至衰紊。惜乎服食過當，閹豎竊發，茍天假之年，庶
 幾於理矣！



 贊曰：貞元失馭，群盜箕踞。章武赫斯，削平嘯聚。我有宰衡，耀德觀兵。元和之政，聞於頌聲。



\end{pinyinscope}