\article{卷一百八十四}

\begin{pinyinscope}

 ○硃克融李載義楊志誠
 張仲武子直方張允伸張公素李可舉李全忠子匡威匡籌



 硃克融，賊泚之從孫也。祖滔，父洄。克融少為幽州軍校，事
 節度使劉總。總將歸朝，慮其有變，籍軍中素有異志者，薦之闕下，時克融亦在籍中。宰相崔植、杜元穎不知兵，且無遠略，謂兩河無虞，遂奏勒歸鎮。長慶初，幽州軍亂，囚其帥張弘靖。時洄廢疾於家，軍中素伏其謀略，至是眾欲立之。洄自以老且病，推克融統軍務焉。朝廷尋加檢校左散騎常侍，授以符節。



 寶歷二年，遣使送方鎮及三軍時服，克融怒所賜疏弱，執中使以聞。上特優容，別命中使宣諭，仍改賜衣物，流其使楊文端等。先是，克
 融執中使，奏稱：「竊聞陛下欲幸東都，請將兵馬並丁匠五千人，修理宮闕，迎候車駕。」又上言無衣，擬於朝廷請三十萬端疋，以備一歲所費，不然則三軍不安。天子怒其悖慢，取宰臣裴度謀，優容之，語見別卷。克融官至檢校司空、吳興郡王。



 其年五月，本州軍亂，殺之，子延齡亦遇害。次子延嗣竊立，尋為大將李載義所殺。



 李載義，字方谷，常山愍王之後。代以武力稱，繼為幽州屬郡守。載義少孤，與鄉曲之不令者游。有勇力，善挽強
 角牴。劉濟為幽州節度使，見而偉之，致於親軍，從征伐。以功遷衙前都知兵馬使，檢校光祿大夫、兼監察御史。寶歷中，幽師殺硃克融。其子延嗣竊襲父位，不遵朝旨，虐用其人；載義遂殺之，數其罪以聞。敬宗嘉之，拜檢校戶部尚書、兼御史大夫，封武威郡王，充幽州盧龍等軍節度副大使，知節度事。



 未幾，李同捷據滄景以邀襲父爵。載義上表，請討同捷以自效。上嘉其誠懇，特加檢校右僕射。累破賊軍，以功加司空，進階金紫。太和三年，平
 滄景，策勛加平章事，仍賜實封三百戶。四年，契丹寇邊，以兵擊走之，仍虜其名王，就加太保。五年春，為其部下楊志誠所逐，因入覲。上以載義有平滄景之功，又能恭順朝旨，再拜太保、同平章事。其年，改山南西道節度、觀察等使，兼興元尹。七年，遷北都留守，兼太原尹，充河東節度觀察處置等使。尋加開府儀同三司。丁母憂，起復驃騎大將軍，餘如故。



 回鶻每遣使入朝，所至強暴。邊城長吏多務茍安，不敢制之以法。但嚴兵防守，虜益驕悍，
 或突入市肆，暴橫無所憚。至是，有回鶻將軍李暢者，曉習中國事，知不能以法制馭，益驕恣。鞭捶驛吏，貪求無已。載義因召李暢與語曰：「可汗使將軍朝貢，以固舅甥之好，不當使將軍暴踐中華。今朝廷饔餼至厚，所以禮蕃客也。茍有不至，吏當坐死。若將軍之部伍不戢，凌侮上國，剽掠廬舍，載義必殺為盜者。將軍勿以法令可輕而不戒勵之！」遂罷防守之兵，而使兩卒司其門。虜知其心為下，無敢犯令。九年，加侍中。開成二年卒，年五十，贈
 太尉。



 載義晚年驕恣，慘暴一方。以楊志誠復為部下所逐，過太原，載義躬身毆擊，遂欲殺之，賴從事救解以免。然而擅殺志誠之妻孥及將卒。朝廷錄其功，屈法不問。



 楊志誠，太和五年為幽州後院副兵馬使，事李載義。時朝廷賜載義德政碑文。載義延中使擊鞠，志誠亦與焉，遂於鞠場叫呼謀亂。載義奔於易州，志誠乃為本道馬步都知兵馬使。



 文宗聞之驚，急召宰臣。時牛僧孺先至，上謂曰：「幽州今日之事可奈何？」僧孺曰：「此不足煩聖慮，
 臣被召疾趨氣促，容臣稍緩息以對。」上良久曰：「卿以為不足憂，何也？」僧孺對曰：「陛下以範陽得失系國家休戚耶？且自安、史之後，範陽非國家所有。前時劉總向化，以土地歸闕，朝廷約用錢八十萬貫，而未嘗得範陽尺布斗粟上供天府；則今日志誠之得，猶前日載義之得也。陛下但因而撫之，亦事之宜也。且範陽，國家所賴者，以其北捍突厥，不令南寇。今若假志誠節鉞，惜其土地，必自為力。則爪牙之用，固不計於逆順。臣固曰不足煩聖
 慮。」上大喜曰：「如卿之言，吾洗然矣。」尋以嘉王運遙領節度，以志誠為節度觀察留後，檢校左散騎常侍，兼幽州左司馬。尋改檢校工部尚書、節度副大使，知節度事。



 七年，轉檢校吏部尚書。詔下，進奏官徐迪詣中書白宰相曰：「軍中不識朝廷體位，只知自尚書改僕射為遷，何知工部轉吏部為美？且軍士盛飾以待新恩，一旦復為尚書，軍中必慚。今中使往彼，其勢恐不得出。」及使至，其傔奔還，奏曰：「楊志誠怒不得僕射，三軍亦有怨言。春衣使
 魏寶義、兼他使焦奉鸞，尹士恭，並為志誠縶留矣。」志誠遣將王文穎謝恩，並讓官，復賜官告批答，文穎不受而歸。朝廷納裴度言，務以含垢，下詔諭之，因再遣使加尚書右僕射。



 八年，為三軍所逐，則立史元忠。元忠進志誠所造袞龍衣二副及被服鞍韉，皆繡飾鸞鳳日月之形，或為王字。因付御史臺按問，流嶺南。行至商州，殺之。



 初，元忠既逐志誠，詔以通王淳遙領節度，授元忠左散騎常侍、幽州大都督府左司馬、知府事，充節度留後。明年，
 轉檢校工部尚書、節度副大使，知節度事。後為偏將陳行泰所殺。



 張仲武，範陽人也。仲武少業《左氏春秋》，擲筆為薊北雄武軍使。會昌初，陳行泰殺節度使史元忠，權主留後。俄而，行泰又為次將張絳所殺，令三軍上表，請降符節。時仲武遣軍吏吳仲舒表請以本軍伐叛。上遣宰臣詢其事，仲舒曰：「絳與行泰，皆是游客，主軍人心不附。仲武是軍中舊將張光朝之子，年五十餘，兼曉儒書，老於戎事，
 性抱忠義，願歸心闕廷。」李德裕因奏：「陳行泰、張絳皆令大將上奏，邀求節旄，所以必不可與。今仲武上表布誠，先陳密款，因而拔用，即似有名。」許之，乃授兵馬留後，詔撫王紘遙領節度。尋改仲武節度副大使、知節度事，檢校工部尚書、幽州大都督府長史、兼御史大夫、蘭陵郡王。俄而回鶻擾邊。



 時回鶻有將勒那頡啜擁赤心宰相一族七千帳，東逼漁陽。仲武遣其弟仲至與裨將游奉寰、王如清等，率銳兵三萬人大破之。前後收其侯王貴
 族千餘人，降三萬人，獲牛馬、橐駝、旗纛、罽幕不可勝計。遣從事李周瞳、牙門將國從，相次獻捷。詔加檢校兵部尚書，兼東面招撫回鶻使。先是，奚、契丹皆有回鶻監護使，督以歲貢，且為漢諜。至是，遣裨將石公緒等諭意兩部，凡戮八百餘人。又回鶻初遣宣門將軍等四十七人，詭詞結歡，潛伺邊隙。仲武使密賂其下，盡得陰謀。且欲馳入五原，驅掠雜虜。遂逗遛其使，緩彼師期。人馬病死，竟不遣之。回鶻烏介可汗既敗，不敢近邊，乃依康居
 求活，盡徙餘種，寄托黑車子部。



 仲武由是威加北狄，表請於薊北立《紀聖功銘》，敕李德裕為之文，其銘曰：



 太和之初，赤氣宵興；開成之末，彤雲暮凝。異鳥南來，胡滅之徵。北夷飆掃，厥國土崩。逼迫遷徙，震我邊鄙；長蛇去穴，奔鯨失水。上都薊門，兵連千里；曾不畏天，猶為驕子。丐我邊穀，邀我王師，假我一城，建彼幡旗。歸計強漢，郅支嫚辭；狼顧朔野，伏莽見羸。雁門之北，羌戎雜處，濈々群羊，茫茫大鹵。縱其梟騎，驚我牧圉；暴若豺狼，疾如風雨。
 皇赫斯怒，羽檄徵兵；謀而泉默，斷乃霆聲。沉機變化，動合神明，沙漠之外，虜無隱情。漁陽突騎，燕歌壯氣，赳赳元戎，眈眈虎視。金鼓誓眾，干旄蔽地，爰命其弟，屬之大事。翩翩飛將，董我三軍；稟兄之制，代帥之勤。威略火烈，胡馬星分，戈回白日，劍薄浮雲。天街之北，旄頭已落；絕轡之野，蚩尤未縛。俾我元侯，恢弘遠略；終取單于，系之徽索。陰山寢鋒，亭徼弢弓，萬里昆夷，九譯而通。蠻夷既同，天子之功；儒臣篆美，刊石垂鴻。



 仲武歷官至司徒、中
 書門下平章事。大中年卒，謚曰莊。



 子直方，以幽州節度副使襲父位。動多不法，慮為將卒所圖。三年冬，托以游獵，奔赴闕庭，尋授金吾將軍。直方性率暴，行豪奪之事，以罪累貶柳州司馬。十一年，遷右驍衛將軍，分司東都。咸通中，位至羽林統軍。中和歲，賊巢犯闕，公卿恃其豪，多隱藏於第。直方納招亡命，謀欲劫巢。或有告者，由是以兵圍而害之。



 張允伸，字逢昌，範陽人也。曾祖秀，檀州刺史。祖巖，納降
 軍使。父朝掖，贈太尉。允申世仕幽州軍門，累職至押衙，兼馬步都知兵馬使。大中四年，戎帥周綝寢疾，表允伸為留後，朝廷可其奏，加右散騎常侍。其年冬，詔賜旌節，遷檢校工部尚書。咸通九年，累加至光祿大夫、檢校司徒、兼太傅、同中書門下平章事、燕國公。



 十年，徐人作亂，請以弟允皋領兵伐叛，懿宗不允。進助軍米五十萬石，鹽二萬石。詔嘉之，賜以錦彩、玉帶、金銀器等。冬，又加特進，兼侍中。十二年，以風恙拜章請就醫藥，詔許之。以子
 簡會檢校工部尚書，充節度副大使。十三年，允伸再上表進納所賜旌節。朝命未至，其年正月二十五日卒，年八十八。再贈太尉，謚曰忠烈。



 允伸領鎮凡二十三年，克勤克儉，比歲豐登。邊鄙無虞，軍民用乂。至今談者美之。有子十四人。



 簡真，幽府左司馬，先允伸卒。簡壽，右領軍衛大將軍。餘或升朝籍，或為刺史、郡佐。



 張公素，範陽人。咸通中，為幽州軍校。事張允伸，累遷至平州刺史。允伸卒，子簡會權主留後事，公素領本郡兵
 赴焉。三軍素畏公素威望，簡會知力不能制，即時出奔，遂立為帥。朝廷尋授旌節，累加至中書門下平章事。無幾，李茂勛奪其位，公素歸闕，貶復州司戶參軍。



 李可舉，本回鶻阿布思之族也。張仲武破回鶻，可舉父茂勛與本部侯王降焉。茂勛善騎射，性沉毅，仲武器之。常遣拓邊，以功封郡王，賜姓名。



 咸通末，納降軍使陳貢言者，幽之宿將，人所信服。茂勛密謀劫而殺之，聲云貢言舉兵。張公素以兵逆擊不利，公素走，茂勛入城，軍民
 方知其非貢言也。既有其眾，遂推而立之，朝廷即降符節。無幾，以疾告老，授右僕射致仕，表可舉自節度副使、幽州左司馬加右散騎常侍，為節度留後。中和中，累官至檢校太尉。



 中和末，以太原李克用兵勢方盛，與定州王處存密相締結。可舉慮其窺伺山東，終為己患，遂遣使構雲中赫連鐸乘其背，則與鎮州合謀舉兵，兼言易、定是燕、趙之餘，雲得其地則正其疆理而分之。時可舉遣將李全忠攻易州。有次將劉仁恭者，多權數；攻之彌
 月不下，乃穴地道以入。其城既下，易州士卒稍驕。王處存引輕軍三千，以羊皮蒙之，夜伏於城外，仍別於間道以騎士伺之。燕軍望見，謂之群羊，爭趨焉。處存乘其無部伍，一擊大敗之，尋復其城。全忠遁歸，懼可舉罪之，收其餘眾，反攻幽州。可舉危急，收集其族，登樓自燔而死。



 李全忠，範陽人。廣明中，為棣州司馬。有蘆生於室，一尺三節，心惡之。謂別駕張建曰：「吾室生蘆，無乃怪歟？」建曰：「蘆，茅類，得澤而滋，公家有茅土之慶，殆天意乎！其生三
 節，必傳節鉞者三人。公勉樹功名，無忘斯言。」全忠秩滿還鄉里，事節度使李可舉為牙將。時可舉兵鋒方盛，欲與鎮人分易、定，遣全忠將兵攻之，為定州軍大敗於易水。全忠懼，率其餘眾掩攻幽州。可舉死。三軍推全忠為留後，朝廷因以節鉞授之，光啟元年春也。



 全忠卒，子匡威自襲父位，稱留後。匡威素稱豪爽，屬遇亂離，繕甲燕薊，有吞四海之志。赫連鐸據雲中，屢引匡威與河東爭雲、代，並兵積年。景福初，鎮州王鎔誘河東將李存孝。克
 用怒，加兵討之。時鎔童幼，求援於燕；匡威親率軍應之。二年春，河東復出師井陘，再乞師，匡威來援。



 匡威弟匡籌，妻張氏有國色。師將發，家人會別，匡威酒酣，留張氏報之。匡籌私懷忿怒，匡威軍至博野，匡籌乃據城自為節度。匡威部下聞之，亡歸者半。匡威退無歸路，將入覲京師。時匡威留於深州，遣判官李抱貞奉章以聞。屬京師大亂之後，聞匡威來朝，市人震恐，咸曰「金頭王來謀社稷」，士庶有亡竄山谷者。匡威其實不行，欲圖鎮州，示
 無留意。熔以匡威再來援己，致其失師，遣使迎歸府第，父事之。匡威為鎔城郛繕甲，指陳方略，視鎔如子。每陰謀驟施，以悅人心。鎮之三軍，素忠於王氏，惡其所為。會鎔過匡威第慰忌辰，匡威縞衣裹甲，伏兵劫鎔入牙城。鎔兵逆戰，燔東偏門，軍士呼噪登屋，矢下如雨。鎔僕墨君和亂中扶鎔登屋免難，而斬匡威以徇。



 是歲，匡籌出師攻鎮之樂壽、武強以報恥。匡威部曲劉仁恭歸於河東。乾寧元年冬，河東聽仁恭之謀，出師進討。二月，敗燕
 軍於居庸，匡籌挈其族遁去，將赴京師。至景城，為滄州節度使盧彥威所殺，掠其輜車、妓妾。匡籌妻張氏產於路，不能進，劉仁恭獲之，獻於李克用，後立為夫人，嬖寵專房。李氏父子三葉，十年而亡。



 史臣曰：大都偶國，亂之本也。故古先哲王建國，公侯之封，不過千乘，所以強幹弱枝，防其悖慢。彼幽州者，列九圍之一，地方千里而遙，其民剛強，厥田沃壤。遠則慕田光、荊卿之義，近則染祿山、思明之風。二百餘年，自相崇
 樹，雖朝廷有時命帥，而土人多務逐君。習苦忘非，尾大不掉，非一朝一夕之故也。若李載義、張仲武、張允伸因利乘便，獲領旌旗，以仁守之，恭順朝旨，亦足多也。如硃克融、楊志誠、史元忠、張公素、李可舉、李全忠，以不仁得之，靡更曩志。或尋為篡奪，或僅傳子孫，咸非令終，蓋其宜也。



 贊曰：蠍石之野，氣勁人豪。二百餘載，自相尊高。載義、仲武，亦多忠勞。餘因篡得，不仁何逃？



\end{pinyinscope}