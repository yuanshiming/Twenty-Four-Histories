\article{卷三十 志第十 音樂三}

\begin{pinyinscope}

 貞觀二年，
 太常少卿祖孝孫既定雅樂，至六年，詔褚亮、虞世南、魏徵等分制樂章。其後至則天稱制，多所改易，歌辭皆是內出。開元初，則中書令張說奉制所作，然雜
 用貞觀舊詞。自後郊廟歌工樂師傳授多缺，或祭用宴樂，或郊稱廟詞。二十五年，太常卿韋縚令博士韋逌、直太樂尚沖、樂正沈元福、郊社令陳虔申懷操等，銓敘前後所行用樂章，為五卷，以付太樂、鼓吹兩署，令工人習之。時太常舊相傳有宮、商、角、徵、羽《宴樂》五調歌詞各一卷，或云貞觀中侍中楊恭仁妾趙方等所銓集，詞多鄭、衛，皆近代詞人雜詩，至縚又令太樂令孫玄成更加整比為七卷。又自開元已來，歌者雜用胡夷里巷之曲，其
 孫玄成所集者，工人多不能通，相傳謂為法曲。今依前史舊例，錄雅樂歌詞前後常行用者，附於此志。其五調法曲，詞多不經，不復載之。



 冬至祀昊天於圓丘樂章八首貞觀二年，祖孝孫定雅樂。貞觀六年，褚亮、虞世南、魏徵等作此詞，今行用。



 降神用《豫和》：



 上靈眷命兮膺會昌，盛德殷薦葉辰良。景福降兮聖德遠。玄化穆兮天歷長。



 皇帝行用《太和》：



 穆穆我後，道應千齡。登三處大，得一居貞。禮唯崇德，樂以和聲。百神仰止，天下文明。



 登歌奠玉帛用《肅和》：



 陽播氣，甄耀垂明。有赫圓宰，深仁曲成。日麗蒼璧，煙開紫營。聿遵虔享，式降鴻禎。



 迎俎入用《雍和》：



 欽惟大帝，載仰皇穹。始命田燭，爰啟郊宮。《雲門》駭聽，雷
 鼓鳴空。神其介祀，景祚斯融。



 酌獻飲福用《壽和》：



 八音斯奏，三獻畢陳。寶祚惟永，暉光日新。



 送文舞出迎武舞入用《舒和》：



 迭璧凝影皇壇路，編珠流彩帝郊前。已奏黃鐘歌大呂，還符寶歷祚昌年。



 武舞作用《凱安》：



 昔在炎運終，中華亂無象。酆郊赤烏見，邙山黑雲上。大
 賚下周車，禁暴開殷網。幽明同葉贊，鼎祚齊天壤。



 送神用《豫和》：



 歌奏畢兮禮獻終，六龍馭兮神將升。明德感兮非黍稷，降福簡兮祚休徵。



 又郊天樂章一首太樂舊有此辭，不詳所起。



 送神用《豫和》：



 蘋蘩禮著，黍稷誠微。音盈鳳管，彩駐龍旗。洪歆式就，介福攸歸。送樂有闋，靈馭遄飛。



 則天大聖皇后大享昊天樂章十二首御撰



 第一：



 太陰凝至化，貞耀蘊軒儀。德邁娥臺敞，仁高姒幄披。捫天遂啟極，夢日乃升曦。



 第二：



 贍紫極，望玄穹。翹至懇，罄深衷。聽雖遠，誠必通。垂厚澤，降雲宮。



 第三：



 乾儀混成沖邃，天道下濟高明。陽晨披紫闕，太一曉降黃庭。圓壇敢申昭報，方璧冀展虔情。丹襟式敷衷懇，玄鑒庶察微誠。



 第四：



 巍巍睿業廣，赫赫聖基隆。菲德承先顧，禎符萃眇躬。銘開武巖側，圖薦洛川中。微誠詎幽感，景命忽昭融。有懷慚紫極，無以謝玄穹。



 第五：



 朝壇霧卷，曙嶺煙沉。爰設筐幣，式表誠心。筵輝麗璧，樂暢和音。仰惟靈鑒，俯察翹襟。



 第六：



 昭昭上帝，穆穆下臨。禮崇備物，樂奏鏘金。蘭羞委薦，桂醑盈斟。敢希明德，聿罄莊心。



 第七：



 金尊浮九醖，禮備三周。陳誠菲奠，契福神猷。



 第八：



 奠璧郊壇昭大禮，鏘金拊石表虔誠。始奏《承云》娛帝賞，復歌《調露》暢《韶英》。



 第九：



 荷恩承顧托，執契恭臨撫。廟略靜邊荒，天兵曜神武。有截資先化，無為遵舊矩。禎符降昊穹，大業光寰宇。



 第十：



 肅肅祀典，邕邕禮秩。三獻已周，九成斯畢。爰撤其俎，載遷其實。或升或降，唯誠唯質。



 第十一：



 禮終肆類，樂闋九成。仰惟明德，敢薦非馨。顧慚菲奠，久駐雲軿。瞻荷靈澤，悚戀兼盈。



 第十二：



 式乾路，闢天扉。回日馭，動雲衣。登金闕，入紫微。望仙駕，仰恩徽。



 景龍三年中宗親祀昊天上帝樂章十首



 降神用《豫和》：



 天之歷數歸睿唐，顧惟菲德欽昊蒼。選吉日兮表殷薦，冀神鑒兮降陽。



 皇帝行用《太和》圓鐘宮



 恭臨寶位，肅奉瑤圖。恆思解網，每軫泣辜。德慚巢燧，化劣唐虞。期我良弼，式贊嘉謨。



 告謝圓鐘宮：



 得一流玄澤，通三御紫宸。遠葉千齡運，遐銷九域塵。絕瑞駢闐集，殊祥絡繹臻。年登慶西畝，稔歲賀盈囷。



 登歌用《肅和》無射均之林鐘羽：



 悠哉廣覆，大矣曲成。九玄著象，七曜甄明。珪璧是奠，醖酎斯盈。作樂崇德，爰暢《咸英》。



 迎俎用《雍和》圓鐘均之黃鐘羽：



 郊壇展敬，嚴配因心。孤竹簫管，空桑瑟琴。肅穆大禮，鏗鏘八音。恭惟上帝，希降靈歆。



 酌獻用《福和》圓鐘宮：



 九成爰奏，三獻式陳。欽承景福，恭托明禋。



 中宮助祭升壇用函鐘宮：



 坤元光至德，柔訓闡皇風。《芣苡》芳聲遠，《螽斯》美化隆。睿範超千載，嘉猷備六宮。肅恭陪盛典，欽若薦禋宗。



 亞獻用函鐘宮：



 三靈降饗，三后配神。虔敷藻奠，敬展郊禋。



 送文舞出迎武舞入用《舒和》：圓鐘均之中呂商



 已陳粢盛敷嚴祀，更奏笙鏞協雅聲。璇圖寶歷欣寧謐，晏俗淳風樂太平。



 武舞作用《凱安》圓鐘均之無射徵：



 堂堂聖祖興，赫赫昌基泰。戎車盟津偃，玉帛塗山會。舜日啟祥暉，堯雲卷征旆。風猷被有截，聲教覃無外。



 開元十一年玄宗祀昊天於圓丘樂章十一首



 降神用《豫和》圓鐘宮三成，黃鐘角一成，太簇徵一成，姑洗羽一成，已上六變詞同。：



 至矣丕構，蒸哉太平。授犧膺籙，復禹繼明。草木仁化，《鳧鷖》頌聲。祀宗陳德，無愧斯誠。



 迎神用《歆和》：



 崇禋已備，粢盛聿修。潔誠斯展，鐘石方遒。



 皇祖光皇帝室酌獻用《長發》黃鐘宮。詞同貞觀《長發》。



 太祖景皇帝室酌獻用《大基》太簇宮。詞同貞觀《大基》。



 代祖元皇帝室酌獻用《大成》姑洗宮。詞同貞觀《大成》。



 高祖神堯皇帝室酌獻用《大明》蕤賓宮。詞同貞觀《大明》。



 太宗文武聖皇帝室酌獻用《崇德》夷則宮。詞同貞觀《崇德》。：



 高宗天皇大帝室酌獻用《鈞天》黃鐘宮。詞同光宅鈞天。



 義宗孝敬皇帝室酌獻用《承光》黃鐘宮：



 金相載穆，玉裕重暉。養德清禁，承光紫微。乾宮候色，震象增威。監國方永，賓天不歸。孝友自衷，溫文性與。龍樓正啟，鶴駕斯舉。丹扆流念，鴻名式序。中興考室，永陳彞俎。



 皇帝飲福用《延和》黃鐘宮：



 巍巍累聖，穆穆重光。奄有區夏，祚啟隆唐。百蠻飲澤，萬國來王。本枝億載，鼎祚逾長。



 皇帝行用《太和》：



 郊壇齊帝，禮樂祠天。丹青寰宇，宮徵山川。神祇畢降，行止重旋。融融穆穆，納祉洪延。



 登歌奠玉帛用《肅和》：



 止奏潛聆，登儀宿轉。大玉躬奉，參鐘首奠。簠簋聿升，犧牲遞薦。昭事顒若，存存以伣。



 迎俎入用《雍和》：



 爛雲普洽，律風無外。千品其凝，九賓斯會。禋樽晉燭，純犧滌汰。玄覆攸廣，鴻休汪濊。



 皇帝酌獻天神用《壽和》：



 六變爰闋，八階載虔。祐我皇祚，於萬斯年。



 酌獻配座用《壽和》：



 於赫聖祖，龍飛晉陽。底定萬國，奄有四方。功格上下，道冠農黃。郊天配享，德合無疆。



 飲福酒用《壽和》：



 崇崇太畤，肅肅嚴禋。粢盛既潔，金石畢陳。上帝來享，介福爰臻。受厘合福，寶祚惟新。



 送文舞出迎武舞入用《舒和》：



 祝史正辭，人神慶葉。福以德昭，享以誠接。六變雲備，百禮斯浹。祀事孔明，祚流萬葉。



 武舞用《凱安》：



 馨香惟後德，明命光天保。肅和崇聖靈，陳信表皇道。玉鏚初蹈厲，金匏既靜好。



 禮畢送神用《豫和》：



 大號成命，《思文》配天。神光肸蚃，龍駕言旋。眇眇閶闔，昭
 昭上玄。俾昌而大，於萬斯年。



 皇帝還大次用《太和》：



 六成既闋，三薦雲終。神心具醉，聖敬愈崇。受厘皇邸，回蹕帷宮。穰穰之福，永永無窮。



 玄宗開元十三年封泰山祀天樂章十四首中書令燕國公張說作，今行用。



 降神用《豫和》六變夾鐘宮之一：



 款泰壇，柴泰清。受天命，報天成。竦皇心，薦樂聲。志上達，
 歌下迎。



 夾鐘宮之二：



 億上帝，臨下庭。騎日月，陪列星。嘉祝信，大糦馨。澹神心，醉皇靈。



 夾鐘宮之三：



 相百闢，貢八荒。九歌敘，萬舞翔。肅振振，鏘皇皇。帝欣欣，福穰穰。



 黃鐘宮：



 高在上，道光明。物資始，德難名。承眷命，牧蒼生。寰宇謐，太階平。



 太簇徵：



 天道無親，至誠與鄰。山川偏禮，宮徵惟新。玉帛非盛，聰明會貞。正斯一德，通乎百神。



 姑洗羽：



 饗帝饗親，維孝維聖。緝熙懿德，敷揚成命。華夷志同，笙鏞禮盛。明靈降止，感此誠敬。



 迎送皇帝用《太和》：



 孝敬中發，和容外彰。騰華照宇，如升太陽。貞璧就奠，玄靈垂光。禮樂具舉，濟濟洋洋。



 登歌奠玉帛用《肅和》羽調：



 奠祖配天，承天享帝。百靈咸秩，四海來祭。植我蒼璧，布我玄制。華日徘徊，神靈容裔。



 迎俎入用《雍和》：



 俎豆有馝，潔粢豐盛。亦有和羹，既戒既平。鼓鐘管磬，肅
 唱和鳴。皇皇后祖，賚我思成。



 酌獻用《壽和》黃鐘宮調：



 蒸蒸我後，享獻惟夤。躬酌鬱鬯，跪奠明神。孝莫孝乎配上帝以親，敬莫敬乎教天下為臣。



 皇帝飲福用《壽和》：



 皇祖嚴配，配享皇天。皇皇降嘏，天子萬年。



 送文舞出迎武舞入用《舒和》商調：



 六鐘翕協六變成，八佾倘佯八風生。樂《九韶》兮人神感，
 美《七德》兮天地清。



 終獻亞獻用《凱安》：



 列祖順三靈，文宗威四海。黃鉞誅群盜，硃旗掃多罪。戢兵天下安，約法人心改。大哉幹羽意，長見風雲在。



 送神用《豫和》夾鐘宮調：



 禮樂終，煙燎上。懷靈惠，結皇想。歸風疾，回風爽。百福來，眾神往。



 正月上辛祈穀於南郊樂章八首貞觀中褚亮作，今
 行用。



 降神用《豫和》詞同冬至圓丘。



 皇帝行用《太和》詞同冬至圓丘。



 登歌奠玉帛用《肅和》《貞觀禮》，祀感帝用此詞，顯慶已後，詞同冬至圓丘。：



 履艮斯繩，居中體正。龍運垂祉，昭符啟聖。式事嚴禋，聿懷嘉慶。惟帝永錫，時皇休命。



 迎俎用《雍和》：



 殷薦乘春，太壇臨曙。八簋盈和，六瑚登御。嘉稷匪歆，德馨斯飫。祝嘏無易，靈心有豫。



 皇帝酌獻飲福酒用《壽和》詞同冬至圓丘。



 送文舞出迎武舞入用《舒和》：



 玉帛犧牲申敬享，金絲戚羽盛音容。庶俾億齡禔景福，長欣萬宇洽時邕。



 武舞用《凱安》詞同冬至圓丘。



 送神用《豫和》詞同冬至圓丘。



 季秋享上帝於明堂樂章八首貞觀中褚亮等作，今行用。



 降神用《豫和》詞同冬至圓丘。



 皇帝行用《太和》詞同冬至圓丘。



 登歌奠玉帛用《肅和》：



 象天御宇，乘時布政。嚴配申虔，宗禋展敬。樽罍盈列，樹
 羽交映。玉幣通誠，祚隆皇聖。



 迎俎用《雍和》：



 八牖晨披，五精朝奠。霧凝璇篚，風清金縣。神滌備全，明粢豐衍。載結彞俎，陳誠以薦。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 御扆合宮承寶歷，席圖重館奉明靈。偃武修文九圍泰，沉烽靜柝八荒寧。



 武舞用《凱安》詞同冬至圓丘。



 送神用《豫和》詞同冬至圓丘。



 則天大聖皇后享明堂樂章十二首御撰



 外辦將出：



 總章陳昔典，衢室禮惟神。宏規則天地，神用葉陶鈞。負扆三春旦，充庭萬宇賓。顧己誠虛薄，空慚馭兆人。



 皇帝行用黃鐘宮：



 仰膺歷數，俯順謳歌。遠安邇肅，俗阜時和。化光玉鏡，訟息金科。方興典禮，永戢干戈。



 皇嗣出入升降：



 至人光俗，大孝通神。謙以表性，恭惟立身。洪規載啟，茂典方陳。譽隆三善，祥開萬春。



 迎送王公：



 千官肅事，萬國朝宗。載延百闢，爰集三宮。君臣得合，魚水斯同。睿圖方永，周歷長隆。



 登歌大呂均無射羽：



 禮崇宗祀，志表嚴禋。笙鏞合奏，文物惟新。敬遵茂典，敢
 擇良辰。潔誠斯著，奠謁方申。



 配饗：



 笙鏞間鳴玉，文物昭清暉。粹影臨芳奠，休光下太微。孝思期有感，明潔庶無違。



 宮音：



 履艮苞群望，居中冠百靈。萬方資廣運，庶品荷裁成。神功諒匪測，盛德實難名。藻奠申誠敬，恭祀表惟馨。



 角音：



 出震位，開平秩。扇條風，乘甲乙。龍德盛，鳥星出。薦珪篚，陳誠實。



 徵音：



 赫赫離精禦炎陸，滔滔熾景開隆暑。冀延神鑒俯蘭樽，式表虔襟陳桂俎。



 商音：



 律中夷則，序應收成。功宣建武，儀表惟明。爰申禮奠，庶展翹誠。九秋是式，百穀斯盈。



 羽音：



 葭律肇啟隆冬，蘋藻攸陳饗祭。黃鐘既陳玉燭，紅粒方殷稔歲。



 孟夏雩祀上帝於南郊樂章八首貞觀中褚亮等作，今行用。



 降神用《豫和》詞同冬至圓丘。



 皇帝行用《太和》詞同冬至圓丘。



 登歌奠玉帛用《肅和》：



 硃鳥開辰，蒼龍啟映。大帝昭饗，群生展敬。禮備懷柔，功宣舞詠。旬液應序，年祥葉慶。



 迎俎用《雍和》：



 紺筵分彩，瑤圖葉絢。風管晨凝，雲歌曉囀。肅事蘋藻，虔申桂奠。百穀斯登，萬箱攸薦。



 皇帝酌獻飲福酒用《壽和》詞同冬至圓丘。



 送文舞出迎武舞入用《舒和》：



 鳳曲登歌調令序，龍雩集舞泛祥風。彩ＦＫ雲回昭睿德，硃幹電發表神功。



 武舞用《凱安》詞同冬至圓丘。



 送神用《豫和》詞同冬至圓丘。



 又雩祀樂章二首太樂舊有此詞，不詳所起，或云開元初造。



 降神用《豫和》：



 鳥緯遷序，龍星見辰。純陽在律，明德崇禋。五方降帝，萬宇安人。恭以致享，肅以迎神。



 送神用《豫和》：



 祀遵經設，享緣誠舉。獻畢於樽，撤臨於俎。舞止干戚，樂停柷敔。歌以送神，神還其所。



 祀五方上帝於五郊樂章四十首貞觀中魏徵等作，今行用。



 祀黃帝降神奏宮音：



 黃中正位，含章居貞。既彰六律，兼和五聲。畢陳萬舞，乃薦斯牲。神其下降，永祚休平。



 皇帝行用《太和》詞同冬至圓丘。



 登歌奠玉帛用《肅和》：



 渺渺方輿，蒼蒼圓蓋。至哉樞紐，宅中圖大。氣調四序，風和萬籟。祚我明德，時雍道泰。



 迎俎用《雍和》：



 金縣夕肆，玉俎朝陳。饗薦黃道，芬流紫辰。乃誠乃敬，載享載禋。崇薦斯在，惟皇是賓。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 禦征乘宮出郊甸，安歌率舞遞將迎。自有《雲門》符帝賞，猶持雷鼓答天成。



 武舞用《凱安》詞同冬至圓丘。



 送神用《豫和》詞同冬至圓丘。



 祀青帝降神用角音：



 鶴雲旦起，鳥星昏集。律候新風，陽開初蟄。至德可饗，行潦斯挹。錫以無疆，蒸人乃粒。



 皇帝行用《太和》詞同冬至圓丘。



 登歌奠玉帛用《肅和》：



 玄鳥司春，蒼龍登歲。節物變柳，光風轉蕙。瑤席降神，硃弦饗帝。誠備祝嘏，禮殫珪幣。



 迎俎用《雍和》：



 大樂稀音，至誠簡禮。文物斯建，聲名濟濟。六變有成，三登無體。乃眷豐潔，恩覃愷悌。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 笙歌龠舞屬年韶，鷺鼓鳧鐘展時豫。調露初迎綺春節，承雲遽踐蒼霄馭。



 武舞用《凱安》詞同冬至圓丘。



 送神用《豫和》詞同冬至圓丘。



 祀赤帝降神用徵音：



 青陽告謝，硃明戒序。延長是祈，敬陳椒醑。博碩斯薦，笙鏞備舉。庶盡肅恭，非馨稷黍。



 皇帝行用《太和》詞同冬至圓丘。



 登歌奠玉帛用《肅和》：



 離位克明，火中宵見。峰雲暮起，景風晨扇。木槿初榮，含桃可薦。芬馥百品，鏗鏘三變。



 迎俎用《雍和》：



 昭昭丹陸，奕奕炎方。禮陳牲幣，樂備篪簧。瓊羞溢俎，玉浮觴。恭惟正直，歆此馨香。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 千里溫風飄絳羽，十枚炎景勝硃幹。陳觴薦俎歌三獻，拊石摐金會七盤。



 武舞用《凱安》詞同冬至圓丘。



 送神用《豫和》詞同冬至圓丘。



 祀白帝降神用商音：



 白藏應節，天高氣清。歲功既阜，庶類收成。萬方靜謐，九土和平。馨香是薦，受祚聰明。



 皇帝行用《太和》詞同冬至圓丘。



 登歌奠玉帛用《肅和》：



 金行在節，素靈居正。氣肅霜嚴，林凋草勁。豺祭隼擊，潦收川鏡。九穀已登，萬箱流詠。



 迎俎用《雍和》：



 律應西成，氣躔南呂。珪幣咸列，笙竽備舉。苾苾蘭羞，芬芬桂醑。式資宴貺，用調霜序。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 璿儀氣爽驚緹龠，玉呂灰飛含素商。鳴鞞奏管芳羞薦，會舞安歌葆眊揚。



 武舞用《凱安》詞同冬至圓丘。



 送神用《豫和》詞同冬至圓丘。



 祀黑帝降神用羽音：



 嚴冬季月，星回風厲。享祀報功，方祈來歲。



 皇帝行用《太和》詞同冬至圓丘。



 登歌奠玉帛用《肅和》：



 律周玉琯，星回金度。次極陽烏，紀窮陰兔。火林溯雪，湯
 泉凝冱。八蠟已登，三農息務。



 迎俎用《雍和》：



 陽月斯紀，應鐘在候。載潔牲牷，爰登俎豆。既高既遠，無聲無臭。靜言格思，惟神保佑。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 執龠持羽初終曲，硃干玉鏚始分行。《七德》、《九功》咸已暢，明靈降福具穰穰。



 武舞用《凱安》詞同冬至圓丘。



 送神用《豫和》詞同冬至圓丘。



 又五郊樂章十首太樂舊有此詞，不詳所起。



 黃郊迎神：



 硃明季序，黃郊王辰。厚以載物，甘以養人。毓金為體，稟火成身。宮音式奏，奏以迎神。



 送神：



 春末冬暮，徂夏杪秋。土王四月，時季一周。黍稷已享，籩豆宜收。送神有樂，神其賜休。



 青郊迎神：



 緹幕移候，青郊啟蟄。淑景遲遲，和風習習。璧玉宵備，旌旄曙立。張樂以迎，帝神其入。



 送神：



 文物流彩，聲明動色。人竭其恭，靈昭其飭。歆薦無巳，垂禎不極。送禮有章，惟神還軾。



 赤郊迎神：



 青陽節謝，硃明候改。靡草雕華，含桃流彩。列鐘磬，筵
 陳脯醢。樂以迎神，神其如在。



 送神：



 炎精式降，蒼生攸仰。羞列豆籩，酒陳牲象。昭祀有應，宜其不爽。送樂張音，惟靈之往。



 白郊迎神：



 序移玉律，節應金商。天嚴殺氣，吹警秋方。燎既積，稷奠並芳。樂以迎奏，庶降神光。



 送神：



 祀遵五禮，時屬三秋。人懷肅敬，靈降禎休。奠歆旨酒，薦享珍羞。載張送樂，神其上游。



 黑郊迎神：



 玄英戒序，黑郊臨候。掌禮陳彞，司筵執豆。寒雰斂色，冱泉凝漏。樂以迎神，八音斯奏。



 送神：



 北郊時冽，南陸輝處。奠本虔誠，獻彌恭慮。上延祉福，下承歡豫。廣樂送神，神其整馭。



 祀朝日樂章八首貞觀中作，今行用。



 降神用《豫和》詞同冬至圓丘。



 皇帝行用《太和》詞同冬至圓丘。



 登歌奠玉帛用《肅和》：



 惟聖格天，惟明饗日。帝郊肆類，王宮戒吉。珪奠春舒，鐘歌曉溢。禮云克備，斯文有秩。



 迎俎用《雍和》：



 晨儀式薦，明祀惟光。神物爰止，靈暉載揚。玄端肅事，紫幄興祥。福履攸假，於昭令王。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 崇牙樹羽延《調露》，旋宮扣律掩《承云》。誕敷懿德昭神武，載集豐功表睿文。



 武舞用《凱安》詞同冬至圓丘。



 送神用《豫和》詞同冬至圓丘。



 又祀朝日樂章二首太樂舊有此辭，不詳所起。



 迎神：



 太陽朝序，王宮有儀。蟠桃彩駕，細柳光馳。軒祥表合，漢
 歷彰奇。禮和樂備，神其降斯。



 送神：



 五齊兼飭，百羞具陳。樂終廣奏，禮畢崇禋。明鑒萬宇，昭臨兆人。永流洪慶，式動曦輪。



 祀夕月樂章八首貞觀中作，今行用。



 降神用《豫和》詞同冬至圓丘。



 皇帝行用《太和》詞同冬至圓丘。



 登歌奠玉帛用《肅和》：



 測妙為神，通微曰聖。坎祀貽則，郊禋展敬。璧薦登光，金
 歌動映。以載嘉德，以流曾慶。



 迎俎用《雍和》：



 朏晨爭舉，天宗禮闢。夜典涼秋，陰明湛夕。有斯旨，有牲斯碩。穆穆其暉，穰穰是積。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 合吹八風金奏動，分容萬舞玉鞘驚。詞昭茂典光前烈，夕曜乘功表盛明。



 武舞用《凱安》詞同冬至圓丘。



 送神用《豫和》詞同冬至圓丘。



 蠟百神樂章八首貞觀中作，今行用。



 降神用《豫和》詞同冬至圓丘。



 皇帝行用《太和》詞同冬至圓丘。



 登歌奠玉帛用《肅和》：



 序迫歲陰，日躔星紀。爰稽茂典，聿崇清祀。綺幣霞舒，瑞珪虹起。百禮垂裕，萬靈薦祉。



 迎俎用《雍和》：



 緹龠勁序，玄英晚候。姬蠟開儀，豳歌入奏。蕙馥雕俎，蘭
 芬玉酎。大饗明祇，永綏多祐。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 經緯兩儀文化洽，削平萬域武功成。瑤弦自樂乾坤泰，玉鏚長歡區縣寧。



 武舞用《凱安》詞同冬至圓丘。



 送神用《豫和》詞同冬至圓丘。



 又蠟百神樂章二首太樂舊有此詞，不詳所起。



 迎神今不行用：



 八蠟開祭，萬物咸祀。上極天維，下窮坤紀。鼎俎流馥，樽彞薦美。有靈有祇，咸希來止。



 送神今不行用：



 十旬歡洽，一日祠終。澄彞拂俎，報德酬功。慮虔容肅，禮縟儀豐。神其降祉，整馭隨風。



 夏至祭皇地祇於方丘樂章八首貞觀中褚亮等作



 迎神用《順和》：



 萬物資以化，交泰屬升平。易從業惟簡，得一道斯寧。具
 儀光玉帛，送舞變《咸英》。黍稷良非貴，明德信惟馨。



 皇帝行用《太和》詞同冬至圓丘。



 登歌奠玉帛用《肅和》：



 至矣坤德，皇哉地祇。開元統紐，合大承規。九宮肅列，六典相儀。永言配命，長保無虧。



 迎俎用《雍和》：



 柔而能方，直而能敬。厚載以德，大亨以正。有滌斯牷，有馨斯盛。介茲景福，祚我休慶。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 玉幣牲牷分薦享，羽旄幹鏚遞成容。一德惟寧兩儀泰，三才保合四時邕。



 武舞用《凱安》詞同冬至圓丘。



 送神用《順和》：



 陰祇葉贊，厚載方貞。牲幣具舉，簫管備成。其禮惟肅，其德惟明。神之聽矣，式鑒虔誠。



 則天皇后永昌元年大享拜洛樂章十五首御撰



 設禮用《昭和》：



 九玄眷命，三聖基隆。奉成先旨，明臺畢功。宗祀展敬，冀表深衷。永昌帝業，式播淳風。



 《致和》：



 神功不測兮運陰陽。包藏萬宇兮孕八荒。天符既出兮帝業昌。願臨明祀兮降禎祥。



 《咸和》：



 坎澤祠容備舉，坤壇祭典爰伸。靈眷遙行秘躅，嘉貺薦委殊珍。肅禮恭禋載展，翹襟懇志逾殷。方期交際懸應，末一句逸。



 乘輿初行用《九和》：



 祇荷坤德，欽若乾靈。慚惕罔置，興居匪寧。恭崇禮則，肅奉儀形。惟憑展敬，敢薦非馨。



 拜洛用《顯和》：



 菲躬承睿顧，薄德忝坤儀。乾乾遵後命，翼翼奉先規。撫
 俗勤雖切，還淳化尚虧。未能弘至道，何以契明祇？



 受圖用《顯和》：



 顧德有慚虛菲，明祇屢降禎符。汜水初呈秘象，溫洛薦表昌圖。玄澤流恩載洽，丹襟荷渥增愉。



 登歌用《昭和》：



 舒陰至養，合大資生。德以恆固，功由永貞。升歌薦序，垂幣翹誠。虹開玉照，鳳引金聲。



 迎俎用《敬和》：



 蘭俎既升，蘋羞可薦。金石載設，《咸英》已變。林澤斯總，山川是遍。敢用敷誠，實惟忘倦。



 酌獻用《欽和》：



 送文舞出迎武舞入用《齊和》：



 沉潛演貺分三極，廣大凝禎總萬方。既薦羽旌文化啟，還呈幹戚武威揚。



 武舞用《德和》：



 夕惕司龍契，晨兢當鳳扆。崇儒習舊規，偃霸循先旨。絕
 壤飛冠蓋，遐區麗山水。幸承三聖餘，忻屬千年始。



 撤俎用《禋和》：



 百禮崇容，千官肅事。靈降舞兆，神凝有粹。奠享咸周，威儀畢備。奏《夏》登列，歌《雍》撤肆。



 辭神用《通和》：



 皇皇靈眷，穆穆神心。暫動凝質，還歸積陰。功玄樞紐，理寂高深。銜恩佩德，聳志翹襟。



 送神用《歸和》：



 言旋雲洞兮躡煙途。永寧中宇兮安下都。苞涵動植兮順榮枯，長貽寶貺兮贊璇圖。



 又《歸和》：



 調雲闋兮神座興，驂雲駕兮儼將升。騰絳霄兮垂景祐，翹丹懇兮荷休徵。



 睿宗太極元年祭皇地祇於方丘樂章八首不詳撰者



 迎神用《順和》黃鐘宮三變，太簇角一變，姑洗徵一變，南呂羽一變。：



 坤厚載物，德柔垂祉。九域咸雍，四溟為紀。敬因良節，虔
 修陰祀。廣樂式張，靈其降止。



 金奏新加太簇宮：



 坤元至德，品物資生。神凝博厚，道葉高明。列鎮五岳，環流四瀛。於何不載，萬寶斯成。



 皇帝行用《太和》詞同貞觀冬至圓丘，黃鐘宮。



 登歌奠玉帛用《肅和》詞同貞觀太廟《肅和》，應鐘均之夷則。



 迎俎及酌獻用《雍和》詞同貞觀太廟《雍和》。



 送文舞出迎武舞入用《舒和》詞同皇帝朝群臣《舒和》。



 武舞用《凱安》詞同貞觀冬至圓丘。



 送神用《順和》林鐘宮：



 樂備金石，禮光樽俎。大享爰終，洪休是舉。雨零感節，雲飛應序。纓紱載辭，皇靈具舉。



 玄宗開元十一年祭皇地祇於汾陰樂章十一首



 迎神用《順和》林鐘以下各再變林鐘宮黃門侍郎韓思復作：



 大樂和暢，殷薦明神。一降通感，八變必臻。有求斯應，無
 德不親。降靈醉止，休征萬人。



 太簇角中書侍郎廬從願作：



 坤元載物，陽樂發生。播殖資始，品匯咸亨。列俎棋布，方壇砥平。神歆禋祀，後德惟明。



 姑洗徵司勛郎中劉晃作：



 大君出震，有事郊禋。齋戒既肅，馨香畢陳。樂和禮備，候暖風春。恭惟降福，實賴明神。



 南呂羽禮部侍郎韓休作：



 於穆浚哲，維清緝熙。肅事昭配，永言孝思。滌濯靜嘉，馨香在茲。神之聽之，用受福釐。



 皇帝行用《太和》黃鐘宮吏部尚書王鷿作：



 於穆聖皇，六葉重光。太原刻頌，後土疏場。寶鼎呈符，歊雲降祥。禮樂備矣，降福穰穰。



 登歌奠玉帛用《肅和》蕤賓均之夾鐘羽刑部侍郎崔玄暐作：



 聿修嚴配，展事禋宗。祥符寶鼎，禮備黃琮。祝詞以信，明德惟聰。介茲景福，永永無窮。



 迎俎用《雍和》黃鐘均之南呂羽徐州刺史賈曾作：



 蠲我餴饎，潔我膋薌。有豆孔碩，為羞既臧。至誠無昧，精意惟芳。神其醉止，欣欣樂康。



 酌獻飲福用《壽和》黃鐘宮禮部尚書蘇頲作：



 禮物斯備，樂章乃陳。誰其作主，皇考聖真。對越在天，聖明佐神。窅然汾上，厚澤如春。



 送文舞出迎武舞入用《舒和》太簇宮太常少卿何鸞作：



 樂奏雲闋，禮章載虔。禋宗於地，昭假於天。惟馨薦矣，既醉歆焉。神之降福，永永萬年。



 武舞用《凱安》黃鐘均之林鐘徵主爵郎中蔣挺作：



 維歲之吉，維辰之良。聖君紱冕，肅事壇場。大禮已備，大樂斯張。神其醉止，降福無疆。



 送神用《順和》尚書右丞源光裕作：



 方丘既膳，嘉饗載謐。齊敬畢誠，陶匏貴質。秀簠豐薦，芳俎盈實。永永福流，其升如日。



 玄宗開元十三年禪社首山祭地祇樂章八首



 迎神用《順和》太常少卿賀知章作：



 至哉含柔德，萬物資以生。常順稱厚載，流謙通變盈。聖
 心事能察，層廟陳厥誠。黃祇儼如在，泰折俟咸亨。



 皇帝行用《太和》：



 肅我成命，於昭黃祇。裘冕而祀，陟降在斯。五音克備，八變聿施。緝熙肆靖，厥心匪離。



 登歌奠玉帛用《肅和》：



 黃祇是祗，我其夙夜。夤畏誠潔，匪遑寧舍。禮以琮玉，薦厥茅藉。念茲降康，胡寧克暇。



 迎俎入用《雍和》：



 夙夜宥密，不敢寧宴。五齊既陳，八音在縣。粢盛以潔，房俎斯薦。惟德惟馨，尚茲克遍。



 皇帝酌獻用《壽和》：



 惟以明發，有懷載殷。樂盈而反，禮順其禋。立清以獻，薦欲是親。於穆不已，裒對斯臻。



 皇帝飲福用《福和》：



 穆穆天子，告成岱宗。大裘如濡，執珽有顒。樂以平志，禮以和容。上帝臨我，云胡肅邕。



 皇帝還宮用《太和》：



 昭昭有唐，天俾萬國。列祖應命，四宗順則。申錫無疆，宗我同德。曾孫繼緒，享神配極。



 迎神用《靈具醉》代順和，侍中源乾曜作。：



 靈具醉，杳熙熙。靈將往，眇禗禗。顧明德，吐正詞。爛遺光，流禎祺。



 祭神州於北郊樂章八首貞觀中褚亮作



 送神用《順和》詞同夏至方丘：



 皇帝行用《太和》詞同冬至圓丘。



 登歌奠玉帛用《肅和》：



 大矣坤儀，至哉神縣。包含日域，牢籠月ＨＣ。露潔三清，風調六變。皇祇屆止，式歆恭薦。



 迎俎用《雍和》：



 泰折嚴享，陰郊展敬。禮以導神，樂以和性。黝牲在列，黃琮俯映。九土既平，萬邦貽慶。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 坤道降祥和庶品，靈心載德厚群生。水土既調三極泰，文武畢備九區平。



 武舞用《凱安》詞同冬至圓丘。



 送神用《順和》詞同冬至圓丘。



 又祭神州樂章二首太樂舊有此詞，不詳所起。



 迎神：



 黃輿厚載，赤寰歸德。含育九區，保安萬國。誠敬無怠，禋祀有則。樂以迎神，其儀不忒。



 送神：



 神州陰祀，洪恩廣濟。草樹沾和，飛沉沐惠。禮修鼎俎，奠歆瑤幣。送樂有章，靈軒其逝。



 祭太社樂章八首貞觀中褚亮等作



 迎神用《順和》詞同夏至方丘。



 皇帝行用《太和》詞同冬至圓丘。



 登歌奠玉帛用《肅和》：



 後土凝德，神功葉契。九域底平，兩儀交際。戊期應序，陰墉展幣。靈車少留，俯歆樽桂。



 迎俎用《雍和》：



 美報崇本，嚴恭展事。受露疏壇，承風啟地。潔粢登俎，醇犧入饋。介福遠流，群生畢遂。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 神道發生敷九稼，陰陽乘仁暢八埏。緯武經文陶景化，登祥薦祉啟豐年。



 武舞用《凱安》詞同冬至圓丘。



 送神用《順和》詞同冬至圓丘。



 又太社樂章二首太樂舊有此詞，
 不詳所起。



 迎神：



 烈山有子，後土有臣。播種百穀，濟育兆人。春官緝禮，宗伯司禋。戊為吉日，迎享茲辰。



 送神：



 告祥式就，酬功載畢。親地尊天，禮文經術。貺征令序，福流初日。神馭爰歸，祠官其出。



 享先農樂章貞觀中褚亮等作



 迎神用《咸和》：



 粒食伊始，農之所先。古今攸賴，是曰人天。耕斯帝藉，播厥公田。式崇明祀，神其福焉。



 皇帝行用《太和》詞同冬至圓丘。



 登歌奠玉帛用《肅和》：



 尊彞既列，瑚簋有薦。歌工載登，幣禮斯奠。肅肅享祀，顒顒纓弁。神之聽之，福流寰縣。



 迎俎用《雍和》：



 前夕親牲，質明奉俎。沐芳整弁，其儀式序。盛禮畢陳，嘉
 樂備舉。歆我懿德，非馨稷黍。



 皇帝酌獻飲福用《壽和》詞同冬至圓丘。



 送文舞出迎武舞入用《舒和》：



 羽龠低昂文綴已，干戚蹈厲武行初。望歲祈農神所聽，延祥介福豈云虛。



 武舞用《凱安》詞同冬至圓丘。



 送神用《承和》：



 又享先農樂章一首太樂舊有此詞，不詳所起。



 送神用《承和》：



 三推禮就，萬庾祈凝。夤賓志遠，藨濆惟興。降歆肅薦，垂祐祗膺。送神有樂，神其上升。



 享先蠶樂章五首顯慶中，皇后親蠶，奉敕內出此詞。



 迎神用《永和》亦曰《順德》：



 芳春開令序，韶苑暢和風。惟靈申廣祐，利物表神功。綺會周天宇，黼黻藻寰中。庶幾承慶節，歆奠下帷宮。



 皇后升壇用《肅和》：



 明靈光至德，深功掩百神。祥源應節啟，福緒逐年新。萬
 宇承恩覆，七廟佇恭禋。於茲申至懇，方期遠慶臻。



 登歌奠幣用《展敬》：



 霞莊列寶衛，雲集動和聲。金卮薦綺席，玉幣委芳庭。因心罄丹款，先己勵蒼生。所冀延明福，於茲享至誠。



 迎俎用《潔誠》：



 桂筵開玉俎，蘭圃薦瓊芳。八音調鳳律，三獻奉鸞觴。潔粢申大享，庭宇冀降祥。神其覃有慶，錫福永無疆。



 飲福送神用《昭慶》：



 仙壇禮既畢，神駕儼將升。佇屬深祥啟，方期庶績凝。虔誠資宇內，務本勖黎蒸。靈心昭備享，率土洽休徵。



 皇太子親釋奠樂章五首



 迎神用承和亦曰《宣和》：



 聖道日用，神機不測。金石以陳，弦歌載陟。爰釋其菜，匪馨於稷。來顧來享，是宗是極。



 皇太子行用《承和》：



 萬國以貞光上嗣，三善茂德表重輪。視膳寢門遵要道，
 高闢崇賢引正人。



 登歌奠幣用《肅和》：



 粵惟上聖，有縱自天。旁周萬物，俯應千年。舊章允著，嘉贄孔虔。王化茲首，儒風是宣。



 迎俎用《雍和》：



 堂獻瑤篚，庭敷璆縣。禮備其容，樂和其變。肅肅親享，雍雍執奠。明禮惟馨，蘋蘩可薦。



 送文舞出迎武舞入用《舒和》：



 隼集龜開昭聖列，龍蹲鳳歭肅神儀。尊儒敬業宏圖闡，緯武經文盛德施。



 武舞用《凱安》詞同冬至圓丘。



 送神用《承和》詞同迎神：



 又享孔廟樂章二首太樂舊有此詞，不詳所起。



 迎神：



 通吳表聖，問老探貞。三千弟子，五百賢人。億齡規法，萬載祠禋。潔誠以祭，奏樂迎神。



 送神：



 醴溢犧象，羞陳俎豆。魯壁類聞，泗川如覯。裏校覃福，胄筵承祐。雅樂清音，送神其奏。



 享龍池樂章十首



 第一章紫微令姚崇作也：



 恭聞帝裏生靈沼，應報明君鼎業新。既葉翠泉光寶命，還符白水出真人。此時舜海潛龍躍，北地堯河帶馬巡。獨有前池一小雁，叨承舊惠入天津。



 第二章左拾遺蔡孚作：



 帝宅王家大道邊，神馬龍龜湧聖泉。昔日昔時經此地，看來看去漸成川。歌臺舞榭宜正月，柳岸梅洲勝往年。莫言波上春雲少，只為從龍直上天。



 第三章太府少卿沈佺期作：



 龍池躍龍龍已飛，龍德先天天不違。池開天漢分黃道，龍向天門入紫微。邸第樓臺多氣色，君王鳧雁有光輝。為報寰中百川水，來朝上地莫東歸。



 第四章黃門侍郎盧懷慎作：



 代邸東南龍躍泉，清漪碧浪遠浮天。樓臺影就波中出，日月光疑鏡裏懸。雁沼回流成舜海，龜書薦祉應堯年。大川既濟慚為楫，報德空思奉細涓。



 第五章殿中監姜皎作：



 龍池初出此龍山，常經此地謁龍顏。日日芙蓉生夏水，年年楊柳變春灣。堯壇寶匣餘煙霧，舜海漁舟尚往還。願以飄颻五雲影，從來從去九天間。



 第六章吏部尚書崔日用作：



 龍興白水漢興符，聖主時乘運斗樞。岸上裛茸五花樹，波中的皪千金珠。操環昔聞迎夏啟，發匣先來瑞有虞。風色雲光隨隱見，亦云神化象江湖。



 第七章紫微侍郎蘇頲作：



 西京鳳邸躍龍泉，佳氣休光鐘在天。軒後霧圖今已得，秦王水劍昔常傳。恩魚不似昆明釣，瑞鶴長如太液仙。願侍巡游同舊里，更聞簫鼓濟樓船。



 第八章黃門侍郎李乂
 作：



 星分邑里四人居，水洊源流萬頃餘。魏國君王稱象處，晉家籓邸化龍初。青蒲暫似游梁馬，綠藻還疑宴鎬魚。自有神靈滋液地，年年雲物史官書。



 第九章工部侍郎姜晞作：



 靈沼縈回邸第前，浴日涵春寫曙天。始見龍臺升鳳闕，應如霄漢起神泉。石匱渚傍還啟聖，桃李初開更有仙。欲化帝圖從此受，正同河變一千年。



 第十章兵部郎中裴璀作：



 乾坤啟聖吐龍泉，泉水年年勝一年。始看魚躍方成海，即睹龍飛利在天。洲渚遙將銀漢接，樓臺直與紫微連。休氣榮光常不散，懸知此地是神仙。



\end{pinyinscope}