\article{卷三十一 志第十一 音樂四}

\begin{pinyinscope}

 享太廟
 樂章十三首貞觀中魏徵褚亮等作



 迎
 神用《永和》黃鐘宮三成，大呂角二成，太簇徵二成，應鐘羽二成，總九變同用。：



 於穆烈祖，弘此丕基。永言配命，子孫保之。百神既洽，萬
 國在茲。是用孝享，神其格思。



 皇帝行用《太和》詞同冬至圓丘。



 登歌酌鬯用《肅和》夾鐘均之黃鐘羽：



 大哉至德，允茲明聖。格於上下，聿遵誠敬。喜樂斯登，鳴珠以詠。神其降止，式隆景命。



 迎俎用《雍和》：



 崇茲享祀，誠敬兼至。樂以感靈，禮以昭事。粢盛咸潔，牲牷孔備。永言孝思，庶幾不匱。



 皇祖宣簡公酌獻用《長發》無射宮：



 浚哲惟唐，長發其祥。帝命斯祐，王業克昌。配天載德，就日重光。本枝百代，申錫無疆。



 皇祖懿王酌獻用《長發》同前詞，黃鐘宮。：



 太祖景皇帝酌獻用《大基》太簇宮：



 猗歟祖業，皇矣帝先。翦商德厚，封唐慶延。在姬猶稷，方晉逾宣。基我鼎運，於萬斯年。



 世祖元皇帝酌獻用《大成》姑洗宮：



 周稱王季，晉美帝文。明明盛德，穆穆齊芬。藏用四履，屈道三分，鏗鏘鐘石，載紀鴻勛。



 高祖大武皇帝酌獻用《大明》蕤賓宮：



 五紀更運，三正遞升。勛華既沒，禹湯勃興。神武命代，靈眷是膺。望雲彰德，察緯告徵。上紐天維，下安地軸。徵師涿野，萬國咸服。偃伯靈臺，九官允穆。殊域委ＦＢ，懷生介福。大禮既飾，大樂已和。黑章擾囿，赤字浮河。功宣載籍，德被詠歌。克昌厥後，百祿是荷。



 皇帝飲福用《壽和》：



 八音斯奏，三獻畢陳。寶祚惟永，暉光日新。



 送文舞出迎武舞入用《舒和》：



 聖敬通神光七廟，靈心薦祚和萬方。嚴禋克配鴻基遠，明德惟馨鳳歷昌。



 武舞用《凱安》詞同冬至圓丘。



 徹俎用《雍和》：



 於穆清廟，聿修嚴祀。四縣載陳，三獻斯止。籩豆徹薦，人
 祇介祉。神惟格思，錫祚不已。



 送神用《永和》：



 肅肅清祀，蒸蒸孝思。薦享昭備，虔恭在茲。雍歌徹俎，祝嘏陳辭。用光武志，永固鴻基。



 又享太廟樂章五首永徽已後續撰，不詳撰者。



 太宗文皇帝酌獻用《崇德》夷則宮，永徽元年造。



 五運改卜，千齡啟聖。彤雲曉聚，黃星夜映。葉闡珠囊，基開玉鏡。後為圖開。下臨萬宇，上齊七政。霧開三象，塵清九服。
 海溓星暉，遠安邇肅。天地交泰，華夷輯睦。翔泳歸仁，中外禔福。績逾黜夏，勛高翦商。武陳《七德》，刑設三章。祥禽巢閣，仁獸游梁。卜年惟永，景福無疆。



 高宗天皇大帝酌獻用《鈞天》黃鐘宮，光宅元年造。



 承籙，纂聖登皇。遐清萬宇，仰協三光。功成日用，道濟時康。璇圖載永，寶歷斯昌。日月揚暉，煙雲爛色。河岳修貢，神祇效職。舜風攸偃，堯曦先就。睿感通寰，孝思浹宙。奉揚先德，虔遵曩狩。展義天扃，飛英雲岫。化逸王表，
 神凝帝先。乘雲厭俗，馭日登玄。



 中宗孝和皇帝酌獻用《太和》太簇宮，景雲元年造。



 廣樂既備，嘉薦既新。述先惟德，孝饗惟親。七獻具舉，五齊畢陳。錫茲祚福，於萬斯春。



 睿宗大聖真皇帝酌獻用《景雲》黃鐘宮，開元四年造。：



 惟睿作聖，惟聖登皇。精感耀魄，時膺會昌。舜慚大孝，堯推讓王。能事斯極，振古誰方。文明履運，車書同軌。巍巍赫赫，盡善盡美。衢室凝旒，大庭端扆。釋負之寄，事光復
 子。脫屣高天，登遐上玄。龍湖超忽，象野芊綿。游衣復道，薦果初年。新廟奕奕，明德配天。



 皇祖宣皇帝酌獻用《光大》無射宮，舊樂章宣、光二宮同用《長發》，其詞亦同。開元十年，始定宣皇帝用《光大》，詞更別造。：



 大業龍祉，徽音駿尊。潛居皇德，赫嗣天昆。展儀宗祖，重誠孝孫。春秋無極，享奏存存。



 又亨太廟樂章三首太樂舊有此詞，不詳所起。



 迎神黃鐘宮、太呂角、太簇徵、應鐘羽，並同此詞。：



 七廟觀德，百靈攸仰。俗荷財成，物資含養。道光執契，化籠提象。肅肅雍雍，神其來享。



 金奏無射宮，次迎神。：



 肅肅清廟，巍巍盛唐。配天立極，累聖重光。樂和管磬，禮備蒸嘗。永惟來格，降福無疆。



 送神：



 五聲備奏，三獻終祠。車移鳳輦，旆轉紅旗。禮周籩豆，誠效虔祗。皇靈徙蹕，簪紳拜辭。



 則天皇后享清廟樂章十首



 第一：



 建清廟，贊玄功。擇吉日，展禋宗。樂已變，禮方崇。望神駕，降仙宮。



 第二：



 隆周創業，寶命惟新。敬宗茂典，爰表虔禋。聲明已備，文物斯陳。肅容如在，懇志方申。



 第三登歌：



 肅敷大禮，上謁尊靈。敬陳筐幣，載表丹誠。



 第四迎神：



 敬奠蘋藻，式罄虔襟。潔誠斯展，佇降靈歆。



 第五飲福：



 爰陳玉醴，式奠瓊漿。靈心有穆，介福無疆。



 第六送文舞：



 帝圖草創，王業初開。功高佐命，業贊雲雷。



 第七迎武舞：



 赫赫玄功被穹壤，皇皇至德洽生靈。開基撥亂祅氛廓，佐命宣威海內清。



 第八武舞作：



 荷恩承顧托，執契恭臨撫。廟略靜邊荒，天兵耀神武。



 第九徹俎：



 登歌已闋，獻禮方周。欽承景福，肅奉鴻休。



 第十送神：



 大禮言畢，仙衛將歸。莫申丹懇，空瞻紫微。



 中宗孝和皇帝神龍元年享太廟樂章二十首不詳所撰



 迎神用《嚴和》黃鐘宮三成，大呂角三成，太簇徵三成，應鐘羽二成，同用此詞。：



 肅肅清廟，赫赫玄猷。功高萬古，化奄十洲。中興丕業，上荷天休。祇奉先構，禮被懷柔。



 皇帝行用《升和》黃鐘宮：



 顧惟菲薄，纂歷應期。中外同軌，夷狄來思。樂用崇德，禮以陳詞。夕惕若厲，欽奉宏基。



 登歌稞鬯用《虔和》大呂均之無射羽：



 禮標薦鬯，肅事祠庭。敬申如在，敢托非馨。



 送文舞出迎武舞入用《同和》太簇羽：



 惟聖配天敷盛禮，惟天為大闡洪名。恭禋展敬光先德，萍藻申虔表志誠。



 武舞用《寧和》林鐘徵：



 炎馭失天綱，土德承天命。英猷被寰宇，懿躅隆邦政。七德已綏邊，九夷咸底定。景化覃遐邇，深仁洽翔泳。



 徹俎用《恭和》大呂均之
 無射羽：



 禮周三獻，樂闋九成。肅承靈福，悚惕益盈。



 送神用《通和》黃鐘宮：



 祠容既畢，仙座爰興。停停鳳舉，靄靄雲升。長隆寶運，永錫休徵。福覃貽厥，恩被黎蒸。



 皇后助享、皇后行用《正和》黃鐘宮，詞同貞觀中宮朝會《正和》：



 登歌奠鬯用《昭和》大呂均之無射羽８



 道洽二儀交泰，時休四宇和平。環佩肅於庭實，鐘石揚乎頌聲。



 皇后酌獻飲福用《誠敬》黃鐘宮：



 顧惟菲質，忝位椒宮。虔奉蘋藻，肅事神宗。敢申誠潔，庶罄深衷。睟容有裕，靈享無窮。



 徹俎用《肅和》大呂均之無射羽：



 月禮已周，雲和將變。爰獻其醑，載遷其奠。明德逾隆，非馨是薦。澤沾動植，仁覃宇縣。



 送神用《昭感》黃鐘羽：



 鏗鏘《韶》《濩》，肅穆神容。洪規赫赫，祠典雍雍。已周三獻，將
 乘六龍。虔誠有托，懇志無從。



 玄宗開元七年享太廟樂章十六首特進、行尚書左丞相燕國公張說作



 迎神用《永和》三章：



 肅九室，諧八音。歌皇慕，動神心。禮宿設，樂妙尋。聲明備，稞奠臨。



 律迓氣，音入玄。依玉幾，禦黼筵。聆愾息，僾周旋。《九韶》遍，百福傳。



 信工祝，永頌聲。來祖考，聽和平。相百闢，貢九瀛。神休委，
 帝孝成。



 皇帝行用《太和》一章：



 時文聖後，清廟肅邕。致誠勤薦，在貌思恭。玉節《肆夏》，金鏘五鐘。繩繩雲步，穆穆天容。



 登歌酌瓚用《肅和》一章：



 天子孝享，工歌溥將。躬稞鬱鬯，乃焚膋薌。臭以達旨，聲以求陽。奉時烝嘗，永代不忘。



 迎俎用《雍和》二章：



 在滌嘉豢，麗碑敬牲。角握之牡，色純之騂。火傳陽燧，水溉陰精。太公胖俎，傳說和羹。



 俎豆有馥，齋盛絜豐。亦有和羹，既戒既平。鼓鐘管磬，肅唱和鳴。皇皇后祖，賚我思成。



 皇帝酌醴齊用文舞一章：



 聖暮九德，真言五千。慶集昌胄，符開帝先。高文杖鉞，克配彼天。三宗握鏡，六合煥然。帝其承祀，率禮罔愆。圖書霧出，日月清懸。舞形德類，詠諗功傳。黃龍蜿蟺，彩雲蹁
 躚。五行氣順，八佾風宣。介此百祿，於皇萬年。



 獻祖宣皇帝室奠獻用《光大》之舞一章：



 肅肅藝祖，滔滔浚源。有雄玉劍，作鎮金門。玄王貽緒，後稷謀孫。肇禋九廟，四海來尊。



 懿祖光皇帝室奠獻用《長發》之舞一章：



 具禮崇德，備樂承風。魏推幢主，周贈司空。不行而至，無成有終。神興王業，天歸帝功。



 太祖景皇帝室奠獻用《大政》之舞一
 章：



 於赫元命，權輿帝文。天齊八柱，地半三分。宗廟觀德，笙鏞樂勛。封唐之兆，成天下君。



 代祖元皇帝室奠獻用《大成》之舞一章：



 帝舞季歷，襲聖生昌。後歌有蟜，胎炎孕黃。天地合德，日月齊光。肅邕孝享，祚我萬方。



 高祖神堯皇帝室奠獻用《大明》之舞一章：



 赤精亂德，四海困窮。黃旗舉義，三靈會同。旱望春雨，雲披大風。普天來祭，高祖之功。



 太宗文武聖皇帝室奠獻用《崇德》之舞一章：



 皇合一德，朝宗百神。削平天下，大拯生人。上帝配食，單于入臣。戎歌陳舞，嘩嘩震震。



 高宗天皇大帝室奠獻用《鈞天》之舞一章：



 高皇邁道，端拱無為。化懷獯鬻，兵戢句驪。禮尊封禪，樂盛來儀。合位媧後，同稱伏羲。



 中宗孝和皇帝室奠獻用《太和》之舞一章：



 退居江水，鬱起丹陵。禮物還舊，朝章中興。龍圖友及，駿
 命恭膺。鳴球秉瓚，大糦是承。



 睿宗大聖真皇帝室奠獻用《景雲》之舞一章：



 景雲霏爛，告我帝符。噫帝沖德，與天為徒。笙鏞遙遠，俎豆虛無。春秋孝獻，回復此都。



 又享太廟樂章十四首



 玄宗至道大聖大明孝皇帝室奠獻用《廣運》之舞一章司徒兼中書令、汾陽郡王郭子儀撰。：



 於赫皇祖，昭明有融。惟文之德，惟武之功。河海靜謐，車
 書混同。虔恭孝饗，穆穆玄風。



 肅宗文明武德大聖大宣孝皇帝室奠獻用《惟新》之舞一章吏部尚書、平章事、彭城郡公劉晏撰。：



 漢祚惟永，神功中興。風驅氛昆，天覆黎蒸。三光再朗，庶績其凝。重熙累葉，景命是膺。



 皇帝飲福受脤用《福和》一章：



 備禮用樂，崇親政尊。誠通慈降，敬徹愛存。獻懷稱壽，啐感承恩。皇帝孝德，子孫千億。大包天域，長亙不極。



 送文舞出、迎武舞入用《舒和》一章：



 六鐘翕協六變成，八佾倘佯八風生。樂《九韶》兮人神感，美《七德》兮天地清。



 亞獻、終獻行事、武舞用《凱安》四章：



 瑟彼瑤爵，亞維上公。室如屏氣，門不容躬。禮殷其本，樂執其中。聖皇永慕，天地幽通。禮匝三獻，樂遍九成。降循軒陛，仰欷皇情。福與仁合，德因孝明。百年神畏，四海風行。
 總總干戚，填填鼓鐘。奮揚增氣，坐作為容。離若鷙鳥，合如戰龍。萬方觀德，肅肅邕邕。烈祖順三靈，文宗威四海。黃鉞誅群盜，硃旗掃多罪。戢兵天下安，約法人心改。大哉幹羽意，長見風雲在。



 徹豆登歌一章：



 止笙磬，徹豆籩。廓無響，窅入玄。主在室，神在天。情餘慕，禮罔愆。喜黍稷，屢豐年。



 送神用《永
 和》一章：



 眇嘉樂，授靈爽。感若來，思如往。休氣散，回風上。返寂寞，還惚恍。懷靈駕，結空想。



 代宗睿文孝武皇帝室奠獻用《保大》之舞一章尚父郭子儀撰：



 於穆文考，聖神昭彰。《簫》《勺》群慝，含光遠方。萬物茂遂，九夷賓王。愔愔《云》《韶》，德音不忘。



 德宗神武孝文皇帝室奠獻用《文明》之舞一章尚書左丞平章事鄭餘慶撰：



 開邸除暴，時邁勛尊。三元告命，四極駿奔。金枝翠葉，輝燭瑤琨。象德億載，貽慶湯孫。



 順宗至德大聖大安孝皇帝室奠獻用《大順》之舞一章中書侍郎、平章事鄭絪撰。：



 於穆時文，受天明命。允恭玄默，化成理定。出震嗣德，應乾傳聖。猗歟緝熙，千億流慶。



 憲宗聖神章武孝皇帝室奠獻用《象德》之舞一章中書侍郎、平章事段文昌撰。：



 肅肅清廟，登顯至德。澤周八荒，兵定四極。生物咸遂，群盜滅息。明聖欽承，子孫千億。



 儀坤廟樂章十二首



 迎神用《永和》林鐘宮，散騎常侍、昭文館學士徐彥伯作。：



 猗若清廟，肅肅熒熒。國薦嚴祀，坤輿淑靈。有幾在室，有樂在庭。臨茲孝享，百祿惟寧。



 金奏夷則宮，不詳作者。一本無此章。：



 陰靈效祉，軒曜降精。祥符淑氣，慶集柔明。瑤俎既列，雕
 桐發聲。徽猷永遠，比德皇英。



 皇帝行用《太和》黃鐘宮，左諭德、昭文館學士邱說撰。：



 孝哉我後，沖乎乃聖。道映重華，德輝文命。慕深視篋，情殷撫鏡。萬國移風，兆人承慶。



 酌獻登歌用《肅和》中呂均之太簇羽，一云蕤賓均之夾鐘羽，太子洗馬、昭文館學士張齊賢撰：



 稞圭既濯，鬱鬯既陳。畫冪雲舉，黃流玉醇。儀充獻酌，禮盛眾禋。地察惟孝，愉焉饗親。



 迎俎用《雍和》姑洗羽，太中大夫、昭文館學士鄭善玉作。：



 酌鬱既灌，取蕭方爇。籩豆靜嘉，簠簋芬飶。魚臘薦美，牲牷表潔。是戢是將，載迎載列。



 肅明皇后室酌獻用《昭升》林鐘宮，禮部尚書、昭文館學士薛稷作。：



 陽靈配德，陰魄昭升。堯壇鳳下，漢室龍興。伣天作對，前旒是凝。化行南國，道盛西陵。造舟集灌，無德而稱。我粢既潔，我醴既澄。陰陰靈廟，光靈若憑。德馨惟饗，孝思
 蒸蒸。



 昭成皇后室酌獻用《坤貞》不詳作者：



 乾道既亨，坤元以貞。肅雍攸在，輔佐斯成。外睦九族，內光一庭。克生睿哲，祚我休明。欽若徽節，悠哉淑靈。建茲清宮，於彼上京。縮茅以獻，潔秬惟馨。實受其福，期乎億齡。



 飲福用《壽和》黃鐘宮，太子詹事、崇文館學士徐堅作。：



 於穆清廟，肅雍嚴祀。合福受釐，介以繁祉。



 送文舞出迎武舞入用《舒和》南呂商，銀青光祿大夫、崇文館學士胡雄
 作。：



 送文迎武遞參差，一始一終光聖儀。四海生人歌有慶，千齡孝享肅無虧。



 武舞用《安和》太簇徵，秘書少監、崇文館學士劉子玄作。：



 妙算申帷幄，神謀出廟庭。兩階文物備，《七德》武功成。校獵長楊苑，屯軍細柳營。將軍獻凱入，歌舞溢重城。



 徹俎用《雍和》蕤賓均之夾鐘羽，銀青光祿大夫、崇文館學士員半千作。：



 孝享雲畢，維徹有章。雲感玄羽，風棲素商。瞻望神座，只
 戀匪遑。禮終樂闋，肅雍鏘鏘。



 送神用《永和》林鐘宮，金紫光祿大夫、崇文館學士祝欽明作。：



 閟宮實實，清廟微微。降格無象，馨香有依。式昭纂慶，方融嗣徽。明禋是享，神保聿歸。



 又儀坤廟樂章二首太樂又有一本，與前本略同，二章不同如左，不詳撰者。



 迎神一本有此章而無徐彥伯之詞。：



 月靈降德，坤元授光。娥英比秀，任姒均芳。瑤臺薦祉，金屋延祥。迎神有樂，歆此嘉薌。



 送神一本有此章而無祝欽明之詞：



 玉帛儀大，金絲奏廣。靈應有孚，冥征不爽。降彼休福，歆茲禋享。送樂有章，神麾其上。



 昭德皇后室酌獻用《坤元》樂章九首內出



 迎神用《永和》：



 穆清廟，薦嚴禋。昭禮備，和樂新。望靈光，集元辰。祚無極，享萬春。



 登歌酌鬯用《肅和》：



 誠心達，娛樂分。升蕭膋，鬱氛氳。茅既縮，鬯既薰。後來思，福如云。



 迎俎用《雍和》：



 我將我享，盡明而誠。載芬黍稷，載滌犧牲。懿矣元良，萬邦以貞。心乎愛敬，若睹容聲。



 酌獻用《坤元》：



 於穆先後，儷聖稱崇。母臨萬宇，道被六宮。昌時協慶，理內成功。殷薦明德，傳芳國風。



 送文舞出迎武舞入用《舒和》：



 金枝羽部輟清歌，瑤堂肅穆笙磬羅。諧音遍響合明意，萬類昭融靈應多。



 武舞用《凱安》：



 辰位列四星，帝功參十亂。進賢勤內輔，扈蹕清多難。承天厚載均，並曜宵光燦。留徽藹前躅，萬古披圖煥。



 徹俎用《雍和》：



 公尸既起，享禮載終。稱歌進徹，盡敬由衷。澤流惠下，大
 小咸同。



 送神用《永和》：



 昭事終，幽享餘。移月御，返仙居。璇庭寂，靈幄虛。顧徘徊，感皇儲。



 孝敬皇帝廟樂章九首



 迎神用《永和》詞同貞觀太廟《永和》。



 皇帝行用《太和》詞同貞觀太廟《太和》。



 登歌酌鬯用《肅和》詞同貞觀太廟《肅和》。



 迎俎用《雍和》詞同貞觀太廟《雍和》。



 酌獻用《承光》詞同中宗享孝敬《承光》。



 送文舞出迎武舞入
 用《舒和》詞同太廟。



 武舞用《凱安》詞同太廟。



 徹俎用《雍和》詞同迎俎。



 送神用《永和》詞同太廟。



 享隱太子廟樂章六首貞觀中撰。



 迎神用《誠和》：



 道閟鶴關，運纏鳩里。門集大命，俾歆嘉祀。禮亞六瑚，誠殫二簋。有誠顒若，神斯戾止。



 登歌奠玉帛用《肅和》：



 歲肇春宗，乾開震長。瑤山既寂，戾園斯享。玉肅其事，物
 昭其象。弦誦成風，笙歌合響。



 迎俎用《雍和》：



 明典肅陳，神居邃啟。春伯聯事，秋官相禮。有來雍雍，登歌濟濟。緬惟主鬯，庶歆芳醴。



 送文舞出、迎武舞入用《舒和》：



 三縣已判歌鐘列，六佾將開羽戚分。尚想燕飛來蔽日，終疑鶴影降凌雲。



 武舞用《凱安》：



 天步昔將開，商郊初欲踐。撫戎金陣廓，貳極瑤圖闡。雞戟遂崇儀，龍樓期好善。弄兵隳震業，啟聖隆祠典。



 送神用《誠和》詞同迎神。



 又隱太子廟樂章二首太樂舊有此詞，不詳所出。



 迎神：



 蒼震有位，黃離蔽明。江充禍結，戾據災成。銜冤昔痛，贈典今榮。享靈有秩，奉樂以迎。



 送神：



 皇情悼往，祀儀增設。鐘鼓鏗鍠，羽旄昭晣。掌禮云備，司筵告徹。樂以送神，靈其鑒闋。



 章懷太子廟樂章六首神龍初作



 迎神第一姑洗宮：



 副君昭象，道應典離。銅樓備德，玉裕成規。仙氣靄靄，靈從師師。前驅戾止，控鶴來儀。



 登歌酌鬯第二南呂均之蕤賓羽：



 忠孝本著，羽翼先成。寢門昭德，馳道為程。幣帛有典，容
 衛無聲。司存既肅，廟享惟清。



 迎俎及酌獻第三大呂羽



 通三錫胤，明兩承英。太山比赫，伊水聞笙。宗祧是寄，禮樂其亨。嘉辰薦俎，以發聲明。



 送文舞出、迎武舞入第四蕤賓商：



 羽龠崇文禮以畢，干戚奮武事將行。用舍由來其有致，壯志宣威樂太平。



 武舞作第五夷則角：



 綠林熾炎歷，黃虞格有苗。沙塵驚塞外，帷幄命嫖姚。《七德》干戈止，三邊雲霧消。寶祚長無極，歌舞盛今朝。



 送神第六詞同隱廟。



 懿德太子廟樂章六首神龍初作



 迎神第一姑洗宮：



 甲觀昭祥，畫堂升位。禮絕群後，望尊儲貳。啟、誦慚德，莊、丕掩粹。伊浦鳳翔，緱峰鶴至。



 登歌酌鬯第二南呂均之蕤賓羽：



 譽闡元儲，寄崇明兩。玉裕雖晦，銅樓可想。弦誦輟音，笙歌罷響。幣帛言設，禮容無爽。



 迎俎酌獻第三大呂羽：



 雍雍盛典，肅肅靈祠。賓天有聖，對日無期。飄颻羽服，掣曳雲旗。眷言主鬯，心乎愴茲。



 送文舞出迎武舞入第四蕤賓商：



 八音協奏陳金石，六佾分行整禮容。滄溟赴海還稱少，素月開輪即是重。



 武舞作第五夷則角：



 隋季昔雲終，唐年初啟聖。纂戎將禁暴，崇儒更敷政。威略靜三邊，仁恩覃萬姓。



 送神第六詞同隱廟。



 節愍太子廟樂章六首景雲中作



 迎神第一姑洗宮：



 儲後望崇，元良寄切。寢門是仰，馳道不絕。仙袂雲會，靈旗電晣。煌煌而來，禮物攸設。



 登歌酌鬯第二南呂均之蕤賓羽：



 灼灼重明，仰承元首。既賢且哲，惟孝與友。惟孝雖遙，靈規不朽。祀因誠致，備潔玄酒。



 迎俎及酌獻第三大呂羽：



 嘉薦有典，至誠莫愆。畫梁云互，雕俎星聯。樂器周列，禮容備宣。依稀如在，若未賓天。



 送文舞出、迎武舞入第四蕤賓商：



 邕邕闡化憑文德，赫赫宣威藉武功。既執羽旄先拂吹，
 還持玉戚更揮空。



 武舞作第五夷則角：



 武德諒雄雄，由來掃寇戎。劍光揮作電，旗影列成虹。霧廓三邊靜，波澄四海同。睿圖今已盛，相共舞皇風。



 送神第六詞同隱太子廟。



 則天大聖皇后崇先廟樂章一首御撰



 先德謙捴冠昔，嚴規節素超今。奉國忠誠每竭，承家至孝純深。追崇懼乖尊意，顯號恐玷徽音。既迫王公屢請，
 方乃俯遂群心。有限無由展敬，奠醑每闕親斟。大禮虔申典冊，蘋藻敬薦翹襟。



 褒德廟樂章五首神龍中為皇后韋氏祖考所立，詞並內出。



 迎神用《昭德》姑洗宮二成：



 道赫梧宮，悲盈蒿里。爰暢徽烈，載敷嘉祀。享洽四時，規陳二簋。靈應昭格，神其戾止。



 登歌用進德南呂均之蕤賓羽：



 塗山懿戚，媯汭崇姻。祠筵肇啟，祭典方申。禮以備物，樂
 以感神。用隆敦敘，載穆彞倫。



 俎入初獻用《褒德》大呂角：



 家著累仁，門昭積善。瑤篚既列，金縣式展。



 武舞作：



 昭昭竹殿開，奕奕蘭宮啟。懿範隆丹掖，殊榮闢硃邸。六佾薦微容，三簋陳芳醴。萬古覃貽厥，分珪崇祖禰。



 亞獻及送神用《彰德》：



 名隆五岳，秩映三臺。嚴祠已備，睟影方回。



\end{pinyinscope}