\article{卷一十七下 本紀第十七下 文宗下}

\begin{pinyinscope}

 大和四
 年春正月丙子朔。辛卯，武昌軍節度使牛僧孺來朝。丙戌，以左神策軍大將軍丘直方為鄜坊節度使。戊子，詔封長男永為魯王。辛卯，以武昌節度使、鄂岳蘄黃安申等觀察處置等使、金紫光祿大夫、檢校吏部尚書、同中書門平章事、上柱國、奇章郡開國公牛僧孺為兵部尚書、同中書門下平章事。壬辰，以兵部侍郎崔郾為陜虢觀察使。封魯王母王氏為昭儀。癸巳，以前邠寧節度使劉遵古為劍南東川節度使。甲午，守左僕射、同
 平章事，諸道鹽鐵轉運使王播卒。丙申，以太常卿五涯為吏部尚書，充諸道鹽鐵轉運使。辛丑，以尚書左丞元稹檢校戶部尚書，充武昌軍節度、鄂岳蘄黃安申等州觀察使。癸卯，以前陜虢觀察使王起為左丞。二月丙午朔。戊午，興元軍亂，節度使李絳舉家被害，判官薛齊、趙存約死之。庚申，以左丞溫造為興元節度使。辛未，夏州節
 度使
 李寰卒。壬申，以神策行營節度使董重質為夏、綏、銀、宥節度使。三月乙亥，以河東節度使李程檢校左僕射、同平章事，兼河中尹、晉絳慈隰等州節度使，以刑部尚書柳公綽檢校左僕射、太原尹、北都留守、河東節度使。丁丑，以前河中節度使薛平為太子太保。丁
 亥，以衛尉卿桂仲武為福建觀察使。興元溫造奏：「害李絳賊首丘崟、丘鑄及官健千人，並處斬訖。其親刃絳者斬一百段，號令者三段，餘並斬首。內一百首祭李絳，三十首祭死王事官僚，其餘尸首並投於漢江。」己丑，詔興元監軍使楊叔元宜配流康州百姓，錮身遞於配所。丁酉，監修國史、中書侍郎、平章事路隨進所撰《憲宗實錄》四十卷，優詔答之，賜史官等五人錦繡銀器有差。癸卯，以淮南節度使段文昌檢校尚書左僕射、同中書門下
 平章事，兼江陵尹，充荊南節度使；以前太子賓客崔從檢校右僕射、揚州大都督府長史、淮南節度使。甲辰，以前荊南節度使崔群檢校右僕射、兼太常卿。以中書舍人李虞仲為華州刺史，代嚴休復；以休復為右散騎常侍。



 夏四月乙巳朔。丙午，以右散騎常侍、翰林侍講學士鄭覃為工部尚書。丁未，兵部尚書致仕張賈卒。丁巳，貶前齊德滄景等州節度使李有裕為永州刺史，馳驛赴任。庚申，以尚書左丞王起為戶部尚書、判度支，代崔元
 略；以元略檢校吏部尚書，為東都留守。辛酉，月掩南斗第二星。壬戌，詔曰：「儉以足用，令出惟行，著在前經。斯為理本。朕自臨四海，愍元元之久困，日昃忘食，宵興疚懷。雖絕文繡之飾，尚愧茅茨之儉。亦諭卿士，形於詔條。如聞積習流弊，餘風未革。車服第室，相高以華靡之制；資用貨寶，固啟於貪冒之源。有司不禁，侈俗滋扇。蓋朕教導之未敷，使兆庶昧於恥尚也。其何以足用行令，臻於致理歟！永念慚嘆，迨茲申敕。自今內外班列職位之
 士，各務素樸，弘茲國風。有僭差尤甚者，御史糾上。主者宣示中外，知朕意焉。」文宗承長慶、寶歷奢靡之風，銳意懲革，躬行儉素，以率厲之。辛未，以前東都留守崔弘禮為刑部尚書。鎮州王廷湊請修建初、啟運二陵，從之。



 五月甲戌朔。丁丑，以旱命京城諸司疏理系囚。己卯，通化南北二門鎖不可開，鑰入，如有持之者。上令鐵工破鎖，時日己及辰矣。丁亥，改鄆州東平縣為天平縣。戊子，敕度支每歲於西川織造綾羅錦八千一百六十七匹，令
 數內減二千五百十匹。



 六月癸卯朔。丁未，以守司徒、門下侍郎、平章事、上柱國、晉國公、食邑三千戶、食實封三百戶裴度為守司徒、平章軍國重事；待疾損日，每三日、五日一度入中書。辛未夜，自一更至五更，大小星流旁午，觀者不能數。壬申，詔：如聞諸司刑獄例多停滯，委尚書左右丞及監察御史糾舉以聞。



 秋七月癸酉朔。癸未，詔以朝議郎、尚書右丞、上柱國、賜紫金魚袋宋申錫為正議大夫、行尚書右丞、同中書門下平章事。乙酉，敕：「前
 行郎中知制誥者，約滿一周年，即與正授；從諫議大夫知者，亦宜準此；餘依長慶二年七月二十七日敕處分。」振武置雲伽關，加鎮兵千人。以吏部侍郎王璠為京兆尹、兼御史大夫，代李諒為桂管觀察使。太原饑，賑粟三萬石。賜十六宅諸王綾絹二萬匹。丁酉，守司徒裴度上表辭冊命，言：「臣此官已三度受冊，有靦面目。」從之。



 八月壬寅朔。丙辰，鄜州水，溺居民三百餘家。太原柳公綽奏雲、代、蔚三州山谷間石化為面，人取食之。己未，宣歙觀
 察使於敖卒。甲子，內出綾絹三十萬匹，付戶部充和糴。戊辰，幸梨園亭，會昌殿奏新樂。



 九月壬申朔。丁丑，以大理卿裴誼檢校右散騎常侍，充江西觀察使，代沈傳師；以傳師為宣歙觀察使。內出綾三千匹，賜宥州築城兵士。戊寅，舒州太湖、宿松、望江三縣水，溺民戶六百八十，詔以義倉賑貸。庚辰，吏部尚書王涯為右僕射，依前鹽金歲轉運使。壬午，以守司徒、平章軍國重事、晉國公裴度守司徒、兼待中，充山南東道節度使。以投來奚王茹羯
 為右驍衛將軍同正。丙戌，以前山南東道節度使竇易直為尚書左僕射。戊子，吏部尚書致仕裴向卒。己丑，淮南天長等七縣水，害稼。丁酉，前豐州刺史、天德軍使渾鐵坐贓七千貫，貶哀州司馬。



 冬十月壬寅朔。戊申，以東都留守崔元略檢校吏部尚書，兼滑州刺史、義成軍節度使，代李德裕；以德裕檢校兵部尚書，兼成都尹。充劍南西川節度使、
 檢校司空郭釗為太常卿，代崔群為吏部尚書。丁卯，御史中丞宇文鼎奏：「今月十三日，宰臣宣旨，今後群臣延英奏事，前一日進狀入來者。臣以尋常公事，不暇面論，但見表章，足以陳露。儻臨時忽有公務，文字不足盡言，則咫尺天聽，無路聞達。更俟後坐，動逾數辰，處置之間，便有不及。伏乞重賜宣示，限以狀入者，並在卯前；如在卯後，聽不收覽。自然人各遵守，禮亦得中。」從之。



 十一月辛未朔。是夜，熒惑近左執法。癸巳，以左丞康承宣為
 兗、海、沂、密等州節度使。淮南大水及蟲霜，並傷稼。十二月辛丑朔，滄州殷侑請廢景州為景平縣。己酉，義成軍節度使崔元略卒。壬子，以左金吾衛大將軍段嶷為義成軍節度使。癸丑，湖南觀察使韋辭卒。丙辰，以工部侍郎崔琯為京兆尹，代王璠為尚書左丞。癸亥，東都留守崔弘禮卒。以同州刺史高重為潭州刺史、兼御史中丞，充湖南觀察使。甲子，左僕射致仕楊於陵卒，贈司空。丙寅，以前河南尹馮宿為工部侍郎。戊辰，以太子賓客分
 司白居易為河南尹，以代韋弘景；以弘景守刑部尚書、東都留守。閏十二月辛未朔。壬申，太常卿郭釗卒，贈司徒。壬辰，廢齊州歸化縣地入臨邑縣。廢是州，其縣隸滄州刺史。是歲，京畿、河南、江南、荊襄、鄂岳、湖南等道大水，害稼，出官米賑給。



 五年春正月庚子朔，以積陰浹旬，罷元會。丁巳，賜滄德節度使曰義昌軍。太原旱，賑粟十萬石。己未，詔方鎮節度觀察使請入觀者，先上表奏聞，候充則任進程，庚申，
 幽州軍亂，逐其帥李載義，立後院副兵馬使楊志誠為留後。癸亥詔端午節辰，方鎮例有進奉，其雜彩匹段，許進生白綾絹。己丑，以權知渤海國務大彞震檢校秘書監、忽汗州都督、渤海國王。



 二月庚午朔。壬辰，以盧龍軍節度使、守太保、同平章事李載義守太保、同中書門下平章事。時載義失地入朝，賜第於永寧里，給賜優厚。丙申，以桂管觀察使李諒為嶺南節度使。戊戌，神策中尉王守澄奏得軍虞候豆盧著狀，告宰相宋申錫與漳王
 謀反。即令追捕。庚子，詔貶宋申錫為太子右庶子。壬寅，左常侍崔玄亮及諫官等十四人伏奏玉階：「北軍所告事，請不於內中鞫問，乞付法司。」帝曰：「吾已謀於公卿矣，卿等且退。」崔玄亮泣涕陳諫久之，帝改容勞之曰：「朕即與宰臣商議。」玄亮等方退。癸卯，詔漳王湊可降為巢縣公，右庶子宋申錫開州司馬同正。初，京師忷忷，以宰相實聯親王謀逆，三四日後，方知誣構。人士側目於守澄、鄭注，故諫官號泣論之。申錫方免其禍。己酉，敕以李載
 義入朝，於曲江亭賜宴，仍命宰臣百僚赴會。辛酉，以黔中觀察使裴弘泰為桂管經略使，以前安州刺史陳正儀為黔中觀察使。丁卯，紫宸奏事，宰相路隨至龍墀，僕於地，令中人掖之。翌日，上疏陳退，識者嘉之。



 夏四月己巳，甲戌，以新羅王嗣子金景徽為開府儀同三司、檢校太保，使持節雞林州諸軍事、雞林州大都督、寧海軍使、上柱國，封新羅王；仍封其母樸氏為新羅國太妃。丁亥，詔：「史官記事，用戒時常，先朝舊制，並得隨仗。其後宰
 臣撰時政記，因循斯久，廢墜實多。自今後宰臣奏事，有關獻替及臨時處分稍涉政刑者，委中書門下丞一人隨時撰錄，每季送史館，庶警朕闕，且復官常。」己丑，以李載義為山南西道節度，依前守太保、同平章事，代溫造；以造為兵部侍郎。以幽州盧龍節度留後楊志誠檢校工部尚書，為幽州盧龍節度使。



 五月戊戌朔，太廟第四室、第六室破漏，有司不時修葺，各罰俸。上命中使領工徒及以禁中修營材葺之。右補闕韋溫上疏論曰：「宗廟
 不葺，罪在有司弛慢，宜加重責。今有司止於罰俸，便委內臣葺修，是許百司之官公然廢職。以宗廟之重，為陛下所私，則群官有司便同委棄，此臣竊為聖朝惜也。事關宗廟，皆書史冊，茍非舊典，不可率然。伏乞更下詔書，復委所司營葺，則制度不紊，官業各修矣。」疏奏，帝嘉之，乃追止中使，命有司修奉。戊午，西川李德裕奏：南蠻放還先擄掠百姓、工巧、僧道約四千人還本道。辛酉，東都留守、刑部尚書韋弘景卒。丙寅，以京兆尹崔琯為尚書
 左丞。太常少卿龐嚴權知京兆尹。



 六月丁卯朔。戊寅，以霖雨涉旬，詔疏理諸司系囚。辛卯，蘇、杭、湖南水害稼。甲午，東川奏：玄武江水漲二丈，梓州羅城漂人廬舍。



 秋七月丁酉朔。庚子，贈太子賓客李渤禮部尚書。辛丑，以兵部侍郎溫造檢校戶部尚書，為東都留守。甲辰，以太了少師分司、上柱國、襲徐國公蕭俯守左僕射致仕。劍南東、西兩川水，遣使宣撫賑給。己未，以給事中羅讓為福建觀察使。



 八月丙寅朔。庚午，武昌軍節度使、檢校戶部
 尚書元稹卒。辛未，貶刑部員外郎舒元輿為著作郎。元輿累上表請自效，並進文章，朝議責其躁進也。壬申，以河陽三城懷州節度使楊元卿為宣武軍節度使，代李逢吉；以逢吉檢校司徒、兼太子太師，充東都留守，代溫造；以溫造為河陽三城懷州節度使。戊寅，以陜虢觀察使崔郾為鄂岳安黃觀察使。甲申，以中書舍人崔咸為陜州防禦使。詔陜州舊有都防禦觀察使額宜停，兵馬屬本州防禦使。丙戌，京兆尹龐嚴卒。庚寅，以司農卿、駙
 馬都尉杜忭為京兆尹。



 九月丙申朔。甲辰，貶太子左庶子郭求為婺王府司馬，以其心疾，與同僚忿競也。翰林學士薛廷老、李讓夷皆罷職守本官。廷老在翰林，終日酣醉無儀檢，故罷。讓夷常推薦廷老，故坐累也。己未，以左僕射竇易直判太常卿。西川李德裕奏收復吐蕃所陷維州，差兵鎮守。



 冬十月乙丑朔，以前綿州刺史鄭綽為安南都護。戊寅，蠻寇雋州，陷二縣。辛巳，滄州移清池縣於南羅城內置。



 十一月乙未朔。庚戌，鳳翔節度使王
 承元來朝。己未，以承元檢校司空、青州刺史，充平盧軍節度使。癸亥，以尚書左僕射、判太常卿事竇易直檢校司空，為鳳翔隴右節度使。十二月乙丑朔。戊寅，以左丞王璠兼判太常卿事。甲申，貶新除桂管觀察使裴弘泰為饒州刺史，以除鎮淹程不進，為憲司所糾故也。癸巳，以鄭州刺史李翱為桂管觀察使。是歲，淮南、浙江東西道、荊襄、鄂岳、劍南東川並水，害稼，請蠲秋租。京師大雨雪。



 六年春正月乙未朔，以久雪廢元會。戊戌，振武李泳招收得黑山外契苾部落四百七十三帳。壬子，詔：「朕聞『天聽自我人聽天視自我人視。』朕之菲德，涉道未明，不能調序四時，導迎和氣。自去冬已來，逾月雨雪，寒風尤甚，頗傷於和。念茲庶氓，或罹凍餒，無所假貸，莫能自存。中宵載懷，旰食興嘆，怵惕若厲，時予之辜。思弘惠澤，以順時令。天下死罪囚，除官典犯贓、故意殺人外，並降從流，流已下遞降一等。應京畿諸縣，宜令以常平義他倉斗
 賑恤。京城內鰥寡癃殘無告不能自存者，委京兆尹量事濟恤，具數以聞。言念赤子。視之如傷。天或警予，示此陰沴。扶躬夕惕，予甚悼焉。」群臣拜表上徽號。甲寅，司徒致仕薛平卒。



 二月甲子朔，以前義昌軍節度使殷侑檢校吏部尚書，充天平軍節度、鄆曹濮等州觀察使，代令狐楚；以楚檢校右僕射，兼太原尹、北都留守、河東節度使。戊寅，蘇、湖二州水，賑米二十二萬石。以本州常平義倉斛斗給。庚辰，戶部尚書、判度支王起請於邠寧、靈武
 置營田務，從之。己丑，寒食節，上宴群臣於麟德殿。是日，雜戲人弄孔子，帝曰：「孔子，古今之師，安得侮瀆。」亟命驅出。



 三月甲午朔。辛丑，以武寧軍節度使、守太傅、同平章事王智興兼侍中，充忠武軍節度、陳許蔡觀察等使。以邠寧節度使李聽為武寧軍節度、徐泗濠觀察等使；以金吾衛大將軍孟友亮為邠寧節度使。以前河東節度使柳公綽為兵部尚書。辛酉，以前忠武軍節度使高瑀檢校右僕射，充武寧軍節度、徐泗濠觀察等使。



 夏四月
 癸亥朔。乙丑，兵部尚書柳公綽卒。戊寅，以新除武寧軍節度使李聽為太子太保。



 五月癸巳朔。甲辰，西川修邛崍關城，又移雋州於臺登城。壬子，浙西丁公著奏杭州八縣災疫，賑米七萬石。丁巳，以鹽州刺史王晏平檢校左散騎常侍、御史大夫，充靈鹽節度使。己未，興平縣人上官興因醉殺人而亡竄，官捕其父囚之，興歸，待罪有司。京兆尹杜忭、中丞宇文鼎以興自首免父之囚，其孝可獎，請免死。詔兩省參議，皆言殺人者死，古今共守，興
 不可免。上竟從忭等議免死，決杖八十，配流靈州。庚申，詔：「如聞諸道水旱害人，疾疫相繼，宵旰罪己，興寢疚懷。今長吏奏申，札瘥猶甚。蓋教化未感於蒸人，精誠未格於天地，法令或爽，官吏為非。有一於茲，皆傷和氣。並委中外臣僚，一一具所見聞奏，朕當親覽，無憚直言。其遭災疫之家，一門盡歿者，官給兇器。其餘據其人口遭疫多少，與減稅錢。疫疾未定處，官給醫藥。諸道既有賑賜，國費復慮不充，其供御所須及諸公用，量宜節減，以救
 兇荒。」六月壬戌朔。丙寅，京兆尹杜忭兼御史大夫。戊寅，右僕射王涯奉敕，準令式條疏士庶衣服、車馬、第舍之制度。敕下後。浮議沸騰。杜忭於敕內條件易施行者寬其限，事竟不行，公議惜之。



 秋七月辛卯朔。甲午，以諫議大夫王彥威、戶部郎中楊漢公、祠部員外郎蘇滌、右補闕裴休並充史館修撰。故事，史官不過三員，或止兩員，今四人並命，論者非之。戊申，原王逵薨。癸丑，以前靈武節度使李文悅為兗、海、沂、密節度使。己未，以河中節度
 使李程為左僕射；以戶部尚書、判度支王起檢校吏部尚書，充河中晉、慈、隰節度使；以御史中丞、兼刑部侍郎宇文鼎為戶部侍郎、判度支。



 八月辛酉朔，吏部尚書崔群卒。以駕部郎中、知制誥李漢為御史中丞。乙丑，以尚書右丞、判太常卿王璠檢校禮部尚書、潤州刺史、浙西觀察使。庚午，山南東道節度使裴度來朝。壬申，以前浙西觀察使丁公著為太常卿。甲戌，御史中丞李漢奏論僕射上事儀，不合受四品已下官拜。時左僕射李程將
 赴省上故也。詔曰：「僕射上儀，近定所緣拜禮，皆約令文，已經施行，不合更改，宜準大和四年十一月十六日敕處分。」九月庚寅朔，淄青初定兩稅額，五州一十九萬三千九百八十九貫，自此淄青始有上供。庚子，以太傅趙宗儒守司空致仕。辛丑，涿州置新城縣，古督亢之地也。丁未，太常卿丁公著卒。庚戌，司空致仕趙宗儒卒。壬子，以右金吾衛將軍史孝章為鄜、坊、丹、延節度使。



 冬十月庚子朔。甲子，詔魯王永宜冊為皇太子。壬午，
 以左金吾衛將軍李昌言檢校左散騎常侍，充夏、綏、銀、宥節度使。甲申，以諫議大夫王彥威為河中少尹，以其論上官興獄太徼訐故也。



 十一月己丑朔。丁未，淮南節度使、檢校右僕射崔從卒。乙卯，以荊南節度使段文昌為劍南西川節度使。依前檢校左僕射、同平章事。十二月己未朔。乙丑，以中書侍郎、同平章事牛僧孺檢校右僕射、同平章事、揚州大都督府長史，充淮南節度使。戊辰，內養王宗禹渤海使回，言渤海置左右神策軍事、左右
 三軍一百二十司，畫圖以進。以尚書右丞崔琯為江陵尹、荊南都團練觀察使。珍王諴薨。乙亥，昭義節度使劉從諫來朝。丁未，以前西川節度使李德裕為兵部尚書。責授循州司馬杜元穎卒，贈湖州刺史。



 七年春正月乙丑朔，御含元殿受朝賀。比年以用兵、雨雪，不行元會之儀。故書，吳蜀貢新茶，皆於冬中作法為之，上務恭儉，不欲逆其物性，詔所供新茶，宜於立春後造。甲午，加劉從諫同平章事。襄州裴度奏請停臨漢監
 牧，從之。此監元和十四年置，馬三千二百匹，廢百姓田四百餘頃，停之為便。乙亥，以太府卿崔珙為廣州刺史、嶺南節度使。壬子，詔：「朕承上天之睠佑，荷列聖之丕圖，宵旰憂勞，不敢暇逸，思致康乂，八年於茲。而水旱流行，疫疾作沴，兆庶艱食，札瘥相仍。蓋德未動天，誠未感物，一類失所，其過在予。載懷罪己之心，深軫納隍之嘆。如聞關輔、河東，去年亢旱，秋稼不登，今春作之時，農務又切，若不賑救，懼至流亡。京兆府賑粟十萬石，河南府、河
 中府、絳州各賜七萬石，同、華、陜、虢、晉等州各賜十萬石，並以常平義倉物充。」以新除嶺南節度使崔珙檢校工部尚書，充武寧軍節度使；以右金吾衛將軍王茂元為嶺南節度使。丙辰，以前武寧軍節度使高瑀為刑部尚書。嶺南五管及黔中等道選補使，宜權停一二年。



 二月己未朔。己巳，以吏部侍郎庾承宣為太常卿。癸酉，以宗正卿李詵為陜州防禦使，代崔咸；以咸為右散騎常侍。己卯，麟德殿對吐蕃、渤海、牂柯、昆明等使。辛巳，御史臺
 奏：均王傅王堪男禎，國忌日於私第科決罰人。詔曰：「準令，國忌日禁飲酒、舉樂。決罰人吏，都無明文。起今後從有此類，不須舉奏。王禎宜釋放。」丙戌，詔以銀青光祿大夫、守兵部尚書、上柱國、贊皇縣開國伯、食邑七百戶李德裕以本官同中書門下平章事。



 三月戊子朔。庚寅，以前戶部侍郎楊嗣復為尚書左丞。壬辰，以左散騎常侍張仲方為太子賓客分司。仲方為郎中時，常駁故相李吉甫謚，德裕秉政，仲方請告，因授之。己亥，嶺南節度使
 李諒卒。辛丑，和王綺薨。復於埇橋置宿州，豁徐州符離縣蘄縣、泗州虹縣隸之，以東都鹽鐵院官吳季真為宿州刺史。癸卯，以京兆尹、駙馬都尉杜忭檢校禮部尚書，充鳳翔隴右節度。己酉，安南奏：蠻寇寇當管金龍州，當管生獠國、赤珠落國同出兵擊蠻，敗之。庚戌，出給事中楊虞卿為常州刺史，中書舍人張元夫汝州刺史。以太府卿韋長為京兆尹。丙辰，以散騎常侍嚴休復為河南尹。丁巳，以給事中蕭浣為鄭州刺史。



 夏四月戊午朔。辛酉，九
 姓回紇可汗卒。癸亥，前鳳翔節度使、檢校司空竇易直卒。癸酉，以同州刺史吳士智為江西觀察使。以吏部侍郎高釴為同州刺史。庚辰，以工部侍郎李固言為右丞，中書舍人楊汝士為工部侍郎。壬子，以河南尹白居易為太子賓客，分司東都。甲申，以江西觀察使裴誼為歙池觀察使，代沈傳師；以傳師為吏部侍郎。以右金吾衛將軍唐弘實使回紇，冊九姓回紇愛登里羅汨沒施合句錄毗伽彰信可汗。



 五月丁亥朔。丁酉，以李聽為鳳翔
 隴右節度使，依前檢校司徒、兼太子太保。癸卯，興元李載義來朝。癸丑，以前邛州刺史劉旻為安南都護。



 六月丁巳朔。乙巳，以山南西道節度使李載義為太原尹、北都留守、河東節度使，依前守太保、同平章事。壬申，以御史中丞李漢為禮部侍郎，以工部尚書、翰林侍講學士鄭覃為御史大夫。甲戌，以刑部尚書高瑀為太子少保分司。乙亥，以中書侍郎、平章事李宗閔檢校禮部尚書、同平章事，兼興元尹、山南西道節度使。丁丑，以左金吾
 衛將軍李從易為桂管觀察使。己卯，以右神策大將軍李用為邠寧節度使。河陽修防口堰，役工四萬，溉濟源、河內、溫縣、武德、武陟五縣田五千餘頃。癸未，涇原節度使張惟清卒。乙酉，以前河東節度使令狐楚檢校右僕射，兼吏部尚書。



 秋七月丙戌朔。丁亥，以右龍武統軍康志睦為四鎮北庭行軍、涇原節度使。壬寅，以金紫光祿大夫、守尚書右僕射、諸道鹽鐵轉運使、上柱國、代郡公、食邑二千戶王涯可同中書門下平章事，領使如故。甲
 辰，右丞李固言等奏狀，論僕射省中上事，不合受四品已下拜。敕旨宜準大和四年十一月十六日敕處分。乙巳，虢州刺史崔玄亮卒。以左丞楊嗣復檢校禮部尚書，充劍南東川節度使；以戶部侍郎庾敬休為左丞。己酉，以旱，命京城諸司疏決系囚。壬子，敕應任外官帶一品正京官者，縱不知政事，其俸料宜兼給。癸丑，以左僕射李程檢校司空，兼汴州刺史、宣武軍節度使。甲寅，以旱徙市。左降官開州司馬宋申錫卒，詔許歸葬。閏七月乙
 卯朔，詔曰：「朕嗣守丕圖，覆嫗生類，競業寅畏，上承天休。而陰陽失和，膏澤愆候，害我稼穡，災於黔黎。有過在予，敢忘咎責。從今避正殿，減供膳，停教坊樂，廄馬量減芻粟，百司廚饌亦宜權減。陰陽鬱堙，有傷和氣，宜出宮女千人。五坊鷹犬量須減放。內外修造事非急務者，並停。」時久無雨，上心憂勞。詔下數日，雨澤霑洽，人心大悅。乙丑，以前宣武軍節度楊元卿為太子太保。戊戌，以給事中崔戎為華州刺史。癸未，以太子賓客李紳檢校左散
 騎常侍兼越州刺史，充浙東觀察使，代陸亙；以亙為宣歙觀察使。



 八月甲申朔，御宣政殿，冊皇太子永。是日降詔：「應犯死從流，流已下遞減一等。諸王自今後相次出閣，授緊望已上州刺史佐。其十六宅諸縣主，委吏部於選人中簡擇配匹，具以名聞。皇太子方從師傅傳授《六經》，一二年後，當令齒胄國庠，以興墜典。宜令國子選名儒，置五經博士各一人。其公卿士族子弟，明年已後，不先入國學習業，不在應明經進士限。其進士舉宜
 先試帖經，並略問大義，取經義精通者放及第。卿大夫者，下人之所視，遠方之所仿，若非恭儉克己，廉直任人，而望其服從，固不可得。況朕不寶珠玉，不御纖華，逮於六宮，皆務儉薄。卿大夫得不葉朕此志，率先兆人？比年所頒制度，皆約國家令式，去其甚者，稍謂得中。而士大夫茍自便身，安於習俗，因循未革，以至於今。百官士族，起今年十月，其衣服輿馬，並宜準大和六年十月七日敕，如有固違，重加黜責。文武常參官及諸州府長官子
 為父後者，賜勛兩轉。」癸巳，太子太保楊元卿卒。戊申，以京兆尹韋長兼御史大夫，以刑部尚書高瑀為忠武軍節度使。



 九月甲寅朔。丙寅，侍御史李款閣內奏彈前邠州行軍司馬鄭注，曰：「注內通敕使，外連朝官，兩地往來，卜射財貨，晝伏夜動，干竊化權。人不敢言，道路以目，請付法司推劾情款。」旬日之中，諫章數十上，由是授注通王府司馬、兼侍御史，充神策軍判官，中外駭嘆。甲寅，以前忠武軍節度使王智興依前守太傅、兼侍中、河中尹、
 河中晉絳慈顯節度使，代王起；以起為兵部尚書。



 冬十月癸未朔，揚州江都等七縣水，害稼。壬辰，上降誕日，僧徒、道士講論於麟德殿。翌日，御延英，上謂宰臣曰：「降誕日設齋，起自近代。朕緣相承已久，未可便革，雖置齋會，唯對王源中等暫入殿，至僧道講論，都不監聽。」宰相路隨等奏：「誕日齋會，誠資景福，本非中國教法。臣伏見開元十七年張說、乾源曜以誕日為千秋節，內外宴樂，以慶昌期，頗為得禮。」上深然之，宰臣因請十月十日為
 慶成節上誕日也。從之。辛酉，潤、常、蘇、湖四州水，害稼。



 十一月癸丑朔。乙亥，涇源節度使康志睦卒。己卯，以左神策長武城使硃叔夜為涇州刺史，充涇原節度使。壬午，於銀州置監牧。十二月癸未朔。己亥，刑部詳定大理丞謝登新編《格後敕》六十卷，令刪落詳定為五十卷。庚子，幸望春宮，聖體不康。癸卯，平盧軍節度、檢校司空王承元卒。丁未，以河南尹嚴休復檢校禮部尚書，充平盧軍節度、淄青登萊棣觀察等使。戊甲，以給事中王質權知
 河南尹。以河東節度副使李石為給事中。



 八年春正月癸丑朔。丁巳，聖體痊平，御太和殿見內臣。甲子，御紫宸殿見群臣。丙寅，修太廟。令太常卿庾承宣攝太尉，遍告九室，遷神主於便殿。癸酉，揚、楚、舒、廬、壽、滁、和七州去年水，損田四萬餘頃。



 二月壬午朔，日有蝕之。庚寅，詔以聖躬痊復，赦系囚，放逋賦，移流人。己亥，蔚州飛狐鎮置鑄錢院。



 三月壬子朔。甲寅，上巳，賜群臣宴於曲江亭。庚午，以山南東道節度使裴度充東都留守，依
 前守司徒、兼侍中；以東都留守李逢吉檢校司徒、兼右僕射。癸酉，兗海節度使李文悅卒。丙子，以右丞李固言為華州刺史，代崔戎；以戎為兗海觀察使。四月壬午朔。壬辰，集賢學士裴濆撰《通選》三十卷，以擬昭明太子《文選》，濆所取偏僻，不為時論新稱。甲午，以縮州刺史吳李真為邕管經略使，乙已，乾林學士，兵部侍郎王源中辭內職乃以源中為禮部尚書。



 五月辛亥朔。己巳，修奉太廟畢，以吏部尚書令狐楚攝太尉，遍告神主，復正殿。飛
 龍神駒中廄火。



 六月庚辰朔。辛巳，徙市。壬午，大理卿劉遵古卒。壬辰，陳許節度使高瑀卒。甲午，以旱，詔諸司疏決系囚。丙申，以前鳳翔節度使、駙馬都尉杜忭起復檢校戶部尚書，充忠武軍節度使。戊戌，襯臣王涯、路隨奏請依舊制讀時令。庚子，充海觀察使崔戎卒。辛丑，同州刺史高釴卒。戊申，以將作監、駙馬都尉崔杞為充海沂密觀察使。



 秋七月庚戌朔。丙辰，以工部侍郎楊汝士為同州刺史。戊午，奉先、美原、櫟陽等雨，損夏麥。辛酉，定
 陵臺大雨，震東廊郎下地裂一百三十尺，詔宗正卿李仍叔啟告修塞。癸亥，郯王經薨。己巳夜，月犯昴。壬申，以右金吾衛大將軍段百倫檢校工部尚書，充福建觀察使。堂帖中外臣僚，各舉善《周易》學者。



 八月己卯朔，右龍武統軍董重質卒。庚寅，太白犯熒惑。辛卯，詔故澧王大男漢可封東陽郡王，第二男源可封安陸郡王，第三男演可封臨安郡王；故深王大男潭可封河內郡王，第二男淑可封吳興郡王；故絳王大男洙可封新安郡王，第
 二男滂可封高平郡王；故洋王大男沛可封潁川郡王；淄王大男浣可封許昌郡王；沔王大男瀛可封封晉陵郡王；鄜王大男溥可封平陽郡王：仍並賜光祿大夫。丙申，罷諸色選舉，歲旱故也。己亥，御寫《周易》義五道示群臣，有人明此義者，三日內聞奏。時李仲言以《易》道惑上，及下其義，人皆竊笑，卒無進言者。



 九月乙酉朔。辛亥夜，彗起太微，近郎位，西指，長丈餘，西北行，凡九夜，越郎位西北五尺滅。癸丑，月入南斗。乙亥，宣州觀察使陸亙卒。己
 未，宰臣李德裕進《御臣要略》及《柳氏舊聞》三卷。隨州刺史杜師仁前刺吉州，坐贓計絹三萬匹，賜死於家。故江西觀察使裴誼乖於廉察，削所贈工部尚書。庚申，右軍中尉王守澄宣召鄭注，對於浴堂門，仍賜錦彩銀器。是夜，彗出東方，長三尺，輝耀甚偉。辛酉，以權知河南尹王質為宣歙觀察使。吏部尚書致仕張正甫卒。癸亥，以尚書吏部侍郎鄭浣為河南尹。甲子，鄭注進《藥方》一卷。庚午，安王溶、潁王瀍皆檢校兵部尚書。宰相路隨冊拜太
 子太師。辛巳，幽州節度使楊志誠、監軍李懷仵悉為三軍所逐，立其部將史元忠為留後。陜州、江西旱、無稼。己丑，秘書監崔威卒。庚寅，以山南西道節度使、檢校禮部尚書、同平章事、上柱國、襄武縣開國侯、食邑一千戶李宗閔可中書侍郎、同中書門下平章事。辛卯，以中使田全操充皇太子見太師禮儀使。壬辰，召國子四門助教李仲言對於思政殿，賜緋。河南府、鄧州、同州、揚州並奏旱蟲傷損秋稼。甲午，以銀青光祿大夫、守中書侍郎、平
 章事李德裕檢校兵部尚書、同平章事、興元尹，充山南西道節度使。以助教李仲言為國子《周易》博士，充翰林侍講學士。皇太子見太師路隨於明門。丙申，諫官上疏論李仲言不合獎任，上令中使宣逾諫官曰：「朕留仲言禁中，顧問經義，敕命已行，不可遽改。」淮南、兩浙、黔中水為災，民戶流亡，京師物價暴貴。庚子，詔鄭注對於太和殿。以御史大夫鄭覃為戶部尚書。壬寅，翰林院宴李仲言，賜《法曲》弟子二十人奏樂以寵之。丙午，以新除興
 元節度使李德裕為兵部尚書。



 十一月丁未朔。庚戌，以尚書左僕射致仕蕭府為太子太傅。辛亥，以左金吾衛大將軍蕭洪為河陽三城節度使。襄州水，損田。壬子，滁州奏清流等三縣四月雨至六月，諸山發洪水，漂溺戶萬三千八百。癸丑，以禮部尚書王源中檢校戶部尚書，充山南西道節度使；以戶部侍郎李漢為華州刺史、鎮國軍潼關防禦使。成德軍節度使王廷湊卒。以前河陽節度使溫造為御史大夫。己卯，幽州節度使楊志誠被
 逐入朝，下御史臺訊鞫。志誠在幽州，被服皆為龍鳳，乃流之嶺外，至商州殺之。乙亥，以兵部尚書李德裕檢校右僕射，充鎮海軍節度、浙江西道觀察等使。丙子，李仲言奏請改名訓，從之。十二月丁丑朔。己卯，以昭義節度副使、檢校庫部員外郎、賜紫金魚袋鄭注為太僕卿。辛巳，以棣州刺史韓威為安南都護。癸未，以通王為幽州盧龍節度使，以權勾當幽州兵馬史元忠為留後。甲申，許太子太傅蕭瑀致仕。是夜，月掩昴。己丑，以太子賓客
 分司張仲方為左散騎常侍，常州刺史楊虞卿為工部侍郎。己亥，以尚書左僕射李逢吉守司徒致仕。以宗正卿李仍叔為湖南觀察使，代李翱；以翱為刑部侍郎，代裴濆；以濆為華州鎮國軍潼關防禦使。昭成寺火。



 九年春正月丁未朔。乙卯，以鎮州左司馬王元逵起復定遠將軍、守左金吾衛大將軍、檢校工部尚書，充成德軍節度使、鎮冀深趙觀察等使。以太常卿庾成宣檢校吏部尚書，充天平軍節度使，代殷侑；以侑為刑部尚書。
 癸亥，巢縣公湊薨，追封齊王。壬申，司徒致仕李逢吉卒。癸酉，以右散騎常侍舒元輿為陜州防禦觀察使。以前棣州刺史田早為安南都護。



 二月丙子朔。甲申，以司農卿王彥威兼御史大夫，充平盧軍節度使。丁亥，發神策軍一千五百人修淘曲江。如諸司有力，要於曲江置亭館者，宜給與閑地。辛丑，冀王絿薨。癸卯，京師地震。甲辰，以幽州留後史元忠為盧龍節度使。乙巳，劍南西川節度使、檢校左僕射、同平章事段文昌卒。庚申，以劍南東
 川節度使楊嗣復檢校戶部尚書，兼成都尹、西川節度使。乙丑，以歲饑，河北尤甚，賜魏博六州粟五萬石，陳許、鄆、曹濮三鎮各賜糙米二萬石。庚午，左丞庾敬休卒，廢朝一日。詔曰：「官至丞、郎，朕所親委，不幸雲亡者，宜為之廢朝。自今丞、郎宜準諸司三品官例，罷朝一日。」



 夏四月丙子朔。丙戌，以桂管觀察使李從易為廣州刺史、嶺南節度使。以鎮海軍節度使、浙西觀察等使李德裕為太子賓客，分司東都。辛卯，以京兆尹賈食束為浙西觀察使；
 以工部侍郎楊虞卿為京兆尹，仍賜金紫。以給事中韓佽為桂管觀察使。丙申，以太子太師、門下侍郎、平章事路隨為鎮海軍節度、浙西觀察等使。戊戌，詔以新浙西觀察使賈餗為中書侍郎、同中書門下平章事。庚子，詔銀青光祿大夫、守太子賓客分司東都、上柱國、贊皇縣開國伯、食邑七百戶李德裕貶袁州長史。辛丑，大風，含元殿四鴟吻並皆落。壞金吾仗舍。廢樓觀城四十餘所。壬寅，吏部侍郎沈傳師卒。



 五月乙巳朔。丁未，以浙東觀
 察使李紳為太子賓客，分司東都。乙卯，以給事中高銖為浙東觀察使。戊午，以御史大夫溫造為禮部尚書，以吏部侍郎李固言為御史大夫。辛酉，太和公主進馬射女子七人、沙陀小兒二人。戊辰，以金吾大將軍李玼為黔中觀察使，以尚書右丞王璠為戶部尚書、判度支。己巳，以戶部尚書鄭覃為秘書監。辛未，宰相王涯冊拜司空。癸酉，以河中節度使王智興為宣武軍節度使，依前守太傅、兼侍中。



 六月乙亥朔，西市火。以前宣武軍節度
 使李程為河中節度使。庚寅夜，月掩歲。癸巳，以吏部尚書令狐楚為太常卿。丁酉，禮部尚書溫造卒。京兆尹楊虞卿家人出妖言，下御史臺。虞卿弟司封郎中漢公並男知進等八人撾登聞鼓稱冤，敕虞卿歸私第。己亥，以右神策大將軍劉沔為涇原節度使。壬辰，詔以銀青光祿大夫、守中書侍郎、同平章事、襄武縣開國侯、食邑一千戶李宗閔貶明州刺史，時楊虞卿坐妖言人歸第，人皆以為冤誣，宗閔於上前極言論列，上怒，面數宗閔之
 罪，叱出之，故坐貶。



 秋七月甲申朔，貶京兆尹楊虞卿為虔州司馬同正。丙午，以給事中李石權知京兆尹。戊申，填龍首池為鞠場，曲江修紫雲樓。辛亥，詔以御史大夫李固言為門下侍郎、同平章事。壬子，再貶李宗閔為處州長史。癸丑，以右司郎中、兼侍御史、知雜事舒元輿為御史中丞。貶吏部侍郎李漢為汾州刺史，刑部侍郎蕭浣為遂州刺史。丁巳，詔不得度人為僧尼。戊午，貶工部侍郎、充皇太子侍讀崔侑為洋州刺史，貶吏部郎中張
 諷夔州刺史，考功郎中、皇太子侍讀蘇滌忠州刺史，戶部郎中楊敬之連州刺史。辛酉，以鄂岳觀察使崔郾充浙西觀察使，以國子祭酒高重為鄂岳觀察使。壬戌，鎮海軍節度使路隨卒。癸亥，貶侍御史李甘為封州司馬，殿中侍御史蘇特為潘州司戶。甲子，以《周易》博士李訓為兵部郎中、知制誥，依前充翰林侍講學士。丁卯，天平軍節度使庾承宣卒。以大理卿羅讓為散騎常侍，以汝州刺史郭行餘為大理卿。戊辰，以刑部尚書殷侑為天
 平軍節度使，以吉州刺史裴泰為邕管經略使。



 八月甲戌朔，以戶部侍郎李翱檢校禮部尚書，充山南東道節度使，代王起；以起為兵部尚書，判戶部事。丙子，又貶處州長史李宗閔為潮州司戶。丁丑，以太僕卿鄭注為工部尚書，充翰林侍講學士。上幸左軍龍首殿，因幸梨園，含元殿大合樂。戊寅，以秘書監鄭覃為刑部尚書。貶翰林學士、守尚書戶部侍郎、知制誥李玨為江州刺史，以鄜坊節度使史孝章為義成軍節度使。甲申，以左神策軍
 大將軍趙儋為鄜坊節度使。甲午，貶中書舍人權璩為鄭州刺史。丙申，內官楊承和於驩州安置，韋元素象州安置，王踐言思州安置，仰錮身遞送。言李宗閔為吏部侍郎時，托駙馬沈於宮人宋若憲處求宰相，承和、踐言、元素居中導達故也。宗閔黨楊虞卿、李漢、蕭浣皆再貶。壬寅，貶中書舍人高元裕為閬州刺史。元裕為鄭注除官制，說注醫藥之功，注銜之故也。以蘇州刺史盧周仁為湖南觀察使。



 九月癸卯朔，奸臣李訓、鄭注用事，不
 附己者，即時貶黜，朝廷悚震，人不自安。是日，下詔曰：「朕承天之序，燭理未明，勞虛襟以求賢，勵寬德以容眾。頃者臺輔乖弼諧之道，而具僚扇朋此之風，翕然相從，實斁彞憲。致使薰蕕共器，賢不肖並馳，退跡者咸後時之夫，登門者有迎吠之客。繆盭之氣，堙鬱未平，而望陰陽順時，疵癘不作，朝廷清肅，班列和安，自古及今，未嘗有也。今既再申朝典，一變澆風，掃清朋附之徒，匡飭貞廉之俗，凡百卿士，惟新令猷。如聞周行之中，尚蓄疑懼，或
 有妄相指目，令不自安，今茲曠然，明喻朕意。應與宗閔、德裕或新或故及門生舊吏等，除今日已前放黜之外，一切不問。」辛亥，以太子賓客分司東都白居易為同州刺史，代楊汝士；以汝士為駕部侍郎。乙亥，以涇原節度使劉沔為振武麟勝節度使。丙辰，以權知御史中丞舒元輿為御史中丞，兼判刑部侍郎。庚申，以鳳翔節度使李聽為忠武軍節度使。癸亥，令內養齊抱真將杖於青泥驛決殺前襄州監軍陳弘志，以有殺逆之罪也。丁卯，
 以門下侍郎、同平章事李固言為興元尹、山南西道節度使；以翰林侍講學士、工部尚書鄭注檢校右僕射，充鳳翔隴右節度使。戊辰，以右軍中尉王守澄為左右神策觀軍容使，兼十二衛統軍。己巳，詔以朝議郎、守御史中丞、兼刑部侍郎、賜紫金魚袋舒元輿本官同中書門下平章事。朝議郎、守兵部郎中、知制誥、充翰林侍講學士、賜緋魚袋李訓可守尚書禮部侍郎、同中書門下平章事，仍賜金紫。壬申，以刑部郎中、兼侍御史、知雜李孝
 本權知御史中丞。



 冬十月癸酉。乙亥，杜忭復為陳許節度使，李聽為太子太保分司。內出曲江新造紫雲樓彩霞亭額，左軍中尉仇士良以百戲於銀臺門迎之。時鄭注言秦中有災，宜興土功厭之，乃浚昆明、曲江二池。上好為詩，每誦杜甫《曲江行》云：「江頭宮殿鎖千門，細柳新蒲為誰綠？」乃知天寶已前，曲江四岸皆有行宮臺殿、百司廨署，思復升平故事，故為樓殿以壯之。王涯獻榷茶之利，乃以涯為榷茶使。茶之有榷稅，自涯始也。京兆、
 河南兩畿旱。以吏部尚書令狐楚為左僕射，以刑部尚書鄭覃為右僕射。辛巳，遣中使李好古齎ＣＧ賜王守澄，是日，守澄卒。壬午，賜群臣宴於曲江亭。癸未，以前廣州節度使王茂元為涇原節度使。丁亥，禮部郎中錢可復、兵部員外郎李敬彞、駕部員外郎盧簡能、主客員外郎蕭傑、左拾遺盧茂弘等皆授鳳翔使府判官，從鄭注奏請也。乙未，以新受同州刺史白居易為太子少傅分司，以汝州刺史劉禹錫為同州刺史。己亥，以前河陽節度
 使蕭洪為鄜坊節度使。淄青觀察使王彥威請停管內縣丞一十九員，從之。庚子，東都留守、特進、守司徒、侍中裴度進位中書令，餘如故。以前山南西道節度使王源中為刑部尚書。



 十一月壬寅朔。乙巳，令內養馮叔良殺前徐州監軍王守涓於中牟縣。以左神策軍胡沐為容管經略使，以大理卿郭行餘為邠寧節度使。丁未，鄜坊節度使趙儋卒。乙酉，左金吾衛大將軍崔鄯卒。癸丑，以左僕射令狐楚判太常卿事，右僕射鄭覃判國子祭
 酒事。丁巳，以戶部尚書、判度支王璠為太原尹、北都留守、河東節度使。戊午，以京兆尹李右為戶部侍郎、判度支，以京兆少尹羅立言權知府事。己未，以太府卿韓約為左金吾衛大將軍。壬戌，中尉仇士良率兵誅宰相王涯、賈餗、舒元輿、李訓，新除太原節度王璠，郭行餘、鄭注、羅立言、李孝本，韓約等十餘家，皆族誅。時李訓、鄭注謀誅內官，詐言金吾仗舍石榴樹有甘露，請上觀之。內官先至金吾仗，見幕下伏甲，遽扶帝輦入內，故訓等敗，流
 血塗地。京師大駭，旬日稍安。癸亥，詔以銀青光祿大夫、尚書左僕射、上柱國、滎陽郡開國公鄭覃以本官同中書門下平章事。乙丑，詔以朝議郎、守尚書戶部侍郎、判度支李石可朝議大夫、本官同平章事。丁卯，以左神刺大將軍陳君奕為鳳翔節度使。戊辰，以給事中李翊為御史中丞，左右軍尉仇士良、魚志弘並兼上將軍。十二月壬申朔，諸道鹽鐵轉運榷茶使令狐楚奏榷茶不便於民，請停，從之。癸丑。太子太保張茂宗卒。甲子，敕左
 右省起居齎筆硯及紙於螭頭下記言記事。丙子，以刑部尚書王源中為天平軍節度使。丁丑，敕諸道府不得私置歷日板。己卯，鳳翔監軍奏鄭注判官錢可復等四人並處斬訖。庚辰，上御紫宸，謂宰相曰：「坊市之間，人漸安未？」李石奏曰：「人情雖安，然刑殺過多，致此陰沴。又聞鄭注在鳳翔招致兵募不少，今皆被刑戮，臣恐乘此生事，切宜原赦以安之。」上曰：「然」鄭覃又陳理道。上曰：「我每思貞觀、開元之時，觀今日之事，往往憤氣填膺耳。」癸未，
 儀仗使田全操巡邊回，馳馬入金光門，街市訛言相驚，縱橫散走。賴金吾大將軍陳君賞以其徒立望仙門下，至晚方定。丁亥，以權知京兆尹張仲方為華州防禦使，以司農卿薛元賞權知京兆。左僕射令狐楚奏：「方鎮節度使等，具弩帓，帶器仗，就尚書省兵部參辭，伏乞停罷。如須參謝，令具公服。」從之。時楚引訓、注奸謀，用王璠、郭行餘兵仗，遂云不宜以兵仗入省參辭，殊乖事體也。物方尤之。先是，宰相武元衡被害，憲宗出內庫弓箭、陌刀
 賜左右街使，俟宰相入朝，以為翼從，及建福門退。至是亦停之。辛卯，置諫院印。



 開成元年正月辛丑朔，帝常服御宣政殿受賀，遂宣詔大赦天下，改元開成。乙巳，御紫宸殿，宰臣李石奏曰：「陛下改元御殿，人情大悅，全放京兆一年租賦，又停四節進奉，恩澤所該，實當要切。」帝曰：「朕務行其實，不欲崇長空文。」石曰：「赦書須內留一本，陛下時看之。又十道黜陟使發日，更付與公事根本，令向外與長吏詳擇施行，方
 盡利害之要。」丁未，以秘書監韋縝為工部尚書。敕：「楊承和、韋元素、王踐言、崔潭峻頃遭誣陷，每用追傷，宜復官爵，聽其歸葬。」以銀州刺史劉源為夏、綏、銀、宥節度使。丙辰望，日有蝕之。



 二月辛未朔，以左散騎常侍羅讓為江西觀察使。乙亥夜四更，京師地震，屋瓦皆墜。丙申，左武衛大將軍硃叔夜賜死於藍田關。天德奏生退渾部落三千帳來投豐州。



 三月庚子朔。壬寅以袁州長史李德裕為滁州刺史。庚申，幸龍首池，觀內人賽雨，因賦《暮春
 喜雨詩》。昭義節度使劉從諫三上疏，問王涯罪名，內官仇士良聞之惕懼。是日，從諫遣焦楚長入奏，於客狀誹謗，請面對。上召楚長慰諭遣之。



 夏四月庚午朔，以河南尹鄭浣為左丞，以太子賓客分司東都李紳為河南尹。癸酉，以亳州刺史裴弘泰為義成軍節度使，以諫議大夫李讓夷兼權知起居舍人事。乙卯，以潮州司戶李宗閔為衡州司馬，以江州刺史李玨為太子賓客分司。癸未，吏部侍郎李虞仲卒。辛卯，淄王協薨。甲午，詔以山南
 西道節度使、檢校兵部尚書李固言門下侍郎、同中書門下平章事；以左僕射、諸道鹽鐵轉運使令狐楚檢校左僕射，為山南西道節度使。丙申，李固言判戶部事；李石判度支，兼諸道鹽鐵轉運使。



 五月乙亥朔。癸卯，以翰林學士歸融為御史中丞。丁未，以給事中郭承嘏為華州防禦使。給事中盧載以承嘏公正守道，屢有封駁，不宜置之外郡，乃封還詔書。詡日，復以承嘏為給事中，乃以給事中盧鈞代嘏守華州。乙卯，御紫宸，上謂宰臣
 曰：「為政之道，自古所難。」李石對曰：「朝廷法令行，則易。」丁巳，以尚書右丞鄭肅為陜虢都防禦觀察使。前罷觀察，復置之。以中書舍人唐扶為福建觀察使。庚申，判國子祭酒宰臣鄭覃奏：「太學新置五經博士各一人，請依王府官例，賜以祿粟。」從之。丙寅，昭義奏開夷儀山路，通太原、晉州，從之。閏五月己巳朔。甲申，以河中節度使李程為左僕射、判太常卿事。乙酉，以太子太保分司李聽為河中節度使。丙戌，烏集唐安寺，逾月方散。己丑，以神策
 大將軍魏仲卿為朔方靈鹽節度。湖南觀察使盧周仁進羨餘錢二萬貫、雜物八萬段；不受，還之，使貸貧下戶徵稅。



 六月戊戌朔。癸亥，以河南尹李紳檢校禮部尚書、汴州刺史，充宣武軍節度使。



 秋七月戊辰朔，御史臺奏：「秘書省管新舊書五萬六千四百七十六卷，長慶二年已前並無文案。大和五年已後，並不納新書。今請創立簿籍，據闕添寫卷數，逐月申臺。」從之。辛未，以左金吾衛將軍傅毅為鄜坊節度使。癸酉，宣武軍節度使王智興
 卒。辛卯，刑部尚書殷侑檢校右僕射，充山南東道節度使。壬午，以滁州刺史李德裕為太子賓客。甲午，以金吾衛大將軍陳君賞為平盧軍節度使，代王彥威；以彥威為戶部侍郎、判度支。丙申，湖南觀察使盧周仁進羨餘錢一十萬貫，御史中丞歸融彈其違制進奉，詔以周仁所進錢於河陰院收貯。



 八月戊戌朔。甲辰，詐稱國舅人前鄜坊節度使蕭洪宜長流驩州。戊申，以皇太后親弟蕭本為右贊善大夫。



 九月丁卯朔。庚辰，詔復故左降開
 州司馬宋申錫正議大夫、尚書右丞、同平章事，仍以其子慎徽為城固尉。以饒州刺史馬植為安南都護。辛巳，以壽州刺史高承恭為邕管經略使。辛卯，敕秘書省，集賢院應欠書四萬五千二百六十一卷，配諸道繕寫。



 冬十月丁酉朔。己酉，揚州江都七縣水旱，損田。



 十一月丙寅朔。庚辰，浙西觀察使崔郾卒。以太子賓客分司東都李德裕檢校戶部尚書，充浙西觀察使。壬午，以兵部尚書、皇太子侍讀王起兼判太常卿。甲申，以左僕射李程
 兼吏部尚書。忠武帥杜忭、天平帥王源中奏：當道常平義倉斛斗，除元額外，請別置十萬石。十二月丙申朔，以京兆尹、兼御史大夫薛元賞為武寧節度、徐泗宿濠觀察等使，以戶部侍郎、兼御史中丞歸融為京兆尹，以給事中狄兼謨為御史中丞。己酉，嶺南節度使李從易卒。庚戌，以華州刺史盧鈞為廣州刺史，充嶺南節度使；以中書舍人崔龜從為華州防禦使。辛亥，劍南東川節度使馮宿卒。壬子，太僕卿段伯倫卒，癸丑，以兵部侍郎湯
 汝士檢校禮部尚書，充劍南東川節度使。己未，漵王縱薨。



 二年春正月乙丑朔。丙寅，宣州觀察使王質卒。乙亥，以吏部侍郎崔鄲為宣歙觀察使，以右丞鄭浣為刑部尚書、判左丞事。庚寅，戶部侍郎、判度支王彥威進所撰《供軍圖》，略序曰「至德、乾元之後，迄於貞元、元和之際，天下有觀察者十，節度二十有九，防御者四，經略者三。掎角之師，犬牙相制，大都通邑，無不有兵，約計中外兵額至
 八十八萬。長慶戶口凡三百三十五萬，而兵額又約九十九萬，通計三戶資奉一兵。今計天下租賦，一歲所入，總不過三千五百餘萬，而上供之數三之一焉。三分之中，二給衣賜，自留州留使兵士衣食之外，其餘四十萬眾，仰給度支焉。」二月乙未朔。丙申，刑部侍郎郭承嘏卒。丙午夜，彗出東方，長七尺，在危初，西指。戊申，王彥威進所撰《唐典》七十卷，起武德，終永貞。庚戌，均王緯薨。辛酉夜，彗長丈餘，直西行，稍南指，在虛九度半。壬戌夜，彗長
 二丈餘，廣三尺，在女九度，自是漸長闊。



 三月甲子朔，內出音聲女妓四十八人，令歸家。乙丑夜，彗星長五丈，歧分兩尾，其一指氐，其一掩房。丙寅，罷曲江宴。是夜，彗長六丈，尾無歧，在亢七度。敕尚食使，自今每一日御食料分為十日，停內修造。戊辰夜，彗長八丈有餘，西北行，東指，在張十四度。辛未，宣徽院《法曲》樂官放歸。壬申，詔曰：



 朕嗣丕構，對越上玄，虔恭寅畏，於今一紀。何嘗不宵衣念道，昃食思愆，師周文之小心，慕《易·乾》之夕惕，懼德不
 類，貽列聖羞。將欲致和平，時無殃咎，然誠未格物，謫見於天，仰愧三靈，俯慚庶匯，思獲攸濟，浩無津涯。昔宋景發言，星因退舍；魯僖納諫，饑不害人。取鑒往賢，深惟自勵。載軫在予之責，宜降恤辜之恩，式表殷憂，冀答昭誡。天下死罪降從流，流已下並放，唯故殺人、官典犯贓、主掌錢穀賊盜，不在此限。諸州遭水旱處，並蠲租稅。中外修造並停。五坊鷹隼悉解放。朕今素服避殿，徹樂減膳。近者內外臣僚，繼貢章表，欲加徽號。夫道大為帝，
 朕膺此稱，祗愧已多，矧鐘星變之時，敢議名揚之美？非懲既往，且儆將來，中外臣僚，更不得上表奏請。表已在路，並宜速還。在朝群臣，方岳長吏，宜各上封事，極言得失，弼違納誨，副我虛懷。



 甲戌，以左僕射李程為山南東道節度使。壬午，以楚州刺史嚴譽為桂管觀察使。甲申，以山南東道節度使殷侑為太子賓客分司。貞興門外鵲巢於古塚。丁亥，邠寧節度使李用卒。戊子，以河南尹李玨為戶部侍郎。乙丑，以金吾大將軍李直臣為邠寧
 節度使。壬辰，桂管觀察使韓佽卒。以兵部侍郎裴濆為河南尹。



 夏四月甲午朔。戊戌，詔將仕郎、守尚書工部侍郎、知制誥，充翰林學士，兼皇太子侍讀、上騎都尉、賜紫金魚袋陳夷行可本官同中書門下平章事。丙子，以中書舍人敬昕為江西觀察使戊申，前江西觀察使羅讓卒。辛酉，詔置終南山神祠。蓬州復置蓬池、朗池二縣。



 五月癸亥朔。乙丑，以東都留守裴
 度為太原尹、北都留守、河東節度使，依前守司徒、中書令。丙寅，戶部侍郎李玨判本司事。以浙西觀察使李德裕檢校戶部尚書，兼揚州大都督府長史，充淮南節度使。辛未，詔以前淮南節度使牛僧孺為檢校司空、東都留守，以蘇州刺史盧商為浙西觀察使。壬申，上幸十六宅，與諸王宴樂。決十六宅宮市內官範文喜等三人，以供諸王食物不精故也。



 六月癸巳朔。丁酉，以成德軍節度使王元逵為駙馬都尉，尚壽安公主。己亥，以鴻臚卿
 李逵為天德軍都防禦使。庚子，吏部奏長定選格，請加置南曹郎中一人，別置印一面，以「新置南曹之印」為文，從之。丙午，河陽軍亂，逐節度使李泳。戊申，以左金吾衛將軍李執方為河陽三城懷州節度使。庚戌，以右金吾衛大將軍崔珙為京兆尹。魏、博、澤、潞、淄、青、滄德、、兗、海、河南府等州並奏蝗害稼。鄆州奏蝗得雨自死。丁亥，以御史中丞狄兼謨為刑部侍郎，以前京兆尹歸融為秘書監，以給事中李翊為湖南觀察使。



 秋七月壬戌朔。乙亥，
 以久旱徙市，閉坊門。甲申，以太府卿張賈為兗海觀察使。詔除河北三鎮外，諸州府不得以試銜奏官。鄆州奏：「當州先廢天平、平陰兩縣，請復置平陰縣，以制盜賊。」從之。乙酉，以蝗旱，詔諸司疏決系囚。己丑，遣使下諸道巡覆蝗蟲。是日，京畿雨，群臣表賀。外州李紳奏蝗蟲入境，不食田苗，詔書褒美，仍刻石於相國寺。



 八月壬辰朔。丁酉，彗出虛、危之間。振武奏突厥入寇營田。庚戌，詔昭儀王氏冊為德妃，昭容楊氏冊為賢妃。又詔：「敬宗皇帝第
 二子休復、第三子執中、第四子言揚、第六子成美等，宜開列土之封，用申睦族之典。休復可封梁王，執中可封襄王，言揚可封紀王，成美可封陳王。皇第二男宗儉可封蔣王。」乙丑，房州刺史盧行簡坐贓杖殺。己巳，以前湖南觀察使盧行術為陜虢觀察使。甲申，詔曰：「慶成節朕之生辰，天下錫宴，庶同歡泰。不欲屠宰，用表好生，非是信尚空門，將希無妄之福。恐中外臣庶不諭朕懷，廣置齋筵，大集僧眾，非獨凋耗物力，兼恐致惑生靈。自今宴會
 蔬食，任陳脯醢，永為常例。」又敕：「慶成節宜令京兆尹準上已，重陽例，於曲江會斌百僚。延英奉觴宜權停。」戊子，以尚書戶部侍郎、判度支王彥威為衛尉卿，分司東都。



 冬十月辛卯朔，詔改天后所撰《三教珠英》為《海內珠英》。戊戌，詔嘉王運、循王遹、通王諶並可光祿大夫、檢校司空，賜勛上柱國，仍依百官例給料錢。安王溶、潁王瀍並給料錢。庚子，慶成節，賜群臣宴於曲江，上幸十六宅，與諸王宴樂。癸卯，宰臣判國子祭酒鄭覃進《石壁九經》
 一百六十卷。時上好文，鄭覃以經義啟導，稍折文章之士，遂奏置五經博士，依後漢蔡伯喈刊碑列於太學，創立《石壁九經》，諸儒校正訛謬。上又令翰林勒字官唐玄度復校字體，又乖師法，故石經立後數十年，名儒皆不窺之，以為蕪累甚矣。戊申，以門下侍郎、同平章事李固言為劍南西川節度使，依前同門下侍郎、平章事。甲寅，敕鹽鐵、戶部、度支三使下監院官，皆郎官、御史為之。使雖更改，院官不得移替，如顯有曠敗，即具事以聞。己未，
 以前西川節度使楊嗣復為戶部尚書，充諸道鹽鐵轉運使。



 十一月辛酉朔。壬戌，以太子賓客分司東都殷侑為忠武軍節度使。癸亥，狂病人劉德廣突入含元殿，付京兆府杖殺。乙丑，京師地震。丁丑，興元節度使令狐楚卒。丁亥，以刑部尚書鄭浣為山南西道節度使。己丑，契丹朝貢。十二月庚寅朔。丙申，內閣對左右史裴素等。上自開成初復故事，每入閣，左右史執筆立於螭頭之下，君臣論奏，得以備書，故開成政事最詳於近代。壬寅，以
 前忠武軍節度使杜悰為工部尚書、判度支。時忭既除官，久未謝恩，戶部侍郎李玨奏杜為岐陽公主服假內。玨因言：「比來駙馬為公主行服三年，所以士族之家不願為國戚者以此。」帝大駭其奏，即日詔曰：「制服輕重，必資典禮，如聞往者駙馬為公主行服三年，緣情之義，殊非故實，違經之制，今乃聞知。宜行期周，永為定制。」



 三年春正月庚申朔。甲子，宰臣李石遇盜於親仁里，中劍，斷其馬尾，又中流矢，不甚傷。是時，京城大恐，捕盜不
 獲，既而知仇士良新為。乙丑，常參官入朝者九人而已，餘皆潛竄，累日方安。丁卯，詔故齊王湊贈懷懿太子。戊申，以諸道鹽鐵轉運使、正議大夫、守戶部尚書、上柱國、宏農郡開國伯、食邑七百戶、賜紫金魚袋楊嗣復可本官同中書門下平章事，朝議郎、戶中侍郎、判戶部事、上柱國、賜紫金魚袋李玨可本官同中書門下平章事，依前判戶部事。丙子，以中書侍郎、同中書門下平章事李石為荊南節度使，依前中書侍郎、平章事。丁丑，以前荊
 南節度使韋長為河南尹。癸未，詔去秋蝗蟲害稼處放逋賦，仍以本處常平倉賑貸。是日大雪。



 二月己丑朔。乙未，上謂宰臣曰：「李宗閔在外數年，可別與一官。」鄭覃、陳夷行曰：「宗閔養成鄭注，幾覆朝廷，其奸邪甚於李林甫。」楊嗣復、李玨奏曰：「大和未，宗閔、德裕同時得罪，二年之間，德裕再量移為淮南節度使，而宗閔尚在貶所。凡事貴得中，不可但徇私情。」上曰：「與一郡可也。」丁酉，以衡州司馬李宗閔為杭州刺史。庚子，吏部奏：「去年所修長定
 選格，或乖往例，頗不便人，不可久行，請卻用舊格。」從之。乙巳，詔僕射、尚書、侍郎、左右丞、大卿監每遇坐日，宜令兩人循次進對。丁未，以同州刺史孫簡為陜虢觀察使，代盧行術；以術為福王傅，分司東都。乙酉，禮部尚書許康佐卒。辛亥，左丞盧載為同州防禦使。



 三月己未朔。庚午，封故陳王第十九男儼為宣城郡王，故襄王第三男寀為樂平郡王。



 夏四月戊子朔。己丑，禮部尚書致仕徐晦卒。辛卯，戶部侍郎崔龜從判本司事。詔曰：「戶部侍郎兩
 員，今後先授上者，宜令判本司錢穀；如帶平章事，判鹽鐵度支，兼中丞學士不在此限。」壬辰，以給事中裴袞為華州防禦使。乙酉，改《法曲》為《仙韶曲》，仍以伶官親處為仙韶院。兵部侍郎裴濆卒。癸丑，屯田郎中李衢、沔王府長史林贊等進所修《皇唐玉牒》一百五十卷。



 五月丁巳朔，敕禮部：貢院進士、舉人，歲限放三十人及第。辛酉，詔：前江西觀察使吳士規坐贓，長流端州。庚午，月犯天心大星。癸未，以吏部侍郎高鍇為鄂岳觀察使，代高重；以
 重為兵部侍郎。



 六月丁未朔。辛酉，出宮人四百八十，送兩街寺觀安置。廢晉州平陽院礬官，並歸州縣。癸丑，上御紫宸，對宰臣曰：「幣輕錢重如何？」楊嗣復曰：「此事已久，不可遽變其法，法變則擾人。但禁銅器，斯得其要。」秋七月丙辰朔。壬戌，陳許節度使殷侑卒。甲子，以衛尉卿王彥威檢校禮部尚書，充忠武軍節度使；以右金吾衛大將軍史孝章為邠寧節度使。戊辰，西川節度使李固言再上表，讓門下侍郎及檢校右僕射。



 八月丙戌朔。甲午，
 山南東道諸州大水，田稼漂盡。丁酉，詔：「大河而南，幅員千里，楚澤之北，連亙數州。以水潦暴至，堤防潰溢，既壞廬舍，復損田苗。言念黎元，羅此災沴，或生業蕩盡，農功索然，困餧雕殘，豈能自濟。宜令給事中盧弘宣往陳許、鄭滑、曹濮等道宣慰，刑部郎中崔瑨往山南東道、鄂岳、蘄黃道宣慰。」己亥，嘉王運薨。魏博六州蝗食秋苗並盡。



 九月丙辰朔。辛酉，荊南李石讓中書侍郎，乃改授檢校兵部尚書。壬戌，上以皇太子慢游敗度，欲廢之，中丞狄
 兼謨垂涕切諫。是夜，移太子於少陽院，殺太子宮人左右數十人。戊辰，詔梁王等五人，先於北內，可卻歸十六宅。辛未，易定節度使張璠卒。壬申，以易州刺史李仲遷為定州刺史，充義武軍節度使。戊寅，以東都留守牛僧孺為左僕射。辛巳，詔皇太子侍讀竇宗直隔日入少陽院。



 冬十月乙酉朔，以尚書左丞崔琯檢校戶部尚書，充東都留守。易定軍亂，不納新使李仲遷，立張璠子元益為留後。己丑，以少府監張沼為黔中觀察使。壬辰，以右
 金吾衛將軍高霞寓為夏、綏、銀、宥節度使。癸巳，以中書舍人李景讓為華州防禦使。甲午，慶成節，命中人以酒酺、《仙韶樂》賜群臣宴於曲江亭。丁酉，夏州節度使劉源卒。庚子，皇太子薨於少陽院，謚曰莊恪。乙巳，以左金吾將軍郭旼為邠、寧、慶節度使。是夜，彗起於軫，其長三丈，東西指。乙酉，前邠寧節度使史孝章卒。



 十一月乙卯朔，是夜，慧孛東西竟天。壬戌，詔曰：「上天蓋高，感應必由乎人事；寰宇雖廣，理亂盡系於君心。從古已來，必然之義。
 朕嗣膺寶位，十有三年，常克己以恭虔，每推誠於眾庶。將以導迎休應，漸致輯熙，期克荷於宗祧，思保寧於華夏。而德有所未至，信有所未孚。災氣上騰，天文謫見，再周期月，重擾星躔。當求衣之時，睹垂象之變，兢懼惕厲，若蹈泉穀。是用舉成湯之六事，念宋景之一言，詳求譴告之端，採聽銷禳之術。必有精理，蘊於眾情，冀屈法以安人，爰恤刑而原下。應京城諸道見系囚，自十二月八日已前，死罪降流，已下遞減一等，十惡大逆、殺人劫盜、
 官典犯贓不在此限。今年遭水蝗蟲處，並宜存撫賑給。」以滄州節度使李彥佐為鄆、曹、濮節度使，以德州刺史、滄景節度副使劉約為義昌軍節度使。癸亥，以宋州刺史唐弘實為邕管經略使。乙丑，天平軍節度使王源中卒。庚午，以翰林學士丁居晦為御史中丞。壬申，以蔡州刺史韓威為定州刺史、義武軍節度、北平軍等使。十二月乙酉朔。辛丑，詔以河東節度使、開府儀同三司、守司徒、兼中書令、太原尹、北都留守、上柱國、晉國公、食邑三
 千戶裴度可守司徒、中書令。以兵部侍郎狄兼謨為河東節度使。丙午，守太子太師、尚書右僕射、門下侍郎、國子祭酒、同平章事鄭覃罷太子太師，仍三五日入中書。日本國貢珍珠絹。



 四年春正月甲寅朔。丁巳，熒惑太白辰聚於南斗。丁卯夜，於威泰殿觀燈作樂，三宮太后諸公主等畢會。上性節儉，延安公主衣裾寬大，即時斥歸，駙馬竇浣待罪。詔曰：「公主入參，衣服逾制，從夫之義，過有所歸。浣宜奪兩月
 俸錢。」閏月甲申朔，以吏部侍郎鄭肅檢校禮部尚書、河中晉絳慈隰等州節度使，以蘇州刺史李道樞為浙東觀察使，以諫議大夫高元裕為御史中丞。丙申，以前河中節度使李聽為太子太保。己亥，裴度自太原至，上令中人就第問疾。辛丑，以司農卿李為福建觀察使，諫官論其不可，乃罷之。丙午，以大理卿盧貞為福建觀察使。丁未，興元節度使鄭浣卒。戊申，闍婆國朝貢。二月癸酉朔。辛酉，以吏部侍郎歸融檢校禮部尚書，充山南西
 道節度使。丙寅，寒食節，上禦通化門以觀游人。戊辰，幸勤政樓觀角抵、蹴鞠。



 三月癸未朔。乙酉，賜群臣上巳宴於曲江。是夜，月掩東井第三星。丙申，司徒、中書令裴度卒。癸酉，浙東觀察使李道樞卒。以戶部侍郎崔龜從為宣歙觀察使，代崔鄲；以鄲為太常卿。以楚州刺史蕭俶為浙東觀察使。



 夏四月壬子朔，以右羽林統軍李昌言為鄜坊節度使。壬戌，有麞出太廟。



 五月辛丑朔。丁亥，閣內上謂宰臣曰：「新修《開元政要》如何？」楊嗣復曰：「臣等未
 見。陛下欲以此書傳示子孫，則宣付臣等，參定可否。緣開元政事與貞觀不同，玄宗或好畋游，或好聲色，選賢任能，未得盡美。撰述示後，所貴作程，豈容易哉！」丙申，鄭覃、陳夷行罷知政事，覃守左僕射，夷行為吏部侍郎。丙午，邠寧節度使郭旼卒。天平、魏博、易定等管內蝗食秋稼。



 六月辛亥朔，以長武城使苻澈為邠寧節度。庚申，上幸十六宅安王、潁王院宴樂，賜與頗厚。戊辰，以久旱，分命祠禱，每憂動於色。宰相等奏曰：「水旱時數使然，乞
 不過勞聖慮。」上改容言曰：「朕為人主，無德及天下，致茲災旱，又謫見於天。若三日不雨，當退歸南內，更選賢明以主天下。」宰臣嗚咽流涕，各請策免。是夜，大雨霑霈。丁丑，襄陽山竹結實，其米可食。



 秋七月庚辰朔，西蜀水，害稼。乙未夜，月犯熒惑。壬寅，以河南尹韋長為平盧軍節度使，以刑部侍郎高鍇為河南尹。甲辰，以大中大夫、守太常卿、上柱國、賜紫金魚袋崔鄲可本官同中書門下平章事。滄景、淄青大水。



 八月庚戌朔，以給事中姚合為
 陜虢觀察使。辛亥，鄜王憬薨。丙辰，邢州廢青山縣，磁州移昭義縣於固鎮驛。癸亥，以左僕射牛僧孺檢校司空、同平章事，兼襄州刺史，充山南東道節度使。辛未夜，流星出羽林，尾長八十餘尺，滅後有聲如雷。壬申，鎮、冀四州蝗食稼，至於野草樹葉皆盡。



 九月己卯朔。辛卯，以劍南東川節度楊汝士為吏部侍郎。丁酉夜，月掩東井第三星。辛丑，以吏部侍郎陳夷行為華州鎮國軍防禦使，以蘇州刺史李穎為江西觀察使，以諫議大夫馮定為
 桂管觀察使。甲辰，以京兆尹鄭復為劍南東川節度使。丙午，以前江西觀察使敬昕為京兆尹。



 冬十月己酉朔。戊午，慶成節，賜群臣宴於曲江亭。辛酉夜，星入斗魁。前桂管觀察使嚴謇卒。丙寅，制以敬宗第六男陳王成美為皇太子。丁丑，太子太保李聽卒。



 十一月己卯朔。壬申，前福建觀察使唐扶卒。己亥，曲赦京城系囚。十二月己酉朔。癸丑，貶光祿卿、駙馬都尉韋讓為澧州長史。乙卯，乾陵火。以杭州刺史李宗閔為太子賓客，分司東都。辛
 酉，上不康，百僚赴延英起居。乙亥，宰臣入謁，見上於太和殿。是歲，戶部計見管戶四百九十九萬六千七百五十二。



 五年春正月戊寅朔，上不康，不受朝賀。己卯，詔立親弟潁王瀍為皇太弟，權勾當軍國事。皇太子成美復為陳王。辛巳，上崩於大明宮之太和殿，壽享三十三。群臣謚曰元聖昭獻皇帝，廟號文宗。其年八月十七日，葬於章陵。



 史臣曰：昭獻皇帝恭儉儒雅，出於自然，承父兄奢弊之餘，當閽寺撓權之際，而能以治易亂，代危為安。大和之初，可謂明矣。初，帝在籓時，喜讀《貞觀政要》，每見太宗孜孜政道，有意於茲。洎即位之後，每延英對宰臣，率漏下十一刻。故事，天子雙日視事，帝謂宰輔曰：「朕欲與卿等每日相見，其輟朝、放朝、用雙日可也。」時憲宗郭后居興慶宮，曰太皇太后，敬宗寶歷太后及上母蕭太后，時呼「三宮太后」。帝性仁孝，三宮問安，其情如一。嘗內園
 進櫻桃，所司啟曰：「別賜三宮太后。」帝曰：「太后宮送物，焉得為賜。」遽取筆改賜為奉。宗正寺以祭器杇敗，請易之，及有司呈進，命陳於別殿，具冠帶面閱之，容色淒然。尤勒於政理凡選內外群官，府進名，帝必面訊其行能，然後補除。中書用鴻臚卿張賈為衢州刺史，賈好博，朝辭日，帝謂之曰：「聞卿善長行。」對曰：「政事之餘，聊與賓客為戲，非有所妨。」帝曰：「豈有好之而無妨也！」內外聞之悚息。而帝以累世變起禁闈，尤側目於中官，欲盡除之。然訓、
 注狂狡之流，制御無術，矢謀既誤，幾致顛危。所謂「有帝王之道，而無帝王之才」，雖旰食焦憂，不能弭患，異哉！



 贊曰：昭獻統天，洪惟令德。心憤仇恥，志除兇慝。未殄夔魖，又生鬼蜮。天未好治，亂何由息。



\end{pinyinscope}