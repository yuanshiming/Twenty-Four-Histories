\article{卷二十四 志第四 禮儀四}

\begin{pinyinscope}

 武德、貞觀之制，神祇大享之外，每歲立春之日，祀青帝於東郊，帝宓羲配，勾芒、歲星、三辰、七宿從祀。立夏，祀赤帝於南郊，帝神農氏配，祝融、熒惑、三辰、七宿從祀。季夏土王日，祀黃
 帝於南郊，帝軒轅配，後土、鎮星從祀。立秋，祀白帝於西郊，帝少昊配，蓐收、太白、三辰、七宿從祀。立冬，祀黑帝於北郊，帝顓頊配，玄冥、辰星、三辰、七宿從祀。每郊帝及配座，用方色犢各一，籩、豆各四，簠、簋各二，、俎各一。勾芒已下五星及三辰、七宿，每宿牲用少牢，每座籩、豆、簠、簋、、俎各一。孟夏之月，龍星見，雩五方上帝於雩壇，五帝配於上，五官從祀於下。牲用方色犢十，籩豆已下，如郊祭之數。帝嚳，祭於頓丘。唐堯，契配，祭於平陽。虞舜，咎繇配，祭於河東。夏禹，伯益配，祭於安邑。殷湯，伊尹配，祭於偃師。周文王，太公配，祭於邦。周武王、周公、召公配，祭於鎬。漢高祖，蕭何配，祭於長陵。三年一祭，以仲春之月。牲皆用太牢。祀官以當界州長官，有故，遣上佐行事。



 五岳、四鎮、四海、四
 瀆，年別一祭，各以五郊迎氣日祭之。東嶽岱山，祭於祇州；東鎮沂山，祭於沂州；東海，於萊
 州；東瀆大淮，於唐州。南岳衡山，於衡州；南鎮會稽，於越州；南海，於廣州；南瀆大江，於益州。中嶽嵩山，於洛州。西嶽華山，於華州；西鎮吳山，於隴州；西海、西瀆大河，於同州。北岳恆
 山，於
 定州；北鎮醫無閭山，於營州；北海、北瀆大濟，於洛州。其牲皆用太牢，籩、豆各四。祀官以當界都督刺史充。



 仲春、仲秋
 二時戊日，祭太社、太稷，社以勾龍
 配，稷以後稷配。社、稷各用太牢一，牲色並黑，籩、豆、簠、簋各二，鉶、俎各三。春分，朝日於國城之東；秋分，夕月於國城之西。各用方色犢一，籩、豆各四，簠、簋、、俎各一。孟春吉亥，祭帝社於藉田，天子親耕；季春
 吉巳，祭
 先蠶於公桑，皇后親桑。並用太牢，籩、豆各九。將蠶日，內侍省預奉移所司所事。諸祭祀卜日，皆先卜上旬；不吉，次卜中旬、下旬。筮日亦如之。其先蠶一祭，節氣若晚，即於節氣後取日。立春後丑，祀風師於國城東北；立夏後申，祀雨師於國城西南；立秋後辰，祀靈星於國城東南；立冬後亥，祀司中、司命、司人、司祿於國城西北。各用羊一，籩、豆各二，簠、簋各一。季冬晦，堂贈儺，磔牲於宮門及城四門，各用雄雞一。仲春，祭馬祖；仲夏，祭先牧；仲秋，祭
 馬社；仲冬，祭馬步。並於大澤，用剛日。牲各用羊一，籩、豆各二，簠、簋各一。季冬藏冰，仲春開冰，並用黑牡、秬黍，祭司寒之神於冰室，籩、豆各二，簠、簋、俎各一。其開冰，加以桃弧棘矢，設於神座。



 季冬寅日，蠟祭百神於南郊。大明、夜明，用犢二，籩、豆各四，簠、簋、、俎各一。神農氏及伊耆氏，各用少牢一，籩、豆各四，簠、簋、、俎各一。後稷及五方、十二次、五官、五方田畯、五岳、四鎮、四海、四瀆以下，方別各用少牢一，當方不熟者則闕之。其日祭井泉於川澤
 之下，用羊一。卯日祭社稷於社宮，辰日臘享於太廟，用牲皆準時祭。井泉用羊二。二十八宿，五方之山林、川澤，五方之丘陵、墳衍、原隰，五方之鱗、羽、臝、毛、介，五方之水墉、坊、郵表畷，五方之貓、於菟及龍、麟、硃鳥、白虎、玄武，方別各用少牢一，各座籩、豆、簠、簋、俎各一。蠟祭凡一百八十七座。當方年穀不登，則闕其祀。蠟祭之日，祭五方井泉於山澤之下，用羊一，籩、豆各二，簠、簋、及俎各一。蠟之明日，又祭社稷於社宮，如春秋二仲之禮。



 顯慶中，更定
 籩、豆之數，始一例。大祀籩、豆各十二，中祀各十，小祀各八。



 京師孟夏以後旱，則祈雨，審理冤獄，賑恤窮乏，掩骼埋胔。先祈嶽鎮、海瀆及諸山川能出雲雨，皆於北郊望而告之。又祈社稷，又祈宗廟，每七日皆一祈。不雨，還從岳瀆。旱甚，則大雩，秋分後不雩。初祈後一旬不雨，即徙市，禁屠殺，斷傘扇，造土龍。雨足，則報祀。祈用酒醢，報準常祀，皆有司行事。已齊未祈而雨，及所經祈者，皆報祀。若霖雨不已，禜京城諸門，門別三日，每日一禜。不止，乃祈山川、岳鎮、海瀆；三日不止，祈
 社稷、宗廟。其州縣，禜城門；不止，祈界內山川及社稷。三禜、一祈，皆準京式，並用酒脯醢。國城門報用少牢，州縣城門用一特牲。



 太宗貞觀三年正月，親祭先農，躬御耒耜，藉於千畝之甸。初，晉時南遷，後魏來自雲、朔，中原分裂，又雜以犬熏戎，代歷周、隋，此禮久廢，而今始行之，觀者莫不駭躍。於是秘書郎岑文本獻《藉田頌》以美之。初，議藉田方面所在，給事中孔穎達曰：「禮，天子藉田於南郊，諸侯於東郊。晉武帝猶於東南。今於城東置壇，不合古禮。」太
 宗曰：「禮緣人情，亦何常之有。且《虞書》云『平秩東作』，則是堯、舜敬授人時，已在東矣。又乘青輅、推黛耜者，所以順於春氣，故知合在東方。且朕見居少陽之地，田於東郊，蓋其宜矣」於是遂定。自後每歲常令有司行事。則天時，改藉田壇為先農。神龍元年，禮部尚書祝欽明與禮官等奏曰：「謹按經典，無先農之文。《禮記·祭法》云：『王自為立社，曰王社。』先儒以為社在藉田，《詩》之《載芟篇序》云『春藉田而祈社稷』是也。永徽年中猶名藉田，垂拱已後刪定，
 改為先農。先農與社，本是一神，頻有改張，以惑人聽。其先農壇請改為帝社壇，以應禮經王社之義。其祭先農既改為帝社壇，仍準令用孟春吉亥祠后土，以勾龍氏配。」制從之。於是改先農為帝社壇，於壇西立帝稷壇，禮同太社、太稷，其壇不備方色，所以異於太社也。睿宗太極元年，親祀先農，躬耕帝藉。禮畢，大赦，改元。



 玄宗開元二十二年冬，禮部員外郎王仲丘又上疏請行藉田之禮。二十三年正月，親祀神農於東郊，以勾芒配。禮畢，躬
 御耒耜於千畝之甸。時有司進儀注：「天子三推，公卿九推，庶人終畝。」玄宗欲重勸耕藉，遂進耕五十餘步，盡壟乃止。禮畢，輦還齋宮，大赦。侍耕、執牛官皆等級賜帛。玄宗開元二十六年，又親往東郊迎氣，祀青帝，以勾芒配，歲星及三辰七宿從祀。其壇本在春明門外，玄宗以祀所隘狹，始移於滻水之東面，而值望春宮。其壇一成，壇上及四面皆青色。勾芒壇在東南。歲星已下各為一小壇，在青壇之北。親祀之時，有瑞雪，壇下侍臣及百僚
 拜賀稱慶。



 肅宗乾元二年春正月丁丑，將有事於九宮之神，兼行藉田禮。自明鳳門出，至通化門，釋軷而入壇，行宿齋於宮。戊寅，禮畢，將耕藉，先至於先農之壇。因閱耒耜，有雕刻文飾，謂左右曰：「田器，農人執之，在於樸素，豈文飾乎？」乃命徹之。下詔曰：「古之帝王，臨御天下，莫不務農敦本，保儉為先，蓋用勤身率下也。屬東耕啟候，爰事藉田，將欲勸彼蒸人，所以執茲耒耜。如聞有司所造農器，妄加雕飾，殊匪典章。況紺轅縹軏，固前王有制，崇奢尚靡，諒為政所疵。靖言思之，良用嘆息，豈朕法堯舜、重茅茨之意耶！其
 所造雕飾者宜停。仍令有司依農用常式，即別改造，庶萬方黎庶，知朕意焉。」翌日己卯，致祭神農氏，以後稷配享。肅宗冕而硃紘，躬秉耒耜而九推焉。禮官奏陛下合三推，今過禮。肅宗曰：「朕以身率下，自當過之，恨不能終於千畝耳。」既而佇立久之，觀公卿、諸侯、王公已下耕畢。



 太宗貞觀十四年春正月庚子，命有司讀春令，詔百官之長，升太極殿列坐面聽之。開元二十六年，玄宗命太常卿韋絳每月進《月令》一篇。是後每孟月視日，玄宗御
 宣政殿，側置一榻，東面置案，命韋絳坐而讀之。諸司官長，亦升殿列座而聽焉。歲餘，罷之。乾元元年十二月丙寅立春，肅宗御宣政殿，命太常卿於休烈讀春令。常參官五品已上正員，並升殿預坐而聽之。舊儀，岳瀆已下，祝版御署訖，北面再拜。證聖元年，有司上言曰：「伏以天子父天而母地，兄日而姊月，於禮應敬，故有再拜之儀。謹按五岳視三公，四瀆視諸侯，天子無拜公侯之禮，臣愚以為失尊卑之序。其日月已下，請依舊儀。五岳已下，
 署而不拜。」制可，從之。



 貞觀之禮，無祭先代帝王之文。顯慶二年六月，禮部尚書許敬宗等奏曰：「謹案《禮記·祭法》云：『聖王之制祀也，法施於人則祀之，以死勤事則祀之，以勞定國則祀之，能御大災則祀之，能捍大患則祀之。」又：『堯、舜、禹、湯、文、武，有功烈於人，及日月星辰，人所瞻仰；非此族也，不在祀典』。準此，帝王合與日月同例，常加祭享，義在報功。爰及隋代，並遵斯典。漢高祖祭法無文，但以前代迄今，多行秦、漢故事。始皇無道，所以棄之。漢祖
 典章，法垂於後。自隋已下，亦在祠例。伏惟大唐稽古垂化，網羅前典，唯此一禮，咸秩未申。今請聿遵故事，三年一祭。以仲春之月，祭唐堯於平陽，以契配；祭虞舜於河東，以咎繇配；祭夏禹於安邑，以伯益配；祭殷湯於偃師，以伊尹配；祭周文王於邦，以太公配；祭武王於鎬，以周公、召公配；祭漢高祖於長陵，以蕭何配。



 玄宗開元二十二年正月，詔曰：「古聖帝明王、岳瀆海鎮，用牲牢，餘並以酒脯充奠祀。」二十三年正月，詔：「自今已後，明衣絹布，並
 祀前五日預給。」丁酉，詔：「自今已後，有大祭，宜差丞相、特進、開府、少保、少傅、尚書、御史大夫攝行事。」天寶六載正月，詔：「三皇、五帝，於京城置令，丞。」七載五月，詔：「三皇已前帝王，宜於京城共置廟官。歷代帝王肇跡之處，德業可稱者，忠臣義士、孝婦烈女，所在亦置一祠宇。晉陽真人等並追贈，得道升仙處，度道士永修香火。」九載九月，處士崔昌上《大唐五行應運歷》，以王者五十代而一千年，請國家承周、漢，以周、隋為閏。十一月，敕：「唐承漢後，其周
 武王、漢高祖同置一廟並官吏。」十二載九月，以魏、周、隋依舊為三王後，封韓公、介、酅公等，仍舊五廟。



 天寶六載正月，詔大祭祀騂犢，量減其數。肅宗上元元年閏四月，改元，制以歲儉，停中小祠享祭。至其年仲秋，復祠文宣於太學。永泰二年，春夏累月亢旱，詔大臣裴冕等十餘人，分祭川瀆以祈雨。禮儀使右常侍於休烈請依舊祠風伯、雨師於國門舊壇，復為中祠，從之。



 高祖武德二年，國子立周公、孔子廟。七年二月己酉，詔「諸州有明一
 經已上未被升擢者，本屬舉送，具以名聞，有司試策，皆加敘用。其吏民子弟，有識性明敏，志希學藝，亦具名申送，量共差品，並即配學。州縣及鄉，並令置學。」丁酉，幸國子學，親臨釋奠。引道士、沙門有學業者，與博士雜相駁難，久之乃罷。



 貞觀十四年三月丁丑，太宗幸國子學，親觀釋奠。祭酒孔穎達講《孝經》，太宗問穎達曰：「夫子門人，曾、閔俱稱大孝，而今獨為曾說，不為閔說，何耶？」對曰：「曾孝而全，獨為曾能達也。」制旨駁之曰：「朕聞《家語》云：曾皙使
 曾參鋤瓜，而誤斷其本，皙怒，援大杖以擊其背，手僕地，絕而復蘇。孔子聞之，告門人曰：『參來勿內。』既而曾子請焉，孔子曰：『舜之事父母也，使之，常在側；欲殺之，乃不得。小棰則受，大杖則走。今參於父，委身以待暴怒，陷父於不義，不孝莫大焉。』由斯而言，孰愈於閔子騫也？」穎達不能對。太宗又謂侍臣：「諸儒各生異意，皆非聖人論孝之本旨也。孝者，善事父母，自家刑國，忠於其君，戰陳勇，朋友信，揚名顯親，此之謂孝。具在經典，而論者多離其文，
 迥出事外，以此為教，勞而非法，何謂孝之道耶！」二十一年，詔曰：「左丘明、卜子夏、公羊高、穀梁赤、伏勝、高堂生、戴聖、毛萇、孔安國、劉向、鄭眾、杜子春、馬融、盧植、鄭玄、服虔、何休、王肅、王弼、杜預、範甯、賈逵總二十二座，春秋二仲，行釋奠之禮。」初，以儒官自為祭主，直云博士姓名，昭告於先聖。又州縣釋奠，亦以博士為主。敬宗等又奏曰：



 按《禮記·文王世子》：凡學，春官釋奠於其先師。」鄭注云：「官，謂《詩》、《書》、《禮》、《樂》之官也。」彼謂四時之學，將習其道，故儒官釋
 奠，各於其師。既非國學行體，所以不及先聖。至於春、秋二時合樂之日，則天子視學，命有司典秩，即總祭先聖、先師焉。秦、漢釋奠，無文可檢。至於魏武，則使太常行事。自晉、宋已降，時有親行，而學官主祭，全無典實。且名稱國學，樂用軒懸，樽俎威儀，蓋皆官備，在於臣下，理不合專。況凡在小神，猶皆遣使行禮，釋奠既準中祀，據理必須稟命。今請國學釋奠，令國子祭酒為初獻，祝辭稱「皇帝謹遣」，仍令司業為亞獻，國子博士為終獻。其州學，刺
 史為初獻，上佐為亞獻，博士為終獻。縣學，令為初獻，丞為亞獻，博士既無品秩，請主薄及尉通為終獻。若有闕，並以次差攝。州縣釋奠，既請各刺史、縣令親獻主祭，望準祭社，同給明衣。修附禮令，以為永則。



 高宗顯慶二年七月，禮部尚書許敬宗等議：「依令，周公為先聖，孔子為先師。又《禮記》云：『始立學，釋奠於先聖。』鄭玄注云：『若周公、孔子也。」且周公踐極，功比帝王，請配武王。以孔子為先聖。」二年，廢書、算、律學。龍朔二年正月，東都置國子監丞、
 主簿、錄事各一員，四門助教博士、四門生三百員，四門俊士二百員。二月，復置律及書、算學。三年，以書隸蘭臺，算隸秘閣局，律隸詳刑寺。乾封元年正月，高宗東封還，次鄒縣頓，祭宣父，贈太師。總章元年二月，皇太子弘幸國學，釋奠，贈顏回太子少師，曾參太子少保。儀鳳三年五月，詔：「自今已後，《道德經》並為上經，貢舉人皆須兼通。其餘經及《論語》，任依常式。」則天天授三年，追封周公為褒德王，孔子為隆道公。則天長壽二年，自制《臣軌》兩卷，
 令貢舉人為業，停《老子》。神龍元年，停《臣軌》，復習《老子》。以鄒、魯百戶封隆道公，謚曰文宣。睿宗景雲二年八月丁巳，皇太子釋奠於太學。太極元年正月，詔：「孔宣父祠廟，令本州修飾，取側近三十戶以供灑掃。」



 開元七年十月戊寅，皇太子詣國學，行齒胄之禮。開元十一年，春秋二時釋奠，諸州宜依舊用牲牢，其屬縣用酒脯而已。十九年正月，春秋二時社及釋奠，天下州縣等停牲牢，唯用酒脯，永為常式，二十四年三月，始移貢舉，遣禮部侍郎
 姚奕請進士帖《左傳》、《禮記》，通五及第。二十五年三月，敕：「明經自今已後，貼十通五已上；口問大義十條，取通六已上；仍答時務策三道，取粗有文理者及第。進士停帖小經，宜準明經例試大經，帖十通四，然後試雜文及策，訖，封所試雜文及策，送中書、門下詳覆。」二十六年正月，敕：「諸州鄉貢見訖，令引就國子監謁先師，學官為之開講，質問疑義，有司設食。弘文、崇文兩館學生及監內得舉人，亦聽預焉。」其日，祀先聖已下，如釋奠之禮。青宮五
 品已下及朝集使，就監觀禮，遂為常式，每年行之至今。



 初，開元八年，國子司業李元瓘奏稱：「先聖孔宣父廟，先師顏子配座，今其像立侍，配享合坐。十哲弟子，雖復列像廟堂，不預享祀。謹檢祠令：何休、範甯等二十二賢，猶沾從祀，望請春秋釋奠，列享在二十二賢之上。七十子，請準舊都監堂圖形於壁，兼為立贊，庶敦勸儒風，光崇聖烈。曾參等道業可崇，獨受經於夫子，望準二十二賢預饗。」敕改顏生等十哲為坐像，悉預從祀。曾參大孝，德冠同
 列，特為塑像，坐於十哲之次。圖畫七十子及二十二賢於廟壁上。以顏子亞聖，上親為之贊，以書於石。閔損已下，令當朝文士分為之贊。二十七年八月，又下制曰：



 弘我王化，在乎儒術。孰能發揮此道，啟迪含靈，則生人已來，未有如夫子者也。所謂自天攸縱，將聖多能，德配乾坤，身揭日月。故能立天下之大本，成天下之大經，美政教，移風俗，君君臣臣，父父子子，人到於今受其賜。不其猗歟！於戲！楚王莫封，魯公不用，俾夫大聖，才列陪臣，棲
 遲旅人，固可知矣。年祀浸遠，光靈益彰，雖代有褒稱，而未為崇峻，不副於實，人其謂何？



 朕以薄德，祗膺寶命，思闡文明，廣被華夏。時則異於今古，情每重於師資。既行其教，合旌厥德。爰申盛禮，載表徽猷。夫子既稱先聖，可追謚為文宣王。宜令三公持節冊命，應緣冊及祭，所司速擇日，並撰儀注進。其文宣陵並舊宅立廟，量加人灑掃，用展誠敬。其後嗣可封文宣公。至如辨方正位，著自禮經，茍非得所，何以示則？昔緣周公南面，夫子西坐，今
 位既有殊，坐豈如舊，宜補其墜典，永作成式。自今已後，兩京國子監，夫子皆南面而坐，十哲等東西列侍。天下諸州亦準此。



 且門人三千，見稱十哲，包夫眾美，實越等夷。暢玄聖之風規，發人倫之耳目，並宜褒贈，以寵賢明。顏子淵既云亞聖，須優其秩，可贈兗公。閔子騫可贈費侯，冉伯牛可贈鄆侯，冉仲弓可贈薛侯，冉子有可贈徐侯，仲子路可贈衛侯，宰子我可贈齊侯，端木子貢可贈黎侯，言子游可贈吳侯，卜子夏可贈魏侯。又夫子格言，
 參也稱魯，雖居七十之數，不載四科之目。頃雖異於十哲，終或殊於等倫，允稽先旨，俾循舊位。庶乎禮得其序，人焉式瞻，宗洙泗之丕烈，重膠庠之雅範。



 又贈曾參、顓孫師等六十七人皆為伯。於是正宣父坐於南面，內出王者袞冕之服以衣之。遣尚書左丞相裴耀卿就國子廟冊贈文宣王。冊畢，所司奠祭，亦如釋奠之儀，公卿已下預觀禮。又遣太子少保崔琳就東都廟以行冊禮，自是始用宮懸之樂。春秋二仲上丁，令三公攝行事。



 天寶
 元年，明經、進士習《爾雅》。九載七月，國子監置廣文館，知進士業，博士、助教各一人，秩同太學博士。十二載七月，詔天下舉人不得充鄉貢，皆補學生。四門俊士停。



 寶應二年六月，敕令州縣每歲察秀才孝廉，取鄉閭有孝悌廉恥之行薦焉。委有司以禮待之，試其所通之學，《五經》之內，精通一經，兼能對策，達於理體者，並量行業授官。其明經、進士並停。國子學道舉，亦宜準此。因楊綰之請也。詔下朝臣集議，中書舍人賈至議，請依綰奏。有司奏曰：「竊
 以今年舉人等，或舊業既成，理難速改，或遠州所送，身已在途，事須收獎。其今秋舉人中有情願舊業舉試者，亦聽明年已後，一依新敕。」後綰議竟不行。自至德後，兵革未息，國學生不能廩食，生徒盡散，堂墉頹壞，常借兵健居止。至永泰二年正月，國子祭酒蕭昕上言：「崇儒尚學，以正風教，乃王化之本也。」其月二十九日，敕曰：



 理道同歸，師氏為上，化人成俗，必務於學。俊造之士，皆從此途，國之貴游，罔不受業。修文行忠信之教，崇祗庸孝友
 之德，盡其師道，乃謂成人。兼復揚於王廷，考以政事，征之以禮，任之以官。置於周行，莫匪邦彥，樂得賢也，其在茲乎！



 朕志求理體，尤重儒術，先王大教，敢不底行。頃以戎狄多難，急於經略，太學空設，諸生蓋寡。弦誦之地，寂寥無聲，函丈之間，殆將不掃。上庠及此，甚用憫焉。今宇縣攸寧，文武兼備，方投戈而講藝，俾釋菜而行禮。四科咸進，六藝復興，神人以和，風化浸美。日用此道，將無間然。



 其諸道節度、觀察、都防禦使等，朕之腹心，久鎮方面。
 眷其子弟，各奉義方，修德立身，事資括羽。恐干戈之後，學校尚微，僻居遠方，無所諮稟。山東寡學，質疑必就於馬融；關西盛名，尊儒乃稱於楊震。負經來學，當集京師。並宰相、朝官及神策六軍軍將子弟欲習業者，自今已後，並令補國子生。欲其業重籝金，器成琢玉，日新厥德，代不乏賢。其中身雖有官，欲附學讀書者，亦聽。其學官，委中書、門下即簡擇行業堪為師範者充。學生員數多少，所習經業，考試等第，並所供糧料，及學館破壞，要量
 事修理，各委本司作條件聞奏。務須詳悉，稱朕意焉。



 及二月朔上丁釋奠，蕭昕又奏：諸宰相元載、杜鴻漸、李抱玉及常參官、六軍軍將就國子學聽講論，賜錢五百貫。令京兆尹黎幹造食。集諸儒、道、僧，質問竟日。此禮久廢，一朝能舉。八月，國子學成祠堂、論堂、六館及官吏所居宇，用錢四萬貫，拆曲江亭子瓦木助之。四日，釋奠，宰相、常參官、軍將盡會於講堂，京兆府置食，講論。軍容使魚朝恩說《易》，又於論堂畫《周易》鏡圖。自至德二載收
 兩京，唯元正含元殿受朝賀，設宮懸之樂，雖郊廟大祭，只有登歌樂，亦無文、武二舞。其時軍容使魚朝恩知監事，廟庭乃具宮懸之樂於講堂前，又有教坊樂府雜會，竟日而罷。二十五日，詔曰：「古者設官分土，所以崇德報功。總內署之綱，事密於清禁；弘上庠之教，德潤於鴻業。賦開千乘，禮序九賓。必資兼濟之能，用協至公之選。開府儀同三司、兼右監門衛大將軍、仍知觀軍容宣慰處置使、知內侍省事、內飛龍閑廄使，內弓箭庫使、知神策
 軍兵馬使、上柱國、馮翊郡開國公魚朝恩，溫良恭儉，寬柔簡廉，長才博達，敏識高妙。學究儒玄之秘，謀窮遁甲之精。百行資身，一心奉上。自王室多故，雲雷經始，五原之北，以先啟行；三河之表，爰整其旅。成師必勝，每合於韜鈐；料敵無遺，可徵於蓍蔡。關洛既定，幽燕復開，海外有截，厥功惟茂。歷事三聖，始終竭力。頃東都扈蹕，釋位勤王，時當綴旒，節見披棘，下江助我，甲令先書，社稷之衛，邦家是賴。及邊陲罷警，戎務解嚴，方獎勵於《易》象。才
 兼文武，所謂勛賢，亦既任能，斯焉命賞，宜膺朝典，式副公議。可行內侍監，判國子監事，充鴻臚禮賓等使，封鄭國公，食邑三千戶。」二十四日，於國子監上。詔宰相及中書門下官、諸司常參官、六軍軍將送上。京兆府造食，內教坊音樂、竿木渾脫，羅列於論堂前。朝恩辭以中官不合知南衙曹務，宰相、僕射、大夫皆勸之，朝恩固辭，乃奏之。宰相引就食。奏樂，中使送酒及茶果，賜充宴樂，竟日而罷。元載奏狀。又使中使宣敕云：「朝恩既辭不止，但任
 知學生糧料。」是日，宰相軍將已下子弟三百餘人，皆衣紫衣，充學生房，設食於廊下。貸錢一萬貫，五分收錢，以供監官學生之費。俄又請青苗地頭取百文資課以供費同。舊例，兩京國子監生二千餘人，弘文館、崇文館、崇玄館學生，皆廩飼之。十五載，上都失守，此事廢絕。乾元元年，以兵革未息，又詔罷州縣學生，以俟豐歲。



 則天垂拱四年四月，雍州永安人唐同泰偽造瑞石於洛水，獻之。其文曰：「聖母臨人，永昌帝業。」於是號其石為「
 寶圖」，賜百官宴樂，賜物有差。授同泰為游擊將軍。其年五月下制，欲親拜洛受「寶圖。」先有事於南郊，告謝昊天上帝。令諸州都督、刺史並諸親，並以拜洛前十日集神都。於是則天加尊號為聖母神皇。大赦天下。改「寶圖」為「天授聖圖」，洛水為永昌。封其神為顯聖侯，加特進，禁漁釣，祭享齊於四瀆。所出處號曰聖圖泉，於泉側置永昌縣。又以嵩山與洛水接近，因改嵩山為神岳，授太師、使持節、神岳大都督、天中王，禁斷芻牧。其天中王及顯聖侯，並為
 置廟。又先於汜水得瑞石，因改汜水縣為廣武縣。至其年十二月，則天親拜洛受圖，為壇於洛水之北，中橋之左。皇太子皆從。內外文武在僚、蠻夷酋長，各依方位而立。珍禽奇獸，並列於壇前。文物鹵簿，自有唐已來，未有如此之盛者也。禮畢，即日還宮。神都父老勒碑於拜洛壇前，號曰：「天授聖圖之表。」開元五年，左補闕盧履冰上言曰：「則天皇后拜洛受圖壇及碑文，雲垂拱四年唐同泰得石，文云『聖母臨人，永昌帝業』之所建。因改元為永
 昌，仍置永昌縣。縣既尋廢，同泰亦已貶官，唯碑壇獨立。準天樞、頌臺之例，不可更留。」始令所司毀之，其顯聖侯廟亦尋毀拆。



 開元二十九年正月己丑，詔兩京及諸州各置玄元皇帝廟一所，並置崇玄學。其生徒令習《道德經》及《莊子》、《列子》、《文子》等，每年準明經例舉送。至閏四月，玄宗夢京師城南山趾有天尊之像，求得之於盩厔樓觀之側。至天寶元年正月癸丑，陳王府參軍田同秀稱於京永昌街空中見玄元皇帝，以「天下太平，聖壽無疆」之
 言傳於玄宗，仍云桃林縣故關令尹喜宅傍有靈寶符。發使求之，十七日，獻於含元殿。於是置玄元廟於太寧坊，東都於積善坊舊邸。二月丁亥，御含元殿，加尊號為開元天寶聖文神武皇帝。辛卯，親祔玄元廟。丙申，詔：《古今人表》，玄元皇帝升入上聖。莊子號南華真人，文子號通玄真人，列子號沖虛真人，庚桑子號洞虛真人。改《莊子》為《南華真經》，《文子》為《通玄真經》，《列子》為《沖虛真經》，《庚桑子》為《洞虛真經》。亳州真源縣先天太后及玄元
 廟各置令一人。兩京崇玄學各置博士、助教，又置學生一百員。桃林縣改為靈寶縣。田同秀與五品官。四月，詔崇文習《道德經》。七月，隴西李氏敦煌、姑臧、絳郡、武陽四房隸於宗正寺。九月，兩京玄元廟改為太上玄元廟，天下準此。十月，改新豐驪山為會昌山，仍於秦坑儒之所立祠宇。新作長生殿改為集靈臺。



 二年正月丙辰，加玄元皇帝尊號「大聖祖」三字，崇玄學改為崇玄館，博士為學士，助教為直學士，更置大學士員。三月壬子，親謁玄
 元宮，聖祖母益壽氏號先天太后，仍於譙郡置廟。尊皋繇為德明皇帝，涼武昭王為興聖皇帝。西京玄元廟為太清宮，東京為太微宮，天下諸州為紫極宮。九月，譙郡紫極宮宜準西京為太清宮，先天太皇及太后廟亦並改為宮。三載三月，兩京及天下諸郡於開元觀、開元寺，以金銅鑄玄元等身天尊及佛各一軀。七載二月，於大同殿修功德處，玉芝兩莖生於柱礎上。五月，玄宗御興慶殿，授冊尊號曰開元天寶聖文神武應道皇帝。十二
 月，以玄元皇帝見於朝元閣，改為降聖閣。改會昌縣為昭應縣，改會昌山為昭應山。封昭應山神為玄德公，立祠宇。



 初，太清宮成，命工人於太白山採白石，為玄元聖容，又採白石為玄宗聖容，侍立於玄元之右。皆依王者袞冕之服，繒彩珠玉為之。又於像設東刻白石為李林甫、陳希烈之形。及林甫犯事，又刻石為楊國忠之形，而瘞林甫之石。及希烈、國忠貶，盡毀瘞之。



 八載六月，玉芝產於大同殿。先是，太白山人李渾稱於金星洞仙人見，
 語老人云，有玉版石記符「聖上長生久視。」令御史中丞王鉷入山洞，求而得之。閏六月四日，玄宗朝太清宮，加聖祖玄元皇帝尊號曰聖祖大道玄元皇帝，高祖、太宗、高宗、中宗、睿宗尊號並加「大聖」字，皇后並加「順聖」字。五日，玄宗御含元殿，加尊號曰開元天寶聖文神武應道皇帝。大赦。自今已後，每至禘祫，並於太清宮聖祖前設位序昭穆。太白山封神應公，金星洞改嘉祥洞，所管華陽縣改為真符縣。兩京及十道一大郡，置真符玉芝觀。九
 載十月，先是，御史大夫王鉷奏稱太白山人王玄翼見玄元皇帝於寶山洞中。乃遣王鉷、張均、王倕、韋濟、王翼、王岳靈於洞中得玉石函《上清護國經》、寶券、紀籙等，獻之。



 十一月，制：「承前宗廟，皆稱告享。自今已後，每親告獻太清、太微宮，改為朝獻，有司行事為薦獻。親告享宗廟改為朝享，有司行事為薦享。親巡陵改為朝陵，有司行事為拜陵。應諸事告宗廟者，並改為表。其郊天、后土及享祠祝文云『敢昭告』者，並改為『敢昭薦』。」十載正月，有事於
 南郊，於壇所大赦。制：「自今已後，攝祭南郊，薦獻太清宮，薦享太廟，其太尉行事前一日，於致齋所具羽儀鹵簿，公服引入，親授祝版，乃赴清齋所。」



 汾陰后土之祀，自漢武帝後廢而不行。玄宗開元十年，將自東都北巡，幸太原，便還京，乃下制曰：「王者承事天地以為主，郊享泰尊以通神。蓋燔柴泰壇，定天位也；瘞埋泰折，就陰位也。將以昭報靈祇，克崇嚴配。爰逮秦、漢，稽諸祀典，立甘泉於雍畤，定後土於汾陰，遺廟嶷然，靈光可燭。朕觀風唐、晉，望秩
 山川，肅恭明神，因致禋敬，將欲為人求福，以輔升平。今此神符，應於嘉德。行幸至汾陰，宜以來年二月十六日祠后土，所司準式。」



 先是，脽上有後土祠，嘗為婦人塑像，則天時移河西梁山神塑像，就祠中配焉。至是，有司送梁山神像於祠外之別室，內出錦繡衣服，以上後土之神，乃更加裝飾焉。又於祠堂院外設壇，如皇地祇之制。及所司起作，獲寶鼎三枚以獻，十一年二月，上親祠於壇上，亦如方丘儀。禮畢，詔改汾陰為寶鼎。亞獻邠王守
 禮、終獻寧王憲已，頒賜各有差。二十年，車駕又從東都幸太原，還京。中書令蕭嵩上言：「去十一年親祠后土，為祈穀，自是神明昭格，累年豐登。有祈必報，禮之大者。且漢武親祠脽上，前後數四，伏請準舊祀后土，行賽之禮。」上從之。其年十一月至寶鼎，又親祠以申賽謝。禮畢，大赦。仍令所司刊石祠所，上自為其文。



 開元二十四年七月乙巳，初置壽星壇，祭老人星及角、亢等七宿。天寶三年，有術士蘇嘉慶上言：「請於京東朝日壇東，置九宮
 貴神壇，其壇三成，成三尺，四階。其上依位置九壇，壇尺五寸，東南曰招搖，正東曰軒轅，東北曰太陰，正南曰天一，中央曰天符，正北曰太一，西南曰攝提，正西曰咸池，西北曰青龍。五為中，戴九履一，左三右七，二四為上，六八為下，符於遁甲。四孟月祭，尊為九宮貴神，禮次昊天上帝，而在太清宮太廟上。用牲牢、璧幣，類於天地神祇。」玄宗親祀之。如有司行事，即宰相為之。肅宗乾元三年正月，又親祀之。初，九宮神位，四時改位，呼為飛位。乾元
 之後，不易位。



 大和二年八月，監察御史舒元輿奏：「七月十八日，祀九宮貴神，臣次合監祭，職當檢察禮物。伏見祝版九片，臣伏讀既竟，竊見陛下親署御名及稱臣於九宮之神。臣伏以天子之尊，除祭天地、宗廟之外，無合稱臣者。王者父天母地，兄日姊月，此以九宮為目，是宜分方而守其位。臣又觀其名號，乃太一、天一、招搖、軒轅、咸池、青龍、太陰、天符、攝提也。此九神，於天地猶子男也，於日月猶侯伯也。陛下尊為天子，豈可反臣於天之子男
 耶？臣竊以為過。縱陰陽者流言其合祀，則陛下當合稱皇帝遣某官致祭於九宮之神，不宜稱臣與名。臣實愚瞽，不知其可。伏緣行事在明日雞初鳴時，成命已行，臣不敢滯。伏乞聖慈異日降明詔禮官詳議，冀嘉萬乘之尊，無所虧降，悠久誤典，因此可正。」詔都省議，皆如元輿之議。乃降為中祠，祝版稱皇帝，不署。



 會昌元年十二月，中書門下奏：「準天寶三載十月六日敕，『九宮貴神，實司水旱，功佐上帝，德庇下人。冀喜穀歲登，災害不作。每至
 四時初節，令中書門下往攝祭』者。準禮，九宮次昊天上帝，壇在太清宮、太廟上，用牲牢、璧幣，類於天地。天寶三載十二月，玄宗親祠。乾元二年正月，肅宗親祀。伏自累年已來，水旱愆候，恐是有司禱請，誠敬稍虧。今屬孟春，合修祀典，望至明年正月祭日，差宰臣一人禱請。向後四時祭，並請差僕射、少師、少保、尚書、太常卿等官，所冀稍重其事，以申嚴敬。臣等十一月二十五日已於延英面奏，伏奉聖旨令檢儀注進來者。今欲祭時，伏望令有
 司崇飾舊壇，務於嚴潔。」敕旨依奏。



 二年正月四日，太常禮院奏：「準監察御史關牒：『今月十三日，祀九宮貴神，已敕宰相崔珙攝太尉行事，合受誓誡，及有司徒、司空否？』伏以前件祭本稱大祠，準大和三年七月二十四日敕，降為中祠。昨據敕文，只稱崇飾舊壇，務於嚴潔，不令別進儀注，更有改移。伏恐不合卻用大祠禮料，伏候裁旨。」中書門下奏曰：



 臣準天寶三載十月六日敕，「九宮貴神，實司水旱。」臣等伏睹，既經兩朝親祠，必是祈請有征，況
 自大和已來，水旱愆候，陛下常憂稼穡，每念烝黎。臣等合副聖心，以修墜典。伏見大和三年禮官狀云：「縱司水旱兵荒，品秩不過列宿。今者五星悉是從祀，日月猶在中祀。」竊詳其意，以星辰不合比於天官。曾不知統而言之，則為天地，在於辰象，自有尊卑。謹按後魏王鈞《志》：「北辰第二星，盛而常明者乃為元星露寢，天帝常居，始由道奧而為變通之跡。又天皇大帝，其精曜魄寶，蓋萬神之秘圖，河海之命紀皆稟焉。」據茲說即昊天上帝也。天
 一掌八氣、九精之政令，以佐天極。徵明而有常，則陰陽序，大運興。太一掌十有六神之法度，以輔人極。徵明面得中，，則神人和而王道升平。又北斗有權、衡二星，天一、太一參居其間，所以財成天地，輔相神道也。若一概以列宿論之，實為淺近。按《漢書》曰：「天神貴者太一，佐曰五帝。」古者天子以春秋祭太一，列於祀典，其來久矣。今五帝猶為大祀，則太一無宜降祀，稍重其祀，固為得所。劉向有言曰：「祖宗所立神祇舊典，誠未易動。」又曰：「古今異
 制，經無明文，至尊至重，難以疑說正也。」其意不欲非祖宗舊典。以劉向之博通，尚難於改作，況臣等學不究於天人，識尤懵於祀典，欲為參酌，恐未得中。伏望更令太常卿與學官同詳定，庶獲明據。



 從之。



 檢校左僕射太常卿王起、廣文博士盧就等獻議曰：



 伏以九宮貴神，位列星座；往因致福，詔立祠壇。降至尊以稱臣，就東郊以親拜。在祀典雖雲過禮，庇群生豈患無文，思福黔黎，特申嚴奉，誠聖人屈已以安天下之心也。厥後祝史不明，精
 誠亦怠，禮官建議，降處中祠。今聖德憂勤，期臻壽域，兵荒水旱，寤寐軫懷，爰命臺臣，緝興墜典。



 伏惟九宮所稱之神，即太一、攝提、軒轅、招搖、天符、青龍、咸池、太陰、天一者也。謹按《黃帝九宮經》及蕭吉《五行大義》：「一宮，其神太一，其星天蓬，其卦坎，其行水，其方白。二宮，其神攝提，其星天芮，其卦坤，其行土，其方黑。三宮，其神軒轅，其星天沖，其卦震，其行木，其方碧。四宮，其神招搖，其星天輔，其卦巽，其行木，其方綠。五宮，其神天符，其星天禽，其卦離，
 其行土，其方黃。六宮，其神青龍，其星天心，其卦乾，其行金，其方白。七宮，其神咸池，其星天柱，其卦兌，其行金，其方赤。八宮，其神太陰，其星天任，其卦艮，其行土，其方白。九宮，其神天一，其星天英，其卦離，其行火，其方紫。」觀其統八卦，運五行，土飛於中，數轉於極，雖敬事迎厘，不聞經見，而範圍亭育，有助昌時，以此兩朝親祀而臻百祥也。然以萬物之精，上為列星，星之運行，必系於物。貴而居者，則必統八氣，總萬神，斡權化於混茫，賦品匯於陰
 騭，與天地日月，誠相參也。豈得醫賴於敷祐，而屈降於等夷？



 又據太尉攝祀九宮貴神舊儀：前七日，受誓誡於尚書省，散齋四日，致齋三日。牲用犢。祝版御署，稱嗣天子臣。圭幣樂成。比類中祠，則無等級。今據《江都集禮》及《開元禮》：蠟祭之日，大明、夜明二座及朝日、夕月，皇帝致祝，皆率稱臣。若以為非泰壇配祀之時，得主日報天之義。卑緣厭屈，尊用德伸，不以著在中祠，取類常祀。此則中祠用大祠之義也。又據太社、太稷，開元之制，列在中
 祠。天寶三載二月十四日敕，改為大祠，自後因循，復用前禮。長慶三年正月，禮官獻議，始準前敕，稱為大祠。唯御署祝文，稱天子謹遣某官昭告。文義以為殖物粒人，則宜增秩，致祝稱禱，有異方丘，不以伸為大祠，遂屈尊稱。此又大祠用中祠之禮也。參之日月既如彼，考之社稷又如此，所謂功鉅者因之以殊禮，位稱者不敢易其文，是前聖後儒陟降之明徵也。今九宮貴神，既司水旱，降福禳災，人將賴之，追舉舊章，誠為得禮。然以立祠
 非古，宅位有方，分職既異其司存，致祝必參乎等列。求之折中，宜有變通，稍重之儀，有以為比。伏請自今已後，卻用大祠之禮，誓官備物，無有降差。唯御署祝文，以社稷為本，伏緣已稱臣於天帝，無二尊故也。



 敕旨依之，付所司。



 天寶十載四月二十九日，移黃帝壇於子城內坤地，將親祠祭，壇成而止。



 玄宗先天二年，封華嶽神為金天王。開元十三年，封泰山神為天齊王。天寶五載，封中嶽神為中天王，南嶽神為司天王，北嶽神為安天王。六
 載，河瀆封靈源公，濟瀆封清源公，江瀆封廣源公，淮瀆封長源公。十載正月，四海並封為王。遣國子祭酒嗣吳王祗祭東嶽天齊王，太子家令嗣魯王宇祭南嶽司天王，秘書監崔秀祭中嶽中天王，國子祭酒班景倩祭西岳金天王，宗正少卿李成裕祭北岳安天王；衛尉少卿李浣祭江瀆廣源公，京兆少尹章恆祭河瀆靈源公，太子左諭德柳偡祭淮瀆長源公，河南少尹豆盧回祭濟瀆清源公；太子率更令嗣道王煉祭沂山東安公，吳郡太
 守趙居貞祭會稽山永興公，大理少卿李稹祭吳嶽山成德公，潁王府長史甘守默祭霍山應聖公，範陽司馬畢炕祭醫無閭山廣寧公；太子中允李隨祭東海廣德王，義王府長史張九章祭南海廣利王，太子中允柳奕祭西海廣潤王，太子洗馬李齊榮祭北海廣澤王。取三月十七日一時禮冊。



 玄宗御極多年，尚長生輕舉之術。於大同殿立真仙之像，每中夜夙興，焚香頂禮。天下名山，令道士、中官合煉醮祭，相繼於路，投龍奠玉，造精舍，
 採藥餌，真訣仙蹤，滋於歲月。



 肅宗至德二載春，在鳳翔，改汧陽郡吳山為西嶽，增秩以祈靈助。及上元二年，聖躬不康，術士請改吳山為華山，華山為泰山，華州為泰州，華陽縣為太陰縣。寶應元年，復舊。



 則天長安三年，令天下諸州宜教人武藝，每年準明經進士例申奏。開元十九年，於兩京置太公尚父廟一所，以漢留侯張良配饗。天寶六載，詔諸州武舉人上省，先謁太公廟，拜將帥亦告太公廟。至肅宗上元元年閏四月，又尊為武成王，選
 歷代良將為十哲。



 高宗顯慶元年三月辛巳，皇后武氏有事於先蠶。玄宗先天二年三月辛卯，皇后王氏祀先蠶。肅宗乾元二年三月己巳，皇后張氏祠先蠶於苑內，內外命婦同採焉。



 舊儀，大祭祀，宮懸、軒縣奏於庭，登歌於堂上。自至德二載克復兩京後，樂工不備，時又艱食，諸壇廟祭享，空有登歌，無壇下、庭中樂及三舞。舊儀，凡祭享，有司行事，則太尉奠瓚幣，司徒拜俎，司空掃除，太尉初獻，太常卿亞獻，光祿卿終獻。自上元後，南郊、九宮
 神壇、太廟，備此五官，餘即太常卿攝司空，光祿卿攝司徒，貴省於事。舊儀，有協律郎立於阼階上，麾竿以節樂，今無協律之位。舊儀，光祿欲為祭饌，將陽燧望日取火，謂之明火。太牢皆棧飼於廩犧署，以至充腯。臨祭視其充瘦，謂之省牲，肅宗上元二年九月，改元為元年，詔：「圓丘方澤，依恆存一太牢。皇廟諸祠，臨時獻熟。」今昊天上帝、太廟，一牢，羊豕各三，餘祭盡隨事辦供以備禮。明火、棧飼之禮，亦不暇矣。



\end{pinyinscope}