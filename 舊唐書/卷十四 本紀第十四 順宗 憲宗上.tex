\article{卷十四 本紀第十四 順宗 憲宗上}

\begin{pinyinscope}

 順
 宗至德大聖
 大安孝丘帝諱誦，德
 宗長子，母昭德皇后王氏。上元二年正月生於長安之東內。大歷十四年六月，封宣王。建中元年正月丁卯，立為皇太子。



 上元二
 十一年正月癸巳，德宗崩，丙申，即位於太極殿。上自二十年九月風病，不能言，暨德宗不豫，諸王親戚皆侍醫藥，獨上臥病不能侍。德宗彌留，思見太子，涕咽久之。大行發喪，人情震懼。上力疾衰服，見百僚於九仙門。既即位，知社稷有奉，中外始安。庚子，群臣上書請聽政。



 二月辛丑朔。甲申，以河陽三城行軍司馬元韶為懷州刺史、河陽懷州節度使。丙午，罷翰林醫工、相工、占星、射覆、冗食者四十二人。己酉，以易定張茂昭兼同平章事，以來
 朝，故寵之。是夜，太白犯昴。辛卯，以吏部郎中韋執誼為尚書左丞、同中書門下平章事。辛酉，貶京兆尹李實通州長史，尋卒。壬子，淄青李師古以兵寇滑之東鄙，聞國喪也。甲寅，釋仗內囚嚴懷志、呂溫等一十六人。平涼之盟陷蕃。久之得還，以習蕃中事，不欲令出外，故囚之仗內，至是方釋之。日本國王並妻還蕃，賜物遣之。壬寅，以太子侍書、翰林待詔王伾為左散騎常侍，充翰林學士。以前司功參軍、翰林待詔王叔文為起居舍人，充翰
 林學士。以鴻臚卿王權為京兆尹。甲子，御丹鳳樓，大赦天下。諸道除正敕率稅外，諸色榷稅並宜禁斷；除上供外，不得別有進奉。百姓九十已上，賜米二石，絹兩匹，版授上佐、縣君，仍令本部長吏就家存問；百歲已上，賜米五石，絹二匹，綿一屯，羊酒，版授下州刺史、郡君。戊辰，以開府儀同三司、檢校太尉、使持節、大都督雞林州諸軍事、雞林州刺史、上柱國、新羅王金重熙兼寧海軍使，以重熙母和氏為太妃，妻樸氏為妃。



 三月庚午，出宮女三
 百人於安國寺，又出掖庭教坊女樂六百人於九仙門，召其親族歸之。戊寅，以韋皋兼檢校太尉，李師古、劉濟兼檢校司空。張茂昭司徒。丙戌，檢校司空、同平章事杜祐為度支鹽鐵使。戊子，徐州節度賜名武寧軍。蔡州吳少誠兼同平章事。以翰林學士王叔文為度支鹽鐵轉運副使。杜祐雖領使名，其實叔文專總。宰相賈耽兼檢校司空，鄭瑜吏部尚書，高郢刑部尚書，韋執誼中書侍郎，鎮冀王士真、淮南王鍔、魏博田季安皆檢校司空。癸
 巳，詔冊廣陵郡王淳為皇太子，改名純。



 夏四月壬寅，制第十弟諤封欽王，第十一弟諴封珍王。男建康郡王渙封郯王，改名經；洋川郡王沔封均王，改名緯；臨淮郡王洵封漵王，改名縱；弘農王浼封莒王，改名紓；漢東郡王泳封密王，改名綢；晉陵郡王堤封郇王，改名總；高平郡王漵封邵王，改名約；雲安郡王滋封宋王，改名結；宣城郡王淮封集王，改名緗；德陽郡王湑封冀王，改名絿；河東郡王浥封和王，改名綺。十七男絢封衡王，十九男纁封會王，二十男綰封福王，二
 十一紘男封撫王，二十三男緄封嶽王，二十四男紳封袁王，二十五男綸封桂王，二十七男繟封翼王，彌臣國嗣王道勿禮封彌臣國王。西平郡王晟男左羽林大將軍願襲封岐公，食邑三千戶。戊申，詔以冊太子禮畢，赦京城系囚，大闢降從流，流以下減一等。以給事中陸質、中書舍人崔樞並為太子侍讀。庚戌，封太子男寧、寬、宥、察、寰、寮等六人為郡王，並食邑三千戶。癸丑，贈吐蕃使、工部侍郎、兼御史大夫張薦禮部尚書。丙寅，罷萬安
 監牧。戊辰，以杭州刺史韓皋為尚書右丞。



 五月己巳，以右金吾衛大將軍範希朝為右神策統軍，充左右神策、京西諸城鎮行營兵馬節度使。丁丑，以邕管經略使韋丹為河南少尹，以萬年縣令房啟為容管經略招討使。癸未，以郴州司馬鄭餘慶為尚書左丞。甲辰，以檢校司空、忽汗州都督、渤海國王大嵩璘檢校司徒。承徽王氏、趙氏可昭儀，崔氏、楊氏可充儀，王氏可昭媛，王氏可昭容，牛氏可修儀，張氏可美人。以右丞韓皋為鄂岳沔蘄
 都團練觀察使。丁亥，升襄州為大都督府。臨漢縣仍徙於鄧城。辛卯，以鹽鐵轉運使副王叔文為戶部侍郎。



 六月丙申，詔二十一年十月已前百姓所欠諸色課利、租賦、錢帛，共五十二萬六千八百四十一貫、石、匹、束，並宜除免。七月戊辰朔，吐蕃使論悉諾來朝貢。丙子，鄆州李師古加檢校侍中。贈故忠州別駕陸贄兵部尚書，謚曰宣；贈故道州刺史陽城為左散騎常侍。戊寅，以戶部侍郎潘孟陽為度支鹽鐵轉運使副。丙戌，關東蝗食田稼。
 癸已，橫海軍節度伎、滄州刺史程懷信卒，以其子副使執恭起復滄州刺史、橫海軍節度使。甲午，度支使杜祐奏：「太倉見米八十萬石，貯來十五年，東渭橋米四十五萬石，支諸軍皆不悅。今歲豐阜，請權停北河轉運，於濱河州府和糴二十萬石，以救農傷之弊。」乃下百僚議，議者同異，不決而止。乙未，詔：「朕承九聖之烈，荷萬邦之重。顧以寡德，涉道未明，虔恭寅畏，懼不克荷。恐上墜祖宗之訓，下貽卿士之憂，夙夜祗勤，如臨淵谷。而積疾未復，
 至於經時，怡神保和，常所不暇。永惟四方之大，萬務之殷，不躬不親，慮有曠廢。加以山陵有日，霖潦逾旬，是用儆于朕心，以答天戒。其軍國政事，宜令皇太子勾當。」時上久疾，不復延納宰臣共論大政。事無巨細皆決於李忠言、王人丕、王叔文。物論喧雜，以為不可。籓鎮屢上箋於皇太子，指三豎之撓政，故有是詔。以太常卿杜黃裳為門下侍郎，左金吾衛大軍袁滋為中書侍郎，並同中書門下平章事；鄭珣瑜為吏部尚書，高郢刑部尚書，並
 罷知政事。皇太子見百僚於朝堂。丙申，皇太子於麟德殿西亭見奏事官。



 八月丁酉朔。庚子，詔：「惟皇天佑命烈祖，誕受方國，九聖儲祉，萬邦咸休。肆予一人，獲績丕業，嚴恭守位，不遑暇逸。而天佑不降，疾恙無瘳，將何以奉宗廟之靈，展郊、禋之禮！疇咨庶尹，對越上玄，內愧於朕心，上畏於天命。夙夜祗心慄，深惟永圖。一日萬機，不可以久曠；天工人代，不可以久違。皇太子純睿哲溫文，寬和仁惠，孝友之德，愛敬之誠，通乎神明，格於上下。是用法皇
 王至公之道，遵父子傳歸之制，付之重器，以撫兆人。必能宣祖宗之重光，荷天地之休命，奉若成憲，永綏四方。宜令皇太子即皇帝位，朕稱太上皇，居興慶宮，制稱誥。」辛丑，誥：「有天下傳歸於子，前王之制也。欽若大典，斯為至公，式揚耿光，用體文德。朕獲奉宗廟，臨御萬方，降疾不瘳，庶政多闕。乃命元子，代予守邦，爰以令辰，光膺冊禮，宜以今月九日冊皇帝於宣政殿。國有大命，恩俾惟新，宜因紀元之慶，用覃在宥之澤。宜改貞元二十一年
 為永貞元年。自貞元二十一年八月五日已前，天下死罪降從流，流以下遞減一等。」誥立良娣王氏為太上皇后，良媛董氏為太上皇德妃。壬寅，貶右散騎常侍王伾為開州司馬，前戶部侍郎、度支鹽鐵轉運使王叔文為渝州司戶。



 元和元年正月丙寅朔，皇帝率百僚上太上皇尊號曰應乾聖壽。甲申，太上皇崩於興慶宮之咸寧殿，享年四十六歲。六月乙卯，皇帝率群臣上大行太上皇謚曰至德大聖大安孝皇帝，廟號順宗。秋七月壬申，
 葬於豐陵。



 史臣韓愈曰：順宗之為太子也，留心藝術，善隸書。德宗工為詩，每賜大臣方鎮詩制，必命書之。性寬仁有斷，禮重師傅，必先致拜。從幸奉天，賊泚逼迫，常身先禁旅，乘城拒戰，督勵將士，無不奮激。德宗在位歲久，稍不假權宰相。左右幸臣如裴延齡、李齊運、韋渠牟等，因間用事，刻下取功，而排陷陸贄、張滂輩，人不敢言，太子從容論爭，故卒不任延齡、渠牟為相。嘗侍宴魚藻宮。張水嬉，彩
 監雕靡，宮人引舟為棹歌，絲竹間發，德宗歡甚，太子引詩人「好樂無荒」為對。每於敷奏，未嘗以顏色假借宦官。居儲位二十年，天下陰受其賜。惜乎寢疾踐祚，近習弄權；而能傳政元良，克昌運祚，賢哉！



 憲宗聖神章武孝皇帝諱純，順宗長子也，母曰莊憲王太后。大歷十三年二月生於長安之東內。六七歲時，德宗抱置膝上，問曰：「汝誰子，在吾懷？」對曰：「是第三天子。」德
 宗異而憐之。貞元四年六月，封廣陵王。順宗即位之年四月，冊為皇太子。七月乙未，權勾當軍國政事。



 八月丁酉朔，受內禪。乙巳，即皇帝位於宣政殿。先是，連月霖雨，上即位之日晴霽，人情欣悅。丙午，升平公主進女口十五人，上曰：「太上皇不受獻，朕何敢違！其還郭氏。」丁未，始御紫宸對百僚。己酉，以道州刺史路怒為邕管經略使。庚戌，荊南獻龜二，詔曰：「朕以寡昧，纂承丕業，永思理本，所寶惟賢。至如嘉禾神芝，奇禽異獸，蓋王化之虛美也。
 所以光武形於詔令，《春秋》不書祥瑞，朕誠薄德，思及前人。自今已後，所有祥瑞，但令準式申報有司，不得上聞；其奇禽異獸，亦宜停進。」癸丑，劍南西川節度使、檢校太尉、中書令、南康郡王韋皋薨。甲寅，以常州刺史穆贊為宣歙池觀察使，以前宣歙觀察使崔衍為工部尚書。己未，以中書侍郎、平章事袁滋為劍南東西兩川、山南西道安撫大使，時昌韋皋卒，劉闢據蜀邀節鉞故也。辛酉，太上皇誥冊良娣王氏為太上皇后。癸亥，以朝請大夫、守
 尚書左丞、輕車都尉、賜紫金魚袋鄭餘慶同中書門下平章事。丙寅，以饒州刺史李吉甫為考功郎中，夔州刺史唐次為吏部郎中。並知制誥。



 九月丁卯朔。己巳，罷教坊樂人授正員官之制。辛未，河陽三城節度使元韶卒。癸酉，以陳州刺史孟元陽為懷州刺史、河陽三城孟懷節度使。丙子，敕申光蔡、陳許兩道比遭亢旱，宜加賑恤，申、光、蔡賑米十萬石，陳、許五萬石。丁丑，前戶部侍郎蔡弁卒。襄州于頔進鷹，詔還之。己卯，京西神策行營節度
 行軍司馬韓泰貶撫州刺史，司封郎中韓曄貶池州刺史，禮部員外郎柳宗元貶邵州刺史，屯田員外郎劉禹錫貶連州刺史，坐交王叔文也。辛巳，給事中陸質卒。



 冬十月丙申朔。丁酉，集百僚發曾太皇太后沈氏哀於肅章門外。檢校司空兼右僕射、同中書門下平章事、魏國公賈耽卒。戊戌，以宰臣劍南安撫使袁滋檢校吏部尚書、同中書門下平章事、成都尹、劍南西川節度觀察等使，以西川行軍司馬齊闢為給事中。舒王誼薨。庚子，南
 詔使趙迦寬來赴山陵。浙東觀察使賈全卒。辛丑，吐蕃使論乞縷貢助山陵金銀衣服。太常上大行曾太皇太后沈氏謚曰睿真皇后。丙午，以華州刺史楊於陵為越州刺史、浙東觀察使。丁未，改桂州純化縣為慕化縣，蒙州純義縣為正義縣。乙酉，葬德宗皇帝於崇陵。甲寅，以刑部尚書高郢為華州刺史、潼關防禦、鎮國軍使，御史中丞李鄘為京兆尹。貶京兆尹王權為雅王傅。久雨，京師鹽貴，出庫鹽二萬石，糶以惠民。乙巳，祔睿真皇后神
 主、德宗皇帝神主於太廟。壬申，貶正議大夫、中書侍郎、平章事韋執誼為崖州司馬，以交王叔文也。潤、池、揚、楚、湖、杭、睦、江等州旱。貶劍南西川節度使袁滋為吉州刺史，以其慰撫三川逗留不進故也。以左驍衛將軍李演為夏州刺史、夏綏銀等州節度使，以右庶子武元衡為御史中丞。己卯，再貶撫州刺史韓泰為虔州司馬，河中少尹陳諫臺州司馬，邵州刺史柳宗元為永州司馬，連州刺史劉禹錫朗州司馬，池州刺史韓曄饒州司馬，和
 州刺史凌準連州司馬，岳州刺史程異郴州司馬，皆坐交王叔文。初貶刺史，物議罪之，故再加貶竄。辛巳，宣、撫、和、郴、郢、袁、衢七州旱。壬午，吏部尚書鄭珣瑜卒。甲申，以湖南觀察使楊憑為洪州刺史、江西觀察使，以虢州刺史薛蘋為潭州刺史、湖南觀察使。鄂、岳、婺、衡等州旱。癸巳，宣歙觀察使穆贊卒。



 十二月丙申朔。庚子，以東都留守韋夏卿為太子少保，以兵部尚書王紹為東都留守。壬寅，改淳縣為清溪縣，
 姓淳于者改姓于。甲辰，襄陽于頔加平章事。丙申，月犯畢。己酉，以新除給事中、西川行軍司馬劉闢為成都尹、劍南西川節度使。歲星犯太微西垣。庚戌，金州復析漢陰縣置石泉縣。壬子，以右諫議大夫韋丹為梓州刺史，充劍南東川節度使，以常州刺史路應為宣州刺史、宣歙池觀察使。壬戌，以朝請大夫、守中書舍人、翰林學士、上柱國鄭絪為中書侍郎、同平章事、集賢殿學士。以考功郎中、知制誥李吉甫為中書舍人，以考功員外郎
 裴<注自>為考功郎中、知制誥，並充翰林學士。



 元和元年春正月丙寅朔，皇帝率群臣於興慶宮奉上太上皇號曰應乾聖壽太上皇。丁卯，御含元殿受朝賀。禮畢，御丹鳳樓，大赦天下，改元曰元和。自正月二日昧爽已前，大闢罪已下，常赦不原者，咸赦除之。辛未，以鄂岳沔觀察使韓皋為鄂、岳、蘄、安、黃等州節度使。丁丑，太子少保韋夏卿卒。辛巳，以興元元從功臣、右神策護軍使副薛盈珍為右神策護軍中尉。壬午，成德軍節度
 使、檢校司空王士真同中書門下平章事。癸未，詔以太上皇舊恙愆和，親侍藥膳，起今月十六日已後，權不聽政。以左神策長武城防秋都知兵馬使高崇文檢校工部尚書，充神策行營節度使。甲申，太上皇崩於興慶宮，遷殯於太極殿，發喪。乙酉，宰相杜祐攝塚宰，杜黃裳為禮儀使，右僕射伊慎大明宮留守，視事於尚書省。壬辰，復置斜谷路館驛。戊子，制：「劍南西川，疆界素定，籓鎮守備，各有區分。頃因元臣薨謝，鄰籓不睦，劉闢乃因虛構
 隙，以忿結仇，遂勞王軍，兼害百姓。朕志存含垢，務欲安人，遣使諭宣，委之旄鉞。如聞道路擁塞，未息干戈，輕肆攻圍，擬圖吞並。為君之體，義在勝殘，命將興師，蓋非獲已。宜令興元嚴礪、東川李康掎角應接，神策行營節度使高崇文、神策兵馬使李元奕率步騎之師，與東川、興元之師類會進討。其糧料供餉，委度支使差官以聞。」甲午，高崇文之師由斜谷路，李元奕之師由駱谷路，俱會於梓潼。辛卯，群臣請聽政。



 二月乙未朔，以度支郎中
 敬寬為山劍行營糧料使。嚴礪奏收劍州。乙丑，入朝奚王梅落可銀青光錄大夫、檢校司空，封饒樂郡王，放還蕃。癸卯，贈宣武軍節度使陸長源為右僕射，贈故吉州刺史姜公輔禮部尚書。甲辰，以錢少，禁用銅器。癸丑，以魏博田季安同平章事。戊戌，謂宰臣曰：「前代帝王，或怠於聽政，或躬決繁務，其道如何。」杜黃裳對曰：「帝王之務，在於修己簡易，擇賢委任，宵旰以求民瘼，舍己從人以厚下，固不宜怠肆安逸。然事有綱領小大，當務知其遠者
 大者；至如簿書訟獄，百吏能否，本非人主所自任也。昔秦始皇自程決事。見嗤前代；諸葛亮王霸之佐，二十罰以上皆自省之，亦為敵國所誚，知不久堪；魏明帝欲省尚書擬事，陳矯言其不可；隋文帝日旰聽政，令衛士傳餐，文皇帝亦笑其煩察。為人主之體固不可代下司職，但擇人委任，責其成效，賞罰必信，誰不盡心。《傳》稱帝舜之德曰：『夫何為哉？恭己南面而已！』誠以能舉十六相，去四兇也。豈與勞神疲體自任耳目之主同年而語哉！但
 人主常勢。患在不能推誠，人臣之弊，患在不能自竭。由是上疑下詐，禮貌或虧，欲求致理，自然難致。茍無此弊，何患不至於理。』上稱善久之。以京兆尹李鄘為尚書右丞，以金吾大將軍鄭雲逵為京兆尹。



 三月乙丑朔。戊辰，詔常參官寒食拜墓，在畿內聽假日往還，他州府奏取進止。辛未，御史中丞武元衡奏：「中書門下御史臺五品已上官、尚書省四品已上、諸司正三品已上、從三品職事官、東都留守、轉運鹽鐵節度觀察使、團練防禦招討
 經略等使、河南尹、同華州刺史、諸衛將軍三品已上官除授，皆入合謝，其餘官許於宣政南班拜訖便退。」詔曰：「如此例中有加使及職掌並準此。」又「兵部、吏部、禮部貢院官員，每舉選限內，有十月至二月不奉朝參。若稱事繁，則中書門下、御史臺、度支、京兆府公事至重，朝謁如常。況旬節已賜歸休，又許分日，一月之內，才奉十日朝參，甚暑甚寒，又蒙矜放。臣求故實，以為王顏任中丞日嘗論其事，舉對甚詳。伏請準貞元十二年四月二十七
 日敕，永為常式。」從之。丙子，嚴礪收梓州。丁丑，制削奪劉闢在身官爵。先是韓全義入朝，令其甥楊惠琳知留後，俄有詔除李演為節度，代全義。演赴任，惠琳據城叛，詔發河東、天德兵誅之。辛巳，夏州兵馬使張承金斬惠琳，傳首以獻。壬辰，大行太上皇德妃董氏卒。以右神策行營節度高崇文檢校兵部尚書、梓州刺史、劍南東川節度。戊戌，以安南經略副使張舟為安南都護、本管經略使。己亥，以前劍南東川節度使韋丹為晉絳觀察使。壬
 寅，以前安南經略使趙昌為廣州刺史、嶺南節度使。癸卯，前嶺南節度使徐申卒。丙午，命宰臣監試制舉人於尚書省，以制舉人先朝所征，不欲親試也。丁未，以檢校司空、平章事杜祐為司徒，所司備禮冊拜，平章事如故；罷領度支、鹽鐵、轉運等使，從其讓也，仍以兵部侍即李巽代領其任。戊申，以隴右經略使、秦州經略使、秦州刺史劉澭為保義軍節度使。賑浙東米十萬石。己未，武元衡奏，常參官兼御史大夫、中丞者，準檢校省官例，立在本品同類之
 上。壬戌，邵王約薨。武元衡奏：「正衙待制官，本置此官以備問。比來正衙多不奏事。自今後請以尚書省六品以上職事官、東宮師傅賓詹、王傅等，每坐日令兩人待制，退朝，詔於延英候對。」從之。



 五月甲子朔。丁卯，京兆尹鄭雲逵卒。辛未，以兵部侍郎韋武為京兆尹兼御史大夫。壬申，貶劍南東川節度使李康為雷州司馬。陳、許、蔡等州旱。以橫海軍留後程執恭橫海軍節度使。庚辰，左丞、同平章事鄭餘慶為太子賓客，罷知政事。辛卯，冊太上皇
 后王氏為皇太后。



 六月癸己朔，以冊太后禮畢，赦天下系囚，死罪降從流，流以下遞減一等。文武內外官加母邑號，太后諸親，量與優給。丙申，冊德宗充容武氏為崇陵德妃。大風折樹。丁酉，高崇文破賊萬人於鹿頭關。加幽州劉濟侍中，淄青李師古檢校司徒。癸卯，高崇文收漢州。閏六月壬子朔，淄青李師古卒。戊辰，以秘書監董叔經為京兆尹。壬午，諫議大夫去左、右字，只置四員。以前司封員外郎韋況為諫議大夫。甲申，吐蕃論勃藏來
 朝貢。



 秋七月壬辰朔。壬寅，葬順宗於豐陵。己酉，太子少保致仕韓全義卒。八月辛酉朔。癸亥，以左衛大將軍李願檢校禮部尚書、夏州刺史，充夏、綏、銀節度使。甲子，郇王母王昭儀、宋王母趙昭儀、郯王母張昭訓、衡王母閻昭訓等，各以其王並為太妃。以許氏為美人，尹氏、段氏為才人。潯陽公主母崔昭訓為太妃。韓全義子進女樂八人，詔還之。丁卯，封王子平原郡王寧為鄧王，同安郡王寬為澧王，建安郡王宥為遂王，彭城郡王察為深王，
 高密郡王寰為洋王，文安郡王寮為絳王，第十男審為建王。己巳，以建王審為鄆州大都督、平盧淄青節度使；以節度副使李師道權知鄆州事，充節度留後。乙亥，冊妃郭氏為貴妃。靈武李欒奏，黃河岸塌處得古錢三千三百，其形小，方孔，三足。壬午，左降官韋執誼，韓泰、陳諫、柳宗元、劉禹錫、韓曄、凌準、程異等八人，縱逢恩赦，不在量移之限癸未。，京兆尹董叔經卒。甲申，御史臺奏，常參官在城未上及在外未到、假故等，在外未到，計水陸程
 外，滿百日，並停解，從之。丙戌，以尚書右丞李鄘為京兆尹。



 九月辛卯朔。癸卯，詔自今後兩省官每坐日一人對。丙午，以太子賓客鄭餘慶為國子祭酒。辛亥，高崇文奏收成都，擒劉闢以獻。癸丑，以山人李渤為左拾遺，征不至。甲子，易定張茂昭來朝。丙寅，以劍南東川節度使、檢校兵部尚書、梓州刺史、封渤海郡王高崇文檢校司空，兼成都尹、御史大夫，充劍南西川節度副大使、知節度事、管內度支營田觀察使、處置統押近界諸蠻及西山
 八國雲南安撫等使，仍改封南平郡王，食邑三千戶。戊戌，以山南西道節度使嚴礪為梓州刺史、劍南東川節度使；以將作監柳晟檢校工部尚書，兼興元尹，充山南西道節度使。庚辰，以吉州刺史袁滋為御史大夫，充義成軍節度使。壬午，以淄青節度使留後李師道檢校工部尚書，兼鄆卅大都督府長史，充平盧淄青節度副大使、知節度事。丙戌，以渤海國王大嵩璘檢校太尉。戊子，斬劉闢並子超郎等九人於獨柳樹下。



 十一月庚寅
 朔。己巳，以簡王傅王權為河南尹。丁未，以司農卿李上公為陜州大都督府長史，充陜虢觀察使。甲申，以武寧軍節度張愔為工部尚書，以東都留守王紹檢校右僕射，兼徐州刺史、武寧軍節度使、徐泗濠等州觀察等使。庚戌，以吏部侍郎趙宗儒為東都留守、東畿汝防禦使，以國子祭酒鄭餘慶為河南尹。甲寅，以給事中劉宗經為華州刺史、潼關防禦、鎮國軍等使。丙辰，以內常侍吐突承璀為神策護軍中尉。十二月丙申朔，太常奏隱太
 子、章懷、懿德、節愍、惠莊、惠文、惠宣、請恭、昭靖以下九太子陵，代數已遠，官額空存，今請陵戶外並停。乙亥，工部尚書張愔卒。丙戌，新羅、渤海、牂柯、回紇各遣使朝貢。



 二年春正月己丑朔，上親獻太清宮、太廟。辛卯，祀昊天上帝於郊丘，是日還宮，御丹鳳樓，大赦天下。先是，將及大禮，陰晦浹辰，宰臣請改日，上曰：「郊廟事重，齋戒有日，不可遽更。」享獻之辰，景物晴霽，人情欣悅。丁酉，司徒杜祐辭知政事。詔令每月三度入朝，便於中書商量政事。
 庚子，回紇請於河南府、太原府置摩尼寺，許之。乙巳，以門下侍郎、同平章事、南陽郡開國公杜黃裳檢校司空、同平章事，兼河中尹、河中晉絳等州節度使。停諸陵留守。己卯，以戶部侍郎、賜緋魚袋武元衡為門下侍郎、同平章事、賜紫金魚袋，以中書舍人、翰林學士李吉甫為中書侍郎、同平章事。丁巳，停中和、重陽二節賜宴；其上巳宴，仍舊賜之。



 二月辛酉，詔僧尼道士全隸左右街功德使，自是祠部司封不復關奏。丙寅，左右羽林軍應管
 月飜騎總五千六百一十三人，並停。己巳，起居舍人鄭隨次對，面受進止；令宣與兩省供奉官，自今已後，有事即進狀，次對官宜停。庚午，司天造新歷成，詔題為《元和觀象歷》。壬申夜，月掩歲星。丁丑，寒食節，宴群臣於麟德殿，賜物有差。壬午，以第五國軫為右神策軍中尉。



 三月辛卯，賜群臣宴於曲江亭。癸卯，判度支李巽為兵部尚書，依前判度支鹽鐵轉運使。



 夏四月甲子，禁鉛錫錢。以右金吾衛大將軍範希朝為檢校司空、靈州長史、朔方
 靈鹽節度使。戊寅，近置英武軍額，宜停。庚辰，嶺南節度使趙昌進瓊、管、儋、振、萬安六州《六十二洞歸降圖》。



 六月丁巳朔，始置百官待漏院於建福門外。故事，建福、望仙等門，昏而閉，五更而啟，與諸坊門同時。至德中有吐蕃囚自金吾仗亡命，因敕晚開門，宰相待漏於太僕寺車坊。至是始令有司據班品置院。戊午，鳳翔節度使張敬則卒。乙丑，五坊色役戶及中書門下兩省納課陪廚戶及捉錢人，並歸府縣色役。己巳，停舒、廬、滁、和四州團練
 使額。癸酉，東都莊宅使織造戶，並委府縣收管，乙亥，停潤州丹陽軍額。丙子，左神策軍新築夾城，置玄化門晨耀樓。辛巳，以京兆尹李鄘為鳳翔尹、鳳翔隴右節度使。蔡州水，平地深七八尺。



 秋七月丙戌朔，敕刑部侍郎許孟容等刪定《開元格後敕》。丁亥，敕外命婦朝謁皇太后，多有前卻，今後諸親委宗正寺，百官母妻委臺司，如有違越者，夫子在一月俸，頻不到，有司具狀奏聞。戊子，錄配享功臣之後，得蘇瑰孫系，用為京兆府司錄；崔玄暐
 孫元方、張說孫騑，並為監察御史；狄仁傑後玄範，為右拾遺；敬暉孫元亮、袁恕己孫德師，相次敘用。癸巳，太僕寺丞令狐丕進亡父亙所撰《代宗實錄》四十卷，詔贈峘工部尚書。



 八月丙辰朔。辛酉，宰相武元衡兼判戶部事。壬戌，刑部奏改《律》卷第八普《鬥競律》。甲子，以職方員外郎王潔為嶺南選補使，監察御史崔元方監之。甲戌，中書奏：「先停諸道奏祥瑞。伏以所獻祥瑞，皆緣臘饗、告廟、元會奏聞，今後諸大瑞隨表聞奏，中瑞、下瑞申有司，其
 元日奏祥瑞，請依令式。」從之。辛巳，封杜黃裳為邠國公，于頔為燕國公。沒蕃僧惟良闡等四百五十人自蕃中還。九月乙酉，密王綢薨。



 十月己酉，以浙西節度使李錡為左僕射；以御史大夫李元素為潤州刺史，鎮海軍、浙西節度使。庚申，李錡據潤州反，殺判官王澹、大將趙琦。時錡詐請入朝，署澹為留後，因諷詔：「李錡屬列宗枝，任居方伯，赫奕之跺，飽綢繆
 之恩。待以親賢，報之以逆節；授其師旅，用元以亂常。屢獻表章，亟請朝會，初則詐疾，後萬縱兵。僚佐以獻規受屠，王臣以傳命見脅。朕切於含垢，未忍發明，累降中人，令遵前旨。無軺車之戒路，有沴氣之滔天。加以日逞淫刑，月興暴賦。朕為人父母，聞甚惻然，顧惟紀綱，焉敢廢墜！李錡在身官爵，並宜削奪。」以淮南節度使王鍔充諸道行營招討使，內官薛尚衍為監軍，率汴、徐、鄂、淮南、宣歙之師，取宣州路進討。丁卯，以門下侍郎、平章事武元
 衡檢校吏部尚書、兼門下侍郎、平章事、成都尹、充劍南西川節度使，仍封臨淮郡公。將行，上御安福門慰勞之。癸酉，潤州大將張子閬、李奉獨等執李錡以獻。辛巳，錡從父弟宋州刺史銛、通事舍人銑坐貶嶺外。



 十一月甲申，斬李錡於獨柳樹下，削錡屬籍。丙戌，以擒李錡潤州牙將張子良為左金吾衛將軍，封南陽郡王；田少卿、李奉仙等為羽林將軍，並封公。甲辰，詔司徒杜祐筋力未衰，起今後每日入中書視事。十二月甲寅，宰相李吉甫
 封贊皇侯。丙辰，上謂宰臣曰：「朕覽國書，見文皇帝行事，少有過差，諫臣論諍，往復數四。況朕之寡昧，涉道未明，今後事或未當，卿等每事十論，不可一二而止。」丁巳，東都國子監增置學生一百人。癸亥，御史臺奏：「文武常參官準乾元元年三月十四日敕，如有朝堂相吊慰及跪拜、待漏行立失序，語笑喧嘩；入衙入閣，執笏不端，行立遲慢；立班不正，趨拜失儀，言語微喧嘩穿班穿仗，出入閣門，無故離位；廊下飲食，行坐失儀喧鬧；入朝及退朝不
 從正衙出入；非公事入中書等：每犯奪一月俸。班列不肅，所由指摘，猶或飾非，即具聞奏貶責。臣等商量，於舊條每罰各減一半，所貴有犯必舉。」從之。丙寅，以劍南西川節度使高崇文檢校司空、同平章事，兼邠州刺史、邠寧慶節度使，充京西諸軍都統。壬申，禮部舉人，罷試口義，試墨義十條，五經通五，明經通六，即放進士。舉人曾為官司科罰，曾任州縣小吏，雖有辭藝，長吏不得舉送，違者舉送官停任，考試官貶黜。丙子，令宰臣宣敕：百僚
 游宴過從餞別，此後所由不得奏報，務從歡泰。保義軍節度使劉澭卒。己卯，史官李吉甫撰《元和國計簿》，總計天下方鎮凡四十八，管州府二百九十五，縣一千四百五十三，戶二百四十四萬二百五十四，其鳳翔、鄜坊、邠寧、振武、涇原、銀夏、靈鹽、河東、易定、魏博、鎮冀、範陽、滄景、淮西、淄青十五道，凡七十一州，不申戶口。每歲賦入倚辦，止於浙江東西、宣歙、淮南、江西、鄂岳、福建、湖南等八道，合四十九州，一百四十四萬戶。比量天寶供稅之戶，
 則四分有一。天下兵戎仰給縣官者八十三萬餘人，比量天寶士馬，則三分加一，率以兩戶資一兵。其他水旱所損，徵科發斂，又在常役之外。吉甫都纂其事，成書十卷。是歲，吐蕃、回紇、奚、契丹、渤海、牂柯、南詔並朝貢。



 三年春正月癸未朔。癸巳，群臣上尊號曰睿聖文武皇帝。御宣政殿受冊，禮畢，移仗禦丹鳳樓，大赦天下。庚子，涇原段祐請修臨涇城，在涇州北九十里，扼犬戎之沖要，詔從之。戊申，罷左右神威軍，合為一，號天威軍。



 二月
 丙申，宰相李吉甫進封趙國公。己丑，以武昌軍節度使韓皋為潤州刺史、鎮海軍節度、浙西觀察使。辛未，贈故布衣崔善真睦州司馬，忠諫而死於李錡也。癸丑，以鄜坊節度使裴玢為興元尹、山南西道節度使。丙子，以右金吾衛大將軍路恕為鄜州刺史、鄜坊節度使。戊寅，咸安大長公主卒於回紇。



 三月癸巳，郇王總薨。庚子，以定平鎮兵馬使硃士明為四鎮、北庭、涇原等州節度使。乙巳，御宣政殿試制科舉人。



 夏四月癸丑，中使郭裏旻酒
 醉犯夜，杖殺之，金吾薛伾、巡使韋纁皆貶逐。賜硃士明名曰忠亮。乙丑，貶翰林學士王涯虢州司馬，時涯甥皇甫湜與牛僧孺、李宗閔並登賢良方正科第三等，策語太切，權幸惡之，故涯坐親累貶之。壬申，大風毀含元殿欄檻二十七間。乙亥，以嶺南節度使趙昌為江陵尹、荊南節度使，以戶部侍郎楊於陵為廣州刺史、嶺南節度使。丁丑，以荊南節度使裴均為左僕射、判度支。敕五月一日御殿受朝賀禮宜停。己卯，裴均於尚書省都堂上
 僕射。其送印及呈孔目唱案授案，皆尚書郎為之，文武三品已上升階列坐，四品五品及郎官、御史拜於下，然後召御史中丞、左右丞、侍郎升階答拜。雖修故事行之，議者論其太過。



 五月壬辰，兵部請復武舉，從之。甲午，敕東都畿、汝州都防禦使及副使宜停，所管將士三千七百三十人，隨畿、汝界分留守及汝州防禦使分掌之。辛丑，右僕射裴均請取荊南雜錢萬貫修尚書省，從之。丙午，正衙冊九姓回紇可汗為登囉里汨蜜施合毗伽
 保義可汗。六月戊辰，詔以錢少，欲設畜錢之令，先告諭天下商貢畜錢者，並令逐便市易，不得畜錢。天下銀坑，不得私手採。癸亥，以邕管將黃少卿為歸順州刺史，弟少高、少溫並授官，西原蠻酋也，貞元中屢寇邕管，至是歸款。乙丑，罷江淮私堰埭二十二，從轉運使奏也。甲戌，以河南尹關除慶為東都留守。丁丑，沙陀、突厥七百人攜其親屬歸振武節度伎範希朝，乃授其大首領曷勒河波陰山府都督。



 秋七月辛巳朔，日有蝕之。己亥，復以度
 支安邑、解縣兩池留後為榷鹽使。丁未，涪州復隸黔中道。八月庚申，復置東都防禦兵七百人。九月己丑，淮南節度使王鍔來朝。庚寅，以山南東道節度使于頔守司空、同平章事；以右僕射裴均檢校左僕射、同平章事、襄州長史，充山南東道節度使；加宣武韓弘同平章事。丙申，以戶部侍郎裴洎為中書侍郎、同平章事。戊戌，以中書侍郎、平章事李吉甫檢校兵部尚書、兼中書侍郎、平章事、揚州大都督府長史、淮南節度使。以淮南節度使
 王鍔檢校司徒、河中尹、河中晉絳慈隰節度使。河中節度使、檢校司空、同平章事邠國公杜黃裳卒。是秋，京師大雨。



 十月己酉朔。癸亥，以太常卿高郢為御史大夫。甲子，以御史中丞竇群為湖南觀察使，既行，改為黔中觀察使。群初為李吉甫所擢用，及持憲，反傾吉甫，吉甫謐其陰事，故貶之。丁卯，度支使下判案官，以四員為定。



 十一月甲午，橫海軍節度使程執恭來朝。十二月庚戌，以臨涇縣為行原州，命鎮將郝玼為刺史。自玼鎮臨涇，西戎
 不敢犯塞。甲子，南詔異牟尋卒。辛未，以諫議大夫段平仲使南詔吊祭，仍立其子驃信苴蒙閣勸為南詔王。是歲，淮南、江南、江西、湖南、山南東道旱。



 夏四月丙子朔。戊寅，國子祭酒馮伉卒。壬午，裴均進銀器一千五百兩，以違敕，付左藏庫。甲申，令皇太子居少陽院。武功人張英奴撰《回波辭》惑眾，杖殺之。丙申，撫州山人張洪騎牛冠履，獻書於光順門，書不足採，遣之。庚子，制故太尉、西平郡王李晟宜編附屬籍。以太常卿李元素為戶部尚書、判
 度支，以商州刺史元義方為福建觀察使。甲辰，以兵部侍郎權德輿為太常卿，仍賜金紫。以御史大夫高郢為兵部尚書，以刑部郎中、侍御史知雜李夷簡為御史中丞。五月丙午朔。辛酉，刑部尚書鄭元卒。丁卯，鹽鐵使、吏部尚書李巽卒。六月乙亥朔。丁丑，以河東節度使李鄘為刑部尚書以充諸道鹽鐵轉運使；以靈鹽節度使範希朝為太原尹、北都留守、河東節度使；以右衛上將軍王佖為靈州大都督府長史、靈鹽節度使。辛丑，五嶺已北
 銀坑任人開採，禁錢不過嶺南。



 秋七月乙巳朔，禦制《前代君臣事跡》十四篇，書於六扇屏風。是月，出書屏以示宰臣，李籓等表謝之。丁未，渭南暴水，壞廬舍二百餘戶，溺死六百人，命府司賑給。乙卯，右羽林統軍高固卒。壬戌，御史中丞李夷簡彈京兆尹楊憑前為江西觀察使時贓罪，貶憑臨賀尉。戊辰，以尚書右丞許孟容為京兆尹，賜金紫。八月甲戌朔。癸未，兗州魚臺縣移置於黃臺市。丙申，安南都護張舟奏破環王國三萬餘人，獲戰象、
 兵械，並王子五十九人。癸卯，贈太師裴冕宜配享代宗廟庭，贈太師李晟、贈太尉段秀實宜配享德宗廟庭。



 九月甲辰朔。庚戌，以成德軍都知兵馬使、鎮府右司馬王承宗起復檢校工部尚書，充成德軍節度使；以德州刺史薛昌朝檢校左常侍，充保信軍節度、德棣等州觀察等使。昌朝，薛嵩之子，婚於王氏，時為德州刺史。朝廷以承宗難制，乃割二州為節度，以授昌朝。制才下，承宗以兵虜昌朝歸鎮州。丁卯，邠寧節度使、檢校司空、同平章
 事高崇文卒。



 冬十月癸酉朔，以右羽林統軍閻巨源為邠州刺史、邠寧慶節度使，以少府監崔頲為同州刺史、本州防禦、長春宮等使、癸未，詔：「成德軍節度使王承宗頃在苫廬，潛窺戎鎮。而內外以事君之禮，叛而必誅；分土之儀，專則有闢。朕念其先祖嘗有茂勛，貸以私恩，抑於公議。使臣旁午以告諭，孽童俯伏以陳誠，願獻兩州，期無二事。朕亦收其後效，用以曲全，授節制於舊疆，齒勛賢於列位。況德、棣本非成德所管，昌朝又是承宗懿
 親，俾撫近鄰，斯誠厚澤，外雖兩鎮，內是一家。而承宗象恭懷奸，肖貌稔惡，欺裴武於得位之後，囚昌朝於授命之中。加以表疏之章，悖慢斯甚，義士之所興嘆，天地之所不容。恭行天誅，蓋示朝典，承宗在身官爵，並宜削奪。」以神策左軍中尉吐突承璀為鎮州行營招討處置等使，以龍武將軍趙萬敵為神策先鋒將，內官宋惟澄、曹進玉、馬朝江等為行營館驛糧料等使。京兆尹許孟容與諫官面論，征伐大事，不可以內官為將帥，補闕獨孤
 鬱其言激切。詔旨只改處置為宣慰，猶存招討之名。己丑，詔軍進討，其王武俊、士真墳墓，軍士不得樵採，其士平、士則各守本官，仍令士則各襲武俊之封。庚寅，冊鄧王寧為皇太子。癸巳，以冊儲，肆赦系囚，死罪降從流，流以下遞降一等。文武常參官、外州府長官子為父後者，賜勛兩轉。工部侍郎歸登、給事中呂元膺為皇太子諸王侍讀。己亥，吐突承璀軍發京師，上禦通化門勞遣之。



 十一月癸卯朔，浙西蘇、潤、常州旱儉，賑米二萬石。甲子，
 河南尹杜兼卒。己巳，彰義軍節度使、檢校司空、同平章事吳少誠卒。十二月壬申朔，以戶部侍郎張弘靖為陜府長史、陜虢觀察陸運等使，賜金紫。以陜虢觀察使房式為河南尹。中丞李夷簡奏：「諸州府於兩稅外違格科率，請諸道鹽鐵、轉運、度支、巡院察訪報臺司，以憑舉奏。」從之。



 五年春正月壬寅朔，己巳，浙西觀察使韓皋以杖決安吉令孫澥致死，有乖典法，罰一月俸料。



 二月辛未朔。戊
 子，禮院奏東宮殿閣名及宮臣姓名，與太子名同者改之，其上臺官列、王官爵土無例輒改，從之。東臺監察御史元稹攝河南尹房式於臺，擅令停務，貶江陵府士曹參軍。



 三月辛丑朔，宰相杜祐與同列宴於樊川別墅，上遣中使賜酒饌。乙巳，以御史中丞李夷簡為戶部侍郎、判度支，以兵部侍郎王播為御史中丞。癸巳，以太子賓客鄭絪檢校禮部尚書、廣州刺史、嶺南節度使。己未，制以遂王宥為彰義軍節度使，以申州刺史吳少陽為申
 光蔡節度留後。甲子，大風折木。丁卯，宰相于頔請依杜祐例一月三朝，從之。



 夏四月庚午朔。癸酉，戶部尚書李元素卒。甲申，鎮州行營招討使吐突承璀執昭義節度使盧從史，載從史送京師。丁亥，河東範希朝奏破賊於木刀溝。福州復置侯官、長樂二縣，建州置將樂縣。壬申，以昭義都知兵馬使、潞州左司馬烏重胤為懷州刺史、河陽三城懷州節度使，以河陽節度使孟元陽為潞州長史、昭義軍節度、澤潞磁邢洺觀察使。戊戌，貶前昭義
 節度使盧從史為驩州司馬。



 五月庚子朔。乙巳，昭義軍三千人夜潰奔魏州。右神策軍使段祐卒。庚申，吐蕃使論思即熱朝貢，並歸鄭叔矩、路泌之柩。六月庚午朔。戊寅，以太府卿李少和為洪州刺史、江西觀察使。奚、回紇、室韋寇振武。癸巳，應給食實封例，節度使兼宰相，每食實封百戶，歲給八百端匹，若是絹，加給綿六百兩；節度使不兼宰相，每百戶給四百端匹；軍使諸衛大將軍，每百戶給三百五十端匹。



 秋七月己亥朔。庚子，承宗遣判官
 崔遂上表自首，請輸常賦，朝廷除授官吏。丁未，詔昭洗王承宗，復其官爵，待之如初。諸道行營將士，共賜物二十八萬四百三十端匹。時招討非其人，諸軍解體，而籓鄰觀望養寇，空為逗撓，以弊國賦。而李師道、劉濟亟請昭雪，乃歸罪盧從史而宥承宗。不得已而行之也。幽州劉濟加中書令，魏博田季安加司徒，淄青李師道加僕射，並以罷兵加賞也。乙卯，幽州節度使劉濟為其子總鴆死。庚申，以虔州刺史馬總為安南都護、本管經略使。
 八月乙巳朔。乙亥，上顧謂宰臣曰：「神仙之事信乎？李籓對曰：「神仙之說，出於道家；所宗《老子》五千文為本。《老子》指歸，與經無異。後代好怪之流，假托老子神仙之說。故秦始皇遣方士載男女入海求仙，漢武帝嫁女與方士求不死藥，二主受惑，卒無所得。文皇帝服胡僧長生藥，遂致暴疾不救。古詩云：『服食求神仙，多為藥所誤。』誠哉是言也。君人者，但務求理，四海樂推，社稷延永，自然長年也。」上深然之。以浙東觀察使薛蘋為潤州刺史、浙西
 觀察使，以常州刺史李遜為越州刺史、浙東觀察使。以都官郎中韋貫之為中書舍人，起居舍人裴度為司封員外郎、知制誥。癸巳，以鄧州刺史崔詠為邕州刺史、本管經略使。



 九月戊戌朔。辛亥，以吐突承璀復為左軍中尉。諫官以承璀建謀討伐無功，請行朝典。上宥之，降承璀為軍器使。乃以內官程文乾為左軍中尉。壬戌，以瀛州刺史劉總起復受幽州長史，充幽州盧龍軍節度使。癸亥，以兵部尚書高郢為右僕射致仕。丙寅，制以正議
 大夫、守太常卿、上柱國、襄武縣開國侯、賜紫金魚袋權德輿可守禮部尚書、同中書門下平章事。丁卯，翰林學士獨孤鬱守本官起居，以妻父權德輿在中書，避嫌也。



 冬十月戊辰朔，以京兆尹許孟容為兵部侍郎，以中丞王播代容，又以呂元膺代播。升平大長公主薨。庚辰，宰相裴垍進所撰《德宗實錄》五十卷，賜垍錦彩三百匹、銀器等，史官蔣武、韋處厚等頒賜有差。辛巳，定州將楊伯玉誘三軍為亂，拘行軍司馬任迪簡。別將張佐元殺
 伯玉，迪簡謀歸朝，三軍懼，乃殺佐元。壬辰，制以迪簡檢校工部尚書、定州長史，充義武軍節度觀察、北平軍等使。甲午，以前義武軍節度、檢校太尉、兼太子太傅、同平章事張茂昭檢校太尉、兼中書令、河中尹，充河中晉絳慈隰節度使。



 十一月戊戌朔，浙西奏當鎮舊有丹陽軍，今請並為鎮海軍，從之。庚子，右金吾衛大將軍伊慎降為右衛將軍，以行賂三十萬與中尉第五從直，求為河東節度故也。甲辰，會王纁薨。庚戌，以前河中節度使王
 鍔檢校司空、兼太子太傅、太原尹、北都留守、河東節度使。以代州刺史阿跌光進為單于大都護、振武麟勝節度度支營田觀察押蕃落等使。庚申，以中書侍郎、平章事裴垍為兵部尚書。以前保信軍節度使、德州刺史薛昌朝為右武衛將軍。前為王承宗虜之，囚於鎮州，至是歸朝故也。丙寅，吏部郎中柳公綽獻《太醫箴》，上深喜納，遣中使勞之。



 十二月丁卯朔。癸酉，諸道鹽鐵轉運使、刑部尚書李鄘檢校吏部尚書，兼揚府長史，充淮南節
 度使。以河南尹房式為宣州刺史、宣歙池觀察、採石軍等使。以前宣歙觀察使盧坦為刑部侍郎，充諸道鹽鐵轉運使。壬午，以吏部郎中柳公綽為御史中丞。以前御史中丞呂元膺為鄂州刺史、鄂黃岳沔蘄安黃等州觀察使。以鄂岳察使郗士美為河南尹。新授諫議大夫蔣武請改名乂。以吏部侍郎崔邠為太常卿。



 六年春正月丙寅朔。丙申，以彰義軍留後吳少陽檢校工部尚書，充彰義軍節度、申光蔡等州觀察使。敕諫議
 大夫孟簡、給事中劉伯芻、工部侍郎歸登、右補闕蕭俯等於豐泉寺翻譯《大乘本生心地觀音經》。庚申，以淮南節度使、中書侍郎、同平章事、趙國公李吉甫復知政事、集賢殿大學士、監修國史。



 二月丙寅朔。壬申，門下侍郎、同平章事李籓為太子詹事。籓與吉甫不葉，吉甫既用事，故罷籓相位。丙子，河中節度使、檢校太尉、中書令張茂昭卒。以太府卿裴次元為福建觀察使。己丑，訴王造薨。癸巳，以陜虢觀察使絳弘靖檢校禮部尚書、河中尹、
 晉絳慈等州節度使，以右丞衛次公為陜府長史、陜虢觀察使。以中書舍人、翰林學士李張為戶部侍郎。以京畿民貧，貸常平義倉粟二十四萬石，諸道州府依此賑貸。



 三月乙未朔，以河南尹郗士美檢校工部尚書，兼潞府長史、昭義軍節度使。丁未，以檢校右僕射嚴綬為江陵尹荊南節度使。河東舊使錫錢，民頗為弊，宜於蔚州置五爐鑄錢。乙卯，畿內軍鎮牧放，駙馬貴族略獲，並不得帶兵仗，恐雜盜也。



 夏四月乙丑朔。戊辰，兵部尚書裴
 垍為太子賓客，以諫議大夫裴堪為同州防禦從事使。庚午，以戶部侍郎、判度支李夷簡檢校禮部尚書、襄州大都督府長史、山南東道節度使；以刑部侍郎、鹽鐵轉運使盧坦為戶部侍郎、判度支；京兆尹王播為刑部侍郎，充諸道鹽鐵轉運使；以福建觀察使元義方為京兆尹。癸酉，以張茂昭家妓四十七人歸定州。己卯，月近房。以前荊南節度使趙宗儒為刑部尚書。東都留守鄭餘慶為兵部尚書，依前留守。王播奏：江淮河嶺已南、兗鄆等鹽院，
 元和五年都收賣鹽價錢六百九十八萬五千五百貫。校量未改法已前四倍抬估，虛錢一千七百四十六萬三千七百貫。除鹽本外，付度支收管。從之。辛卯，戶部奏置巡官。



 五月甲午朔，取受王承宗錢物人品官王伯恭杖死。庚子，以左金吾衛將軍李惟簡檢校戶部尚書、鳳翔尹、隴右節度使。丙午，前山南東道節度使、檢校左僕射、平章事裴均卒。壬子，以振武節度阿跌光進夙彰誠節，久立茂勛，宜賜姓李氏。弟洺州刺史光顏，已從別敕
 處分。



 六月甲子朔，減教坊樂人衣糧。丁卯，中書門下奏：



 官省則事省，事省則人清；官煩則事煩，事煩則人濁。清濁之由，在官之煩省。國家自天寶已後，中原宿兵，見在軍士可使者八十餘萬。其餘浮為商販，度為僧道，雜入色役，不歸農桑者，又十有五六。則是天下常以三分勞筋苦骨之人，奉七分坐衣待食之輩。今內外官給俸料者不下一萬餘員，其間有職出異名，奉離本局，府寺曠廢，簪組因循者甚眾。況斂財日寡而授祿至我，設官有
 限而入色無數，九流安得不雜，萬物安得不煩。漢初置郡不過六十，文景醲化，百官莫先，則官少不必政紊，郡多不必事理。今天下三百郡，一千四百縣。故有一邑之地，虛設群司，一鄉之甿，徒分縣職，所費至廣，所制全輕。伏請敕吏兵部侍郎、郎中、給事中、中書舍人各一人，錯綜利病，詳定廢置，吏員可並省者並省之，州縣可並合者並合之，每年入仕者可停減者停減之。此則利廣而易求，官少而易理，稍減冗食，足寬疲甿。又國家舊章，依
 品制俸，官一品月俸三十千，其餘職田祿米，大約不過千石，自一品以下，多少可知。艱難已來，禁綱漸弛，於是增置使額，厚請俸錢。故大歷中權臣月俸有至九千貫者，列郡刺史無大小給皆千貫。常袞為相，始立限約，至李泌又量其閑劇，隨事增加，時謂通濟，理難減削。然猶有名存職廢，額去俸存，閑劇之間，厚薄頓異。將為永式，須立常規。



 從之。乃命給事中段平仲、中書舍人韋貫之、兵部侍郎許孟容、戶部侍郎李絳等詳定減省。甲申，以
 御史中丞柳公綽為湖南觀察使。丁亥，太白近右執法。戊子，賜御史中丞竇易直緋魚袋。



 秋七月癸巳朔，尚書右僕射致仕高郢卒。庚申，贈銀青光祿大夫、太子賓客裴垍太子少傅。八月癸亥朔，戶部侍郎李絳奏：「諸州闕官職田祿米，及見任官抽一分職田，請所在收貯，以備水旱賑貸。」從之。乙丑，以天德軍防禦使張煦為夏州刺史、夏綏銀等州節度使。丁卯，荊南先置永安軍，宜停。辛巳，以常州刺史崔芃為洪州刺史、江西觀察使。九月癸
 巳朔，以蜀州刺史崔能為黔中觀察使。戊戌，富平縣人梁悅為父復仇，殺秦杲，投獄請罪。特敕免死，決杖一百，配流循州。職方員外郎韓愈獻議執奏之。減諸司流外總一千七百六十九人。貶黔中觀察使竇群為開州刺史，以為政煩苛，辰、錦二州蠻叛故也。



 冬十月，以前夏州節度使李願檢校兵部尚書、徐州刺史，充武寧軍節度使。戊辰，以戶部尚書韓皋為東都留守，判東都尚書省事。以太子詹事李籓為華州刺史、潼關防禦、鎮國軍使。
 以東都留守鄭餘慶為吏部尚書。己巳，詔：「朕於百執事、群有司，方澄源流，以責實效。轉運重務，專委使臣，每道有院，分督其任；今陜路漕引悉歸中都，而尹守職名尚仍舊貫。又諸道都團練使，足修武備以靖一方；而別置軍額，因加吏祿，亦既虛設，頗為浮費。思去煩以循本，期省事以使人。其河水陸運、陜府陸運、潤州鎮海軍、宣州採石軍、越州義勝軍、洪州南昌軍、福州靖海軍等使額，並宜停。所收使已下俸料一事已來，委本道充代百
 姓闕額兩稅，仍具數奏聞。」戊寅，詔：「王者之牧黎元也，愛之如子，視之如傷。茍或風雨不時，稼穡不稔，則必除煩就簡，惜力重勞，以圖便安，以阜生業。況邦畿之內，百役所業，雖勤恤之令亟行，而供億之制猶廣。重以經夏炎又，自秋霖澤，南畝虧播植之功，西成失豐登之望。內管口食，外牽王徭，豈惟轉輸之虞，慮有餒殍之患。斯蓋理道猶鬱，和氣未通，永言於茲，良所咎嘆。京兆府每年所配折糶粟二十五萬石宜放。於百姓有粟情願折納者，
 時估外特加優饒。今春所貸義倉粟，方屬歲饑，容至豐熟歲送納。元和五年已前諸色逋租並放。百官職田，其數甚廣，今緣水潦，諸處道路不通，宜令所在貯納，度支支用，令百官據數於太倉請受。遭水旱處，通計所損，便與除破，不得檢覆。為理之本，在乎安人。咨爾尹京宰邑之臣，實為親人阜俗之寄，必當詢其疾苦，奉我詔條，恤隱為心，無怠於事，罔或徇利以剝下，吐剛而茹柔，使閭井咸安，惸嫠獲濟。各勉忠孝，宜悉朕懷。」丙戌，以諫議大
 夫孔戣為皇太子諸王侍讀。



 十一月壬辰朔。癸巳，新授華州刺史李籓卒。乙巳，以工部尚書趙昌檢校兵部尚書，兼華州刺史，充潼關防禦、鎮國軍等使。



 十二月癸亥朔。壬申，詔委宗正卿選人門嫁十六宅諸王女，仍封為縣主。甲申，京兆尹元義方、戶部侍郎判度支盧坦以違令立戟，罰一月俸，收奪所請門戟。己丑，制以朝義郎、守尚書戶部侍郎、驍騎尉、賜紫金魚袋李絳為朝議大夫、守中書侍郎、同中書門下平章事。閏十二月辛卯朔，右
 衛上將軍伊慎卒。辛亥，皇太子寧薨，謚曰惠昭，廢朝三日。國典無太子薨禮，國子司業裴苣精禮學，特賜於西內定儀。



\end{pinyinscope}