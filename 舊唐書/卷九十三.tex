\article{卷九十三}

\begin{pinyinscope}

 ○狄仁傑族曾孫兼謨王方慶姚璹弟班



 狄仁傑字懷英，並州太原人也。祖孝緒，貞觀中尚書左丞。父知遜，夔州長史。仁傑兒童時，門人有被害者，縣吏就詰之，眾皆接對，唯仁傑堅坐讀書。吏責之，仁傑曰：「黃
 卷之中，聖賢備在，猶不能接對，何暇偶俗吏，而見責耶！」後以明經舉，授汴州判佐。時工部尚書閻立本為河南道黜陟使，仁傑為吏人誣告，立本見而謝曰：「仲尼云：『觀過知仁矣』足下可謂海曲之明珠，東南之遺寶。」薦授並州都督府法曹。其親在河陽別業，仁傑赴並州，登太行山，南望見白雲孤飛，謂左右曰：「吾親所居，在此云下。」瞻望佇立久之，雲移乃行。仁傑孝友絕人，在並州，有同府法曹鄭崇質，母老且病，當充使絕域。仁傑謂曰：「太夫人
 有危疾，而公遠使，豈可貽親萬里之憂！」乃詣長史藺仁基，請代崇質而行。時仁基與司馬李孝廉不協，因謂曰：「吾等豈獨無愧耶？」由是相待如初。



 仁傑，儀鳳中為大理丞，周歲斷滯獄一萬七千人，無冤訴者。時武衛大將軍權善才坐誤斫昭陵柏樹，仁傑奏罪當免職。高宗令即誅之，仁傑又奏罪不當死。帝作色曰：「善才斫陵上樹，是使我不孝，必須殺之。」左右矚仁傑令出，仁傑曰：「臣聞逆龍鱗，忤人主，自古以為難，臣愚以為不然。居桀、紂時則
 難，堯、舜時則易。臣今幸逢堯、舜，不懼比千之誅。昔漢文時有盜高廟玉環，張釋之廷諍，罪止棄市。魏文將徙其人，辛毗引裾而諫，亦見納用。且明主可以理奪，忠臣不可以威懼。今陛下不納臣言，瞑目之後，羞見釋之、辛毗於地下。陛下作法，懸之象魏，徒流死罪，俱有等差。豈有犯非極刑，即令賜死？法既無常，則萬姓何所措其手足？陛下必欲變法，請從今日為始。古人云：『假使盜長陵一抔土，陛下何以加之？』今陛下以昭陵一株柏殺一將軍，
 千載之後，謂陛下為何主？此臣所以不敢奉制殺善才，陷陛下於不道。」帝意稍解，善才因而免死。居數日，授仁傑侍御史。時司農卿韋機兼領將作、少府二司，高宗以恭陵玄宮狹小，不容送終之具，遣機續成其功。機於埏之左右為便房四所，又造宿羽、高山、上陽等宮，莫不壯麗。仁傑奏其太過，機竟坐免官。左司郎中王本立恃寵用事，朝廷懾懼，仁傑奏之，請付法寺，高宗特原之。仁傑奏曰：「國家雖乏英才，豈少本立之類，陛下何惜罪人而
 虧王法？必欲曲赦本立，請棄臣於無人之境，為忠貞將來之誡。」本立竟得罪，由是朝廷肅然。



 尋加朝散大夫，累遷度支郎中。高宗將幸汾陽宮，以仁傑為知頓使。並州長史李沖玄以道出妒女祠，俗云盛服過者必致風雷之災，乃發數萬人別開御道。仁傑曰：「天子之行，千乘萬騎，風伯清塵，雨師灑道，何妒女之害耶？」遽令罷之。高宗聞之，嘆曰：「真大丈夫也！」



 俄轉寧州刺史，撫和戎夏，人得歡心，郡人勒碑頌德。御史郭翰巡察隴右，所至多所按
 劾。及入寧州境內，耆老歌刺史德美者盈路。翰既授館，召州吏謂之曰：「入其境，其政可知也。願成使君之美，無為久留。」州人方散。翰薦名於朝，徵為冬官侍郎，充江南巡撫使。吳、楚之俗多淫祠，仁傑奏毀一千七百所，唯留夏禹、吳太伯、季札、伍員四祠。



 轉文昌右丞，出為豫州刺史。時越王貞稱兵汝南事敗，緣坐者六七百人，籍沒者五千口，司刑使逼促行刑。仁傑哀其詿誤，緩其獄，密表奏曰：「臣欲顯奏，似為逆人申理；知而不言，恐乖陛下存
 恤之旨。表成復毀，意不能定。此輩咸非本心，伏望哀其詿誤。」特敕原之，配流豐州。豫囚次於寧州，父老迎而勞之曰：「我狄使君活汝輩耶！」相攜哭於碑下，齋三日而後行。豫囚至流所，復相與立碑頌狄君之德。



 初，越王之亂，宰相張光輔率師討平之。將士恃功，多所求取，仁傑不之應。光輔怒曰：「州將輕元帥耶？」仁傑曰：「亂河南者，一越王貞耳。今一貞死而萬貞生。」光輔質其辭，仁傑曰：「明公董戎三十萬，平一亂臣，不戢兵鋒，縱其暴橫，無罪之
 人，肝腦塗地，此非萬貞何耶？且兇威協從，勢難自固，及天兵暫臨，乘城歸順者萬計，繩墜四面成蹊。公奈何縱邀功之人，殺歸降之眾？但恐冤聲騰沸，上徹於天。如得尚方斬馬劍加於君頸，雖死如歸。」光輔不能詰，心甚銜之。還都，奏仁傑不遜，左授復州刺史。入為洛州司馬。



 天授二年九月丁酉，轉地官侍郎、判尚書、同鳳閣鸞臺平章事。則天謂曰：「卿在汝南時，甚有善政，欲知譖卿者乎？」仁傑謝曰：「陛下以臣為過，臣當改之；陛下明臣無過，臣之
 幸也。臣不知譖者，並為善友，臣請不知。」則天深加嘆異。



 未幾，為來俊臣誣構下獄。時一問即承者例得減死，來俊臣逼協仁傑，令一問承反。仁傑嘆曰：「大周革命，萬物唯新，唐朝舊臣，甘從誅戮。反是實！」俊臣乃少寬之。判官王德壽謂仁傑曰：「尚書必得減死。德壽意欲求少階級，憑尚書牽楊執柔，可乎？」仁傑曰：「若何牽之？」德壽曰：「尚書為春官時，執柔任其司員外，引之可也。」仁傑曰：「皇天后土，遣仁傑行此事！」以頭觸柱，流血被面，德壽懼而謝焉。
 既承反，所司但待日行刑，不復嚴備。仁傑求守者得筆硯，拆被頭帛書冤，置綿衣中，謂德壽曰：「時方熱，請付家人去其綿。」德壽不之察。仁傑子光遠得書，持以告變。則天召見，覽之而問俊臣。俊臣曰：「仁檔不免冠帶，寢處甚安，何由伏罪？」則天使人視之，俊臣遽命仁傑巾帶而見使者。乃令德壽代仁傑作謝死表，附使者進之。則天召仁傑，謂曰：「承反何也？」對曰：「向若不承反，已死於鞭笞矣。」「何為作謝死表？」曰「臣無此表。」示之，乃知代署也。故得免死。貶
 彭澤令。武承嗣屢奏請誅之，則天曰：「朕好生惡殺，志在恤刑。渙汗已行，不可更返。」



 萬歲通天年，契丹寇陷冀州，河北震動，徵仁傑為魏州刺史。前刺史獨孤思莊懼賊至，盡驅百姓入城，繕修守具。仁傑既至，悉放歸農畝，謂曰：「賊猶在遠，何必如是。萬一賊來，吾自當之，必不關百姓也。」賊聞之自退，百姓咸歌誦之，相與立碑以紀恩惠。俄轉幽州都督。



 神功元年，入為鸞臺侍郎、同鳳閣鸞臺平章事，加銀青光祿大夫，兼納言。仁傑以百姓西戍疏
 勒等四鎮，極為凋弊，乃上疏曰：



 臣聞天生四夷，皆在先王封疆之外。故東拒滄海，西隔流沙，北橫大漠，南阻五嶺，此天所以限夷狄而隔中外也。自典籍所紀，聲教所及，三代不能至者，國家盡兼之矣。此則今日之四境，已逾於夏、殷者也。詩人矜薄伐於太原，美化行於江、漢，則是前代之遠裔，而國家之域中。至前漢時，匈奴無歲不陷邊，殺掠吏人。後漢則西羌侵軼漢中，東寇三輔，入河東上黨，幾至洛陽。由此言之，則陛下今日之士宇，過於
 漢朝遠矣。若其用武荒外，邀功絕域，竭府庫之實，以爭磽確不毛之地，得其人不足以增賦，獲其土不可以耕織。茍求冠帶遠夷之稱，不務固本安人之術，此秦皇、漢武之所行，非五帝、三皇之事業也。若使越荒外以為限，竭資財以騁欲，非但不愛人力，亦所以失天心也。昔始皇窮兵極武，以求廣地，男子不得耕於野，女子不得蠶於室，長城之下，死者如亂麻，於是天下潰叛。漢武追高、文之宿憤，藉四帝之儲實，於是定朝鮮，討西域，平南越，
 擊匈奴，府庫空虛，盜賊蜂起，百姓嫁妻賣子，流離於道路者萬計。末年覺悟，息兵罷役，封丞相為富民侯，故能為天所祐也。昔人有言：「與覆車同軌者未嘗安。」此言雖小，可以喻大。



 近者國家頻歲出師，所費滋廣，西戍四鎮，東戍安東，調發日加，百姓虛弊。開守西域，事等石田，費用不支，有損無益，轉輸靡絕，杼軸殆空。越磧逾海，分兵防守，行役既久，怨曠亦多。昔詩人云：「王事靡盬不能藝稷黍。」「豈不懷歸，畏此罪罟。念彼蒸人，涕零如雨。」此則前
 代怨思之辭也。上不是恤，則政不行而邪氣作。邪氣作，則蟲螟生而水旱起。若此，雖禱祀百神，不能調陰陽矣。方今關東饑饉，蜀、漢逃亡，江、淮以南，徵求不息。人不復業，則相率為盜，本根一搖，憂患不淺。其所以然者，皆為遠戍方外，以竭中國，爭蠻貊不毛之地，乖子養蒼生之道也。



 昔漢元納賈捐之之謀而罷珠崖郡，宣帝用魏相之策而棄車師之田，豈不欲慕尚虛名，蓋憚勞人力也。近貞觀年中，克平九姓，冊李思摩為可汗，使統諸部者，
 蓋以夷狄叛則伐之，降則撫之，得推亡固存之義，無遠戍勞人之役。此則近日之令典，經邊之故事。竅見阿史那斛瑟羅，陰山貴種，代雄沙漠，若委之四鎮，使統諸蕃，封為可汗，遣御寇患，則國家有繼絕之美，荒外無轉輸之役。如臣所見，請捐四鎮以肥中國，罷安東以實遼西，省軍費於遠方，並甲兵於塞上，則恆、代之鎮重，而邊州之備實矣。況綏撫夷狄，蓋防其越逸，無侵侮之患則可矣。何必窮其窟穴，與螻蟻計校長短哉！



 且王者外寧必
 有內憂，蓋為不勤修政故也。伏惟陛下棄之度外，無以絕域未平為念。但當敕邊兵謹守備，蓄銳以待敵，待其自至，然後擊之，此李牧所以制匈奴也。當今所要者，莫若令邊城警守備，遠斥候，聚軍實，蓄威武。以逸待勞，則戰士力倍；以主御客，則我得其便。堅壁清野，則冠無所得。自然賊深入必有顛躓之慮，淺入必無虜獲之益。如此數年，可使二虜不擊而服矣。



 仁傑又請廢安東，復高氏為君長，停江南之轉輸，慰河北之勞弊，數年之後，可
 以安人富國。事雖不行，識者是之。尋檢校納言，兼右肅政臺御史大夫。



 聖歷初，突厥侵掠趙、定等州，命仁傑為河北道元帥，以便宜從事。突厥盡殺所掠男女萬餘人，從五回道而去。仁傑總兵十萬追之不及。便制仁傑河北道安撫大使。時河朔人庶，多為突厥逼脅，賊退後懼誅，又多逃匿。仁傑上疏曰：



 臣聞朝廷議者，以為契丹作梗，始明人之逆順，或因迫脅，或有願從，或受偽官，或為招慰，或兼外賊，或是土人，跡雖不同，心則無別。誠以山
 東雄猛，由來重氣，一顧之勢，至死不回。近緣軍機，調發傷重，家道悉破，或至逃亡，剔屋賣田，人不為售，內顧生計，四壁皆空。重以官典侵漁，因事而起，取其髓腦，曾無心媿。修築池城，繕造兵甲，州縣役使，十倍軍機。官司不矜，期之必取，枷杖之下，痛切肌膚。事迫情危，不循禮義，愁苦之地，不樂其生。有利則歸，且圖賒死，此乃君子之愧辱，小人之常行。人猶水也，壅之則為泉，疏之則為川，通塞隨流，豈有常性。昔董卓之亂，神器播遷，及卓被誅，
 部曲無赦，事窮變起，毒害生人，京室丘墟，化為禾黍。此由恩不普洽，失在機先。臣一讀此書，未嘗不廢卷嘆息。今以負罪之伍，必不在家，露宿草行，潛竄山澤。赦之則出，不赦則狂，山東群盜，緣茲聚結。臣以邊塵暫起，不足為憂，中土不安，以此為事。臣聞持大國者不可以小道，理事廣者不可以細分。人主恢弘，不拘常法，罪之則眾情恐懼，恕之則反側自安。伏願曲赦河北諸州，一無所問。自然人神道暢，率土歡心，諸軍凱旋，得無侵擾。



 制從
 之。軍還，授內史。



 聖歷三年，則天幸三陽宮，王公百僚咸經侍從，唯仁傑特賜宅一區，當時恩寵無比。是歲六月，左玉鈐衛大將軍李楷固、右武威衛將軍駱務整討契丹餘眾，擒之，獻俘於含樞殿。則天大悅，特賜楷固姓武氏。楷固、務整，並契丹李盡忠之別帥也。初，盡忠之作亂，楷固等屢率兵以陷官軍，後兵敗來降，有司斷以極法。仁傑議以為楷固等並有驍將之才，若恕其死，必能感恩效節。又奏請授其官爵，委以專征。制並從之。及楷固
 等凱旋，則天召仁傑預宴，因舉觴親勸，歸賞於仁傑。授楷固左玉鈐衛大將軍，賜爵燕國公。



 則天又將造大像，用功數百萬，令天下僧尼每日人出一錢，以助成之。仁傑上疏諫曰：



 臣聞為政之本，必先人事。陛下矜群生迷謬，溺喪無歸，欲令像教兼行，睹相生善。非為塔廟必欲崇奢，豈令僧尼皆須檀施？得伐尚舍，而況其餘。今之伽藍，制過宮闕，窮奢極壯，畫繢盡工，寶珠殫於綴飾，環材竭於輪奐。工不使鬼，止在役人，物不天來，終須地出，不
 損百姓，將何以求？生之有時，用之無度，編戶所奉，常若不充，痛切肌膚，不辭箠楚。游僧一說，矯陳禍福，翦發解衣，仍慚其少。亦有離間骨肉，事均路人，身自納妻，謂無彼我。皆托佛法，詿誤生人。里陌動有經坊，闤闠亦立精舍。化誘倍急，切於官徵；法事所須，嚴於制敕。膏腴美業，倍取其多；水碾莊園，數亦非少。逃丁避罪，並集法門，無名之僧，凡有幾萬，都下檢括，已得數千。且一夫不耕，猶受其弊，浮食者眾，又劫人財。臣每思惟，實所悲痛。



 往在
 江表，像法盛興，梁武、簡文，舍施無限。及其三淮沸浪，五嶺騰煙。列剎盈衢，無救危亡之禍；緇衣蔽路，豈有勤王之師！比年已來，風塵屢擾，水旱不節，征役稍繁。家業先空，瘡痍未復，此時興役，力所未堪，伏惟聖朝，功德無量，何必要營大像，而以勞費為名。雖斂僧錢，百未支一。尊容既廣，不可露居，覆以百層，尚憂未遍，自餘廓廡，不得全無。又云不損國財，不傷百姓，以此事主，可謂盡忠？臣今思惟，兼採眾議，咸以為如來設教，以慈悲為主，下濟
 群品，應是本心，豈欲勞人，以存虛飾？當今有事，邊境未寧，宜寬征鎮之徭，省不急之費。設令雇作，皆以利趨，既失田時，自然棄本。今不樹稼，來歲必饑，役在其中，難以取給。況無官助，義無得成，若費官財，又盡人力，一隅有難，將何救之！



 則天乃罷其役。是歲九月，病卒，則天為之舉哀，廢朝三日，贈文昌右相，謚曰文惠。



 仁傑常以舉賢為意，其所引拔桓彥範、敬暉、竇懷貞、姚崇等，至公卿者數十人。初，則天嘗問仁傑曰：「朕要一好漢任使，有乎？」仁
 傑曰：「陛下作何任使？」則天曰：「朕欲待以將相。」對曰：「臣料陛下若求文章資歷，則今之宰臣李嶠、蘇味道亦足為文吏矣。豈非文士齷齪，思得奇才用之，以成天下之務者乎？」則天悅曰：「此朕心也。」仁傑曰：「荊州長史張柬之，其人雖老，真宰相才也。且久不遇，若用之，必盡節於國家矣。」則天乃召拜洛州司馬。他日，又求賢。仁傑曰：「臣前言張柬之，猶未用也。」則天曰：「已遷之矣。」對曰：「臣薦之為相，今為洛州司馬，非用之也。」又遷為
 秋官侍郎，後竟召為相。柬之果能興復中宗，蓋仁傑之推薦也。



 仁傑嘗為魏州刺史，人吏為立生祠。及去職，其子景暉為魏州司功參軍，頗貪暴，為人所惡，乃毀仁傑之祠。長子光嗣，聖歷初為司府丞，則天令宰相各舉尚書郎一人，仁傑乃薦光嗣。拜地官員外郎，蒞事稱職，則天喜而言曰：「祁奚內舉，果得其人。」開元七年，自汴州刺史轉揚州大都督府長史，坐贓貶歙州別駕卒。



 初，中宗在房陵，而吉頊、李昭德皆有匡復讜言，則天無復闢意。唯仁傑每從容奏對，
 無不以子母恩情為言，則天亦漸省悟，竟召還中宗，復為儲貳。初，中宗自房陵還宮，則天匿之帳中，召仁傑以廬陵為言。仁傑慷慨敷奏，言發涕流，遽出中宗謂仁傑曰：「還卿儲君。」仁傑降階泣賀，既已，奏曰：「太子還宮，人無知者，物議安審是非？」則天以為然，乃復置中宗於龍門，具禮迎歸，人情感悅。仁傑前後匡復奏對，凡數萬言，開元中，北海太守李邕撰為《梁公別傳》，備載其辭。中宗返正，追贈司空；睿宗追封梁國公。仁傑族曾孫兼謨。



 兼謨，
 登進士第。祖郊、父邁，仕官皆微。兼謨元和末解褐襄陽推官，試校書郎，言行剛正，使府知名。憲宗召為左拾遺，累上書言事，歷尚書郎。長慶、太和中，歷鄭州刺史，以治行稱，入為給事中。開成初，度支左藏庫妄破漬污縑帛等贓罪，文宗以事在赦前不理。兼謨封還敕書，文宗召而諭之曰：「嘉卿舉職，然朕已赦其長官，典吏亦宜在宥。然事或不可，卿勿以封敕為艱。」遷御史中丞。謝日，文宗顧謂之曰：「御史臺朝廷綱紀，臺綱正則朝廷理，朝廷正
 則天下理。凡執法者，大抵以畏忌顧望為心，職業由茲不舉。卿梁公之後，自有家法，豈復為常常之心哉！」兼謨謝曰：「朝法或未得中，臣固悉心彈奏。」會江西觀察使吳士矩違額加給軍士，破官錢數十萬計。兼謨奏曰：「觀察使守陛下土地，宣陛下詔條，臨戎賞軍，州有定數。而士矩與奪由己，盈縮自專，不唯貽弊一方，必致諸軍援例。請下法司，正行朝典。」士矩坐貶蔡州別駕。兼謨尋轉兵部侍郎。明年，檢校工部尚書、太原尹，充河東節度使。會
 昌中，累歷方鎮，卒。



 王方慶，雍州咸陽人也，周少司空石泉公褒之曾孫也。其先自瑯邪南度，居於丹陽，為江左冠族。褒北徙入關，始家咸陽焉。祖軿，隋衛尉丞。伯父弘讓，有美名，貞觀中為中書舍人。父弘直，為漢王元昌友，畋獵無度，乃上書切諫，其略曰：「夫宗子維城之托者，所以固邦家之業也。大王功無任城戰克之效，行無河間樂善之譽，爵高五等，邑富千室，當思答極施之洪慈，保無疆之永祚。其為
 計者，在乎修德，冠屨《詩》《禮》，畋獵史傳。覽古人成敗之所由，鑒既往存亡之異跡，覆前戒後，居安慮危。奈何列騎齊驅，交橫壟畝，野有游客，巷無居人。貽眾庶之憂，逞一情之樂，從禽不息，實用寒心。」元昌覽書而遽止。漸見疏斥，轉荊王友。龍朔中卒。



 方慶年十六，起家越王府參軍。嘗就記室任希古受《史記》、《漢書》。希古遷為太子舍人，方慶隨之卒業。永淳中，累遷太僕少卿。則天臨朝，拜廣州都督。廣州地際南海，每歲有昆侖乘舶以珍物與中國
 交市。舊都督路元睿冒求其貨，昆侖懷刃殺之。方慶在任數載，秋毫不犯。又管內諸州首領，舊多貪縱，百姓有詣府稱冤者，府官以先受首領參餉，未嘗鞫問。方慶乃集止府僚，絕其交往，首領縱暴者悉繩之，由是境內清肅。當時議者以為有唐以來，治廣州者無出方慶之右。有制褒之曰：「朕以卿歷職著稱，故授此官，既美化遠聞，實副朝寄。令賜卿雜採六十段，並瑞錦等物，以彰善政也。」



 證聖元年，召拜洛州長史，尋加銀青光祿大夫，封石
 泉縣男。萬歲登封元年，轉並州長史，封瑯邪縣男。未行，遷鸞臺侍郎、同鳳閣鸞臺平章事。俄轉鳳閣侍郎，依舊知政事。



 神功元年七月，清邊道大總管建安王攸宜破契丹凱還，欲以是月詣闕獻俘。內史王及善以為將軍入城，例有軍樂，既今上孝明高皇帝忌月，請備而不奏。方慶奏曰：「臣按禮經，但有忌日，而無忌月。晉穆帝納後，用九月九日，是康帝忌月，於時持疑不定。下太常，禮官荀訥議稱：『禮只有忌日，無忌月。若有忌月，即有忌時、忌
 歲，益無理據。』當時從訥所議。軍樂是軍容，與常不等，臣謂振作於事無嫌。」則天從之。則天嘗幸萬安山玉泉寺，以山逕危懸，欲御腰輿而上。方慶諫曰：「昔漢元帝嘗祭廟，出便門，御樓船，光祿勛張猛奏曰：『乘船危，就橋安。』元帝乃從橋，即前代舊事。今山徑危險，石路曲狹，上瞻駭目，下視寒心，比於樓船，安危不等。陛下蒸人父母，奈何踐此畏塗？伏望停輿駐蹕。」則天納其言而止。是歲，改封石泉子。



 時有制，每月一日於明堂行告朔之禮。司禮博
 士闢閭仁住奏議，其略曰：「經史正文，無天子每月告朔之事，唯《禮記玉藻》云：『天子聽朔於南門之外。』其每月告朔者，諸侯之禮也。臣謹按《禮論》及《三禮義宗》、《江都集禮》、《貞觀禮》、《顯慶禮》及《祠令》，無天子每月告朔之事。若以為無明堂故無告朔之禮，有明堂即合告朔，則周、秦有明堂而無天子每月告朔之事。臣等參求，既無其禮，不可習非，以天子之尊而用諸侯之禮。」方慶又奏議，其略曰：「明堂，天子布政之宮也。謹按《穀梁傳》云：『閏者，附月之餘
 日，天子不以告朔。』『非禮也。閏以正時，時以作事，事以厚生，生人之道，於是乎在矣。不告閏朔，棄時政也。』臣據此文，則天子閏月亦告朔矣。寧有他月而廢其禮乎？先儒舊說，天子行事，一年十八度入明堂矣。大享不問卜，一入也；每月告朔，十二入也；四時迎氣，四入也；巡狩之年，一入也。今禮官議唯歲首一入耳，與先儒既異，在臣不敢同。宋朝何承天纂集其文，以為《禮論》，雖加編次，事則闕如。梁代崔靈恩撰《三禮義宗》，但捃摭前儒，因循故事
 而已。隋煬帝命學士撰《江都集禮》，只抄撮舊禮，更無異文。《貞觀》、《顯慶禮》及《祠令》不言告朔者，蓋為歷代不傳，所以其文乃闕。各有緣由，不足依據。今禮官引為明證，在臣誠實有疑。」則天又令春官廣集眾儒，取方慶、仁住所奏議，以定得失。時成均博士吳揚善、太學博士郭山惲等奏：「按《周禮》及《三傳》，皆有天子告朔之禮，秦滅《詩》、《書》，由是告朔禮廢。望依方慶議。」有制從之。



 則天以方慶家多書籍，嘗訪求右軍遺跡。方慶奏曰：「臣十代從伯祖羲之
 書，先有四十餘紙，貞觀十二年，太宗購求，先臣並已進之。唯有一卷見今在。又進臣十一代祖導、十代祖洽、九代祖珣、八代祖曇首、七代祖僧綽、六代祖仲寶、五代祖騫、高祖規、曾祖褒，並九代三從伯祖晉中書令獻之已下二十八人書，共十卷。」則天御武成殿示群臣，仍令中書舍人崔融為《寶章集》，以敘其事，復賜方慶，當時甚以為榮。



 方慶又舉：「令杖『期喪、大功未葬，不預朝賀；未終喪，不預宴會。』比來朝官不遵禮法，身有哀容，陪預朝會，手
 舞足蹈，公違憲章，名教既虧，實玷皇化。伏望申明令式，更禁斷。」從之。方慶漸以老疾，乞從閑逸，乃授麟臺監修國史。及中宗立為東宮，方慶兼檢校太子左庶子。



 聖歷二年一日，則天欲季冬講武，有司稽緩，延入孟春。方慶上疏曰：「謹按《禮記月令》：『孟冬之月，天子命將帥講武，習射御角力。』此乃三時務農，一時講武，以習射御，角校才力，蓋王者常事，安不忘危之道也。『孟春之月，不可以稱兵。』兵者，甲胄干戈之總名。兵金性，克木，春盛德在木，而
 舉金以害盛德，逆生氣。『孟春行冬令，則水潦為敗，雪霜大摯，首種不入。』蔡邕《月令章句》云：『太陰新休，少陽尚微，而行冬令以導水氣，故水潦至而敗生物也。雪霜大摯，折陽者也。太陰乾時，雨雪而霜，故大傷首種。首種，謂宿麥也，麥以秋種，故謂之首種。入，收也，春為沍寒所傷，故至夏麥不成長也。』今孟春講武，是行冬令，以陰政犯陽氣，害發生之德。臣恐水潦敗物，霜雪損稼，夏麥不登，無所收入也。伏望天恩不違時令，至孟冬教習，以順天道。」
 手制答曰：「比為久屬太平，多歷年載，人皆廢戰，並悉學文。今者用整兵威，故令教習。卿以春行冬令，則水潦為敗，舉金傷木，則便害發生。循覽所陳，深合典禮，若違此請，乃月令虛行。佇啟直言，用依來表。」是歲，正授太子左庶子，封石泉公，餘並如故，俸料同職事三品，兼侍皇太子讀書。方慶又上言：「謹按史籍所載，人臣與人主言及上表，未有稱皇太子名者。當為太子皇儲，其名尊重，不敢指斥，所以不言。晉尚書僕射山濤啟事，稱皇太子而
 不言名。濤中朝名士，必詳典故，其不稱名，應有憑準。朝官尚猶如此，宮臣歸則不疑。今東宮殿及門名，皆有觸犯，臨事論啟，回避甚難。孝敬皇帝為太子時，改弘教門為崇教門；沛王為皇太子，改崇賢館為崇文館。皆避名諱，以遵典禮。此即成例，足為軌模。伏望天恩因循舊式，付司改換。」制從之。



 長安二年五月卒，贈袞州都督，謚曰貞。中宗即位，以宮僚之舊，追贈吏部尚書。方慶博學好著述，所撰雜書凡二百餘卷。尤精《三禮》，好事者多詢訪
 之。每所酬答，咸有典據，故時人編次，名曰《禮雜答問》。聚書甚多，不減秘閣，至於圖畫，亦多異本。諸子莫能守其業，卒後尋亦散亡。長子光輔，開元中官至潞州刺史。少子晙，工書知名，尤善琴棋，而性多嚴整，官至殿中侍御史。



 姚璹，字令璋，散騎常侍思廉之孫也。少孤，撫弟妹以友愛稱。博涉經史，有才辯。永徽中明經擢第。累補太子宮門郎。與司議郎孟利貞等奉令撰《瑤山玉彩》書，書成，遷
 秘書郎。調露中，累遷至中書舍人，封吳興縣男。則天臨朝，遷夏官侍郎。坐從父弟敬節同徐敬業之亂，貶桂州都督府長史。時則天雅好符瑞，璹至嶺南，訪諸山川草樹，其名號有「武」字者，皆以為上膺國姓，列奏其事。則天大悅，召拜天官侍郎。善於選補，時人稱之。



 長壽二年，遷文昌左丞、同鳳閣鸞臺平章事。自永徽以後，左、右史雖得對仗承旨，仗下後謀議，皆不預聞。璹以為帝王謨訓，不可暫無紀述，若不宣自宰相，史官無從得書。乃表請
 仗下所言軍國政要，宰相一人專知撰錄，號為時政記，每月封送史館。宰相之撰時政記，自璹始也。是歲九月，坐事轉司賓少卿，罷知政事。延載初，擢拜納言。有司以璹從父弟犯法，奏言不合更為侍臣。璹上言：「昔王敦稱兵犯順，王導仍典樞機；嵇康戮於晉朝，嵇紹忠於晉室。竊惟前古，尚不為疑；今奉聖恩，豈由臣下。必以體例有乖，伏請甘從屏退。」則天曰：「此乃我意，卿復何言！但當盡忠，無聽浮說。」



 時武三思率蕃夷酋長，請造天樞於端門
 外，刻字紀功，以頌周德，璹為督作使。證聖初，璹加秋官尚書、同平章事。是歲，明堂災，則天欲責躬避正殿，璹奏曰：「此實人火，非曰天災。至如成周宣榭，卜代愈隆；漢武建章，盛德彌永。臣又見《彌勒下生經》云，當彌勒成佛之時，七寶臺須臾散壞。睹此無常之相，便成正覺之因。故知聖人之道，隨緣示化，方便之利，博濟良多。可使由之，義存於此。況今明堂，乃是布政之所，非宗廟之地，陛下若避正殿，於禮未為得也。」左拾遺劉承慶廷奏云：「明堂
 宗祀之所，今既被焚，陛下宜輟朝思過。」璹又持前議以爭之，則天乃依璹奏。先令璹監造天樞，至是以功當賜爵一等。璹表請回贈父一官，乃追贈其父豫州司戶參軍處平為博州刺史。天後將封嵩岳，命璹總知撰儀注，並充封禪副使。及重造明堂，又令璹充使督作，以功加銀青光祿大夫。



 時有大石國使請獻獅子，璹上疏諫曰：「獅子猛獸，唯止食肉，遠從碎葉，以至神都，肉既難得，檢為勞費。陛下以百姓為心，慮一物有失，鷹犬不蓄，漁獵總
 停。運不殺以闡大慈，垂好生以敷至德，凡在翾飛蠢動，莫不感荷仁恩。豈容自菲薄於身，而厚資給於獸，求之至理，必不然乎」。疏奏，遽停來使。又九鼎初成，制令黃金千兩塗之。璹進諫曰：「夫鼎者神器，貴在質樸自然，無假別為浮飾。臣觀其狀，先有五彩輝煥，錯雜其間，豈待金色，方為炫耀？」則天又從之。



 尋屬契丹犯塞，命梁王武三思為榆關道安撫大使、璹為副使以備之。及還，坐事，神功初左授益州大都督府長史。蜀中官吏多貪暴，璹屢
 有發手適，奸無所容。則天嘉之，降璽書勞之曰：「夫嚴霜之下，識貞松之擅奇，疾風之前，知勁草之為貴。物既有此，人亦宜哉。卿早荷朝恩，委任斯重。居中作相，弘益已多，防邊訓兵，心力俱盡。歲寒無改，終始不渝。乃眷蜀中，氓俗殷雜，久缺良守，弊於侵漁，政以賄成，人無措足。是用命卿出鎮，寄茲存養。果能攬轡澄清，下車整肅。吏不敢犯，奸無所容，前後糾手適，蓋非一緒。貪殘之伍，屏跡於列城；剽奪之儔，遁形於外境。詎勞期月，康此黎元，言念德
 聲，良深嘉尚。宜布瑯邪之化，當以豫州為法。」則天又嘗謂侍臣曰：「凡為長官，能清自身者甚易，清得僚吏者甚難。至於姚璹，可謂兼之矣。」



 時新都丞硃待闢坐贓至死，逮捕系獄。待闢素善沙門理中，陰結諸不逞，因待闢以殺璹為名，擬據巴蜀為亂。人密表告之者，制令璹按其獄。璹深持之，事涉疑似引而誅死者，僅以千數。則天又令洛州長史宋元爽、御史中丞霍獻可等重加詳覆，亦無所發明。逮系獄數百人，不勝酷毒，遞相附會，以就反
 狀。因此籍沒者復五十餘家，其餘稱知反配流者亦十八九，道路冤之。監察御史袁恕己劾奏其事。則天初令璹與恕己對定，又尋令罷推。俄拜地官尚書。歲餘，轉冬官尚書，仍西京留守。長安中，累表乞骸骨，制聽致仕，進爵為伯。遇官名復舊，為工部尚書。神龍元年卒，遺令薄葬，贈越州都督，謚曰成。



 弟班，少好學，以勤苦自立。舉明經，累除定、汴、滄、虢、豳等五州刺史，加銀青光祿大夫，轉秦州刺史。以善政有聞，璽書褒美，賜絹百匹。神龍元年，
 累封宣城郡公，三遷太子詹事，仍兼左庶子。時節愍太子舉事不法，班前後上書進諫。今載四事：



 其一曰：臣聞賈誼曰：「選天下之端士，孝悌博聞有道術者，使與太子居處出入。故太子見正事，聞正言，行正道，左右前後皆正人也。夫習與正人居之，不能無正；習與不正人居之，不能無不正。太子既冠成人，免於保傅之嚴，則有記過之史。徹膳之宰，進善之旌，誹謗之木，敢諫之鼓，瞽史誦箴，大夫進謀，故習與智長，化與心成。夫教得而左右正，
 則太子正矣；太子正而天下定矣。」臣又聞之，木從繩則正，後從諫則聖。善言古者，所以驗於今。伏惟殿下睿德洪深，天姿聰敏，近代成敗，前古安危，莫不懸鑒在心，動合典禮。臣以庸朽，濫居輔弼，虛備耳目，叨預股肱，輒薦塵露，庶裨山海。伏以內置作坊，工巧得入宮闈之內、禁衛之所，或言語內出，或事狀外通，小人無知，不識輕重，因為詐偽，有玷徽猷。臣望並付所司，以停宮內造作。如或要須役造，猶望宮外安置，庶得工匠不於宮禁出入。



 其二曰：臣聞漢文帝身衣弋綈，足履革舄；齊高帝欄檻用銅者，皆易以鐵。經侯帶玉具劍環珮以過魏，太子不視，經侯曰：「魏國亦有寶乎？」太子曰：「主信臣忠，魏之寶也。」經侯委劍珮而去。太子使追還之，謂曰：「珠玉珍玩，寒不可衣，饑不可食，無遺我賊。」經侯杜門不出。臣觀聖賢經籍，務以簡素為貴；皇王政化，皆以菲薄為德。伏惟殿下留心恭儉，靡尚浮奢。臣愚猶望損之又損之，居簡以行簡，減省造作，節量用度。



 其三曰：臣聞銀牖銅樓，宮闈嚴
 秘，門閤來往，皆有簿歷。殿下時有所須，唯門司宣令，或恐奸偽之輩，因此妄為增減，脫有文狀舛錯，事理便即差違。且近日呂升之便乃代署宣敕，伏賴殿下睿敏，當即覺其奸偽，自餘臣下庸淺，豈能深辨真虛？望墨令及覆事行下，並用內印印畫署之後，冀得免有詐假，乃是長久規模。臣又聞之，忠臣事君，有犯而無隱；明主馭下，納諫以進德。故《書》云：「有言逆於志，必求諸道；有言順於心，必求諸非道。」伏惟殿下仁明昭著，聖敬日躋，探幽洞
 微，窮神索隱。事之善惡，毫厘靡差；理有危疑，錙銖無爽。臣以庸謬，叨侍春闈，職居獻替，豈敢緘默！



 其四曰：臣聞聖人不專其德，賢智必有所師。故曰：與善人言，如入芝蘭之室，久自芬芳；與不善人言，如火銷膏，不覺而盡。今司經見無學士，供奉未有侍讀，伏望時因視膳，奏請置人。所冀講席談筵，務盡忠規之道；披文手適句，方資審諭之勤。臣又聞臣之事主，必盡乃誠；君之進賢，務求忠讜。伏惟殿下養德儲闈，以端靜為務；恭膺守器，以學業為
 先。經所以立行修身，史所以諳識成敗。雅誥既習，忠孝乃成，傳記方通，安危斯辨。知父子君臣之道，識古今鑒戒之規，經史為先，斯乃急務。至於工巧造作，僚吏直司，實為末事，無足勞慮。臣以庸淺，獻替是司，臣而不言，負譴聖日，言而獲罪，是所甘心。伏願留意經書，簡略細事，一蒙採納，萬殞無辭。乞降儲明，俯矜狂瞽。



 疏奏，太子雖稱善，竟不悛革。太子敗，詔遣索其宮中，得班諫書，中宗嘉其切直。時宮臣皆貶黜，唯班擢拜右散騎常侍。歲餘，
 遷秘書監。



 睿宗即位，累授戶部尚書，轉太子賓客。先天二年，加金紫光祿大夫，復拜戶部尚書。班與兄弟璹，數年間俱為定州刺史、戶部尚書，時人榮之。開元二年卒，年七十四。班嘗以其曾祖察所撰《漢書訓纂》，多為後之注《漢書》者隱沒名氏，將為己說；班乃撰《漢書紹訓》四十卷，以發明舊義，行於代。



 史臣曰：天子有諍臣七人，雖無道不失其天下。致廬陵復位，唐祚中興，諍由狄公，一人以蔽。或曰：許之太甚。答
 曰：當革命之時，朋邪甚眾，非推誠竭力，致身忘家者，孰能與於此乎！仁傑流死不避，骨鯁有彰，雖逢好殺無辜，能使終畏大義。竟存天下，豈不然乎！王方慶乾城南海，羽冀東宮，臺閣樞機，無不功濟，所謂君子不器者也。茍非文學，斯焉取斯。璹成都布政，始卒不侔；相國上章，或否或中。且焚明堂而避正殿，固諍何多；黜唐頌而立天樞，一言非措。矧乃妄求符瑞，已失忠貞；精擇楚茅，難裨過咎。不常其德，罔畏承羞。班規諫有才，牧守多善，儲幄
 之任，可謂得人。



 贊曰：犯顏忤旨，返政扶危。是人雜事，狄能有之。終替武氏，克復唐基。功之莫大，人無以師。方慶之才，周旋特立。璹也無常，班能操執。



\end{pinyinscope}