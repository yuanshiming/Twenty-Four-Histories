\article{卷十一 本紀第十一 代宗}

\begin{pinyinscope}

 代宗睿文孝武皇帝諱豫，肅宗長子，母曰章敬皇太后吳氏。以開元十四年十二月十三日生於東都上陽宮。初名俶，年十五封廣平王。玄宗諸孫百餘，上為嫡皇孫。宇量弘深，寬而能斷。喜懼不形於色。仁孝溫恭，動必由禮。幼而好學，尤專《禮》、《易》，玄宗鐘愛之。



 祿山之亂，京城陷賊，從肅宗搜兵靈武，以上為天下兵馬元帥。時朝廷草創，兵募寡弱，上推心示信，招懷流散，比至彭原，兵眾數萬。及肅宗回幸鳳翔，時房琯、郭子儀繼戰不利，賊鋒方銳，屢來寇襲。上選求勇干，頻挫其鋒，聖慮遑寧，士心大振。及師進討，百官辭送，步出闕門，方始乘馬。回紇葉護王子率兵入助，勇冠諸蕃，上接以優恩，結為兄弟，故香
 積之戰，賊徒大敗，遂委西京而遁。雖子儀、嗣業之奮命，由上恩信結於士心，故人思自效。既收京城，令行禁止，民庶按堵，秋毫不犯，耆老歡迎，對之歔欷。聞賊殘眾猶保陜郊，即日長驅，東趨虢洛。新店之役，一戰大捷，慶緒之黨，十殲七八。數旬之間，河南底定，兩都恢復，二聖回鑾，統率之功，推而不受。肅宗還京，大赦，改封楚王。



 乾元元年三月，改封成王。四月庚寅，立為皇太子，改名豫。上元末年，兩宮不豫，太子往來侍疾，躬嘗藥膳，衣不角帶
 者久之，及承監國命，流涕從之。



 寶應元年四月，肅宗大漸，所幸張皇后無子，後懼上功高難制，陰引越王系於宮中，將圖廢立。乙丑，皇后矯詔召太子。中官李輔國、程元振素知之，乃勒兵於凌霄門，俟太子至，即衛從太子入飛龍廄以俟其變。是夕，勒兵於三殿，收捕越王系及內官硃光輝、馬英俊等禁錮之，幽皇后於別殿。丁犯，肅宗崩，元振等始迎上於九仙門，見群臣，行監國之禮。己巳，即皇帝位於柩前。甲戌，詔：「國之大事，戎馬為先，朝
 有舊章，親賢是屬。故求諸必當，用制於中權；存乎至公，豈慚於內舉。特進、奉節郡王適可天下兵馬元帥。」乙亥，以兵部尚書、判元帥行軍、閑廄等使李輔國進號尚父，飛龍閑廄副使程元振為右監門將軍。流宦官硃光輝、啖庭瑤、陳仙甫等於黔中。



 五月己卯朔，以李輔國為司空兼中書令，餘如故。辛卯，制曰：「三年之喪，天下達禮，茍或變革，何以教人？朕遘此閔兇，攀號罔極，公卿固請，俾聽朝務，斬焉縗絰，痛貫心靈，豈可便議公除，遽移諒陰。
 昨見所司儀注，今月十三日大祥，十五日從吉。仰憑遺制，又欲抑予，竅惟哀思，深謂未可。其百僚並以此釋服，朕將繼武丁之道，《素冠》之詩，恭默再周，不忍權奪。凡庶在位，宜悉哀懷。」宰臣苗晉卿等三上表請依遺制，方聽政。丙戌，嗣魯王宇改封鄒王，奉節郡王適進封魯王，李光弼進封臨淮王。貶禮部尚書蕭華為陜州司馬。改行乾元錢。重棱小錢一當二，重棱大錢一當三。丙申，以戶部侍郎元載同中書門下平章事，充度支轉運使。改乾
 元大小錢一當一。丁酉，御丹鳳樓，大赦。子儀、光弼、李光進諸道節度使並加實封。四月十七日立功人並號「寶應功臣」。內外文武官三品已上進爵，四品已下加階。諸州防禦使並停。內外官三考一轉。益昌郡王邈進封鄭王，延慶郡王迥進封韓王。故庶人皇后王氏、故誣人太子瑛、鄂王瑤、光王琚並宜復封號。棣王琰、永王璘並與昭雪。建昌王追封齊王，崇恩王追封衛王，靈昌王追封鄆王。壬寅，以來瑱復為襄州刺史、山南東道節度使。
 六月己酉朔，百僚臨於西宮，上不視朝。自是每朔望皆如之，迄於山陵。凡人臣有事辭見，先臨西宮，然後詣朝。改豫州為蔡州，避上名也。待中苗晉卿以老疾，請三日一入中書，從之。己未，罷尚父李輔國判元帥行軍及兵部尚書、閑廄等使。輔國請遜位。辛酉，以輔國為博陸王，罷中書令，許朝朔望。壬申，以通州刺史劉晏為戶部侍郎、兼御史大夫、京兆尹，充度支轉運鹽鐵諸道鑄錢等使。秋七月己卯朔。辛巳，觀軍容使魚朝恩封馮翊郡開
 國公，宦官程元振為鎮軍大將軍、保定郡開國公。乙酉，襄州剌史裴長流費州，賜死於藍田驛。庚寅，詔不許匭使閱投匭人文狀，賜道州司馬敬羽自盡。來瑱自襄州來朝。郭子儀自河中來朝。八月己酉朔。自七月不雨，至此月癸丑方雨。庚午夜，西北有赤光亙天，貫紫微，漸移東北，彌漫半天。貶太子少傅李遵為袁州刺史。臺州賊袁晁陷臺州，連陷浙東州縣。九月丁丑朔，魯王適改封雍王。以山南東道節度使來瑱為兵部尚書，同中書
 門下平章事，節度如故。程元振進封邠國公。丙申，右僕射、山陵使裴冕貶施州刺史。戊戌，回紇登里可汗率眾來助國討逆，令御史大夫尚衡宣慰之。甲午，太州至陜州二百餘里黃河清，澄澈見底。甲午，秘書監韓穎、中書舍人劉烜配流嶺表，尋賜死，坐狎暱李輔國也。



 冬十月辛酉，詔天下兵馬元帥雍王統河東、朔方及諸道行營、回紇等兵十餘萬討史朝義，會軍於陜州。加朔方行營節度使、大寧郡王僕固懷恩同中書門下平章事。丁卯
 夜，盜殺李輔國於其第，竊首而去。戊辰，元帥雍王率諸軍進發，留郭英乂、魚朝恩鎮陜州。壬申，王師次洛陽北郊。甲戌，戰於橫水，賊大敗，俘斬六萬計。史朝義奔冀州。乙亥，雍王奏收東京、河陽、汴、鄭、滑、相、魏等州。乙酉，陜西節度使郭英乂權知東京留守。丁酉，偽恆州節度使張忠志以趙、定、深、恆、易五州歸順，以忠志檢校禮部尚書、恆州刺史，充成德軍節度使，賜姓名曰李寶臣。於是河北州郡悉平。賊範陽尹李懷仙斬史朝義首來獻，請降。
 十二月庚戌，太子太師，邠國公韋見素薨。辛未，僕固懷恩為尚書左僕射、兼中書令，靈州大都督府長史、河北副元帥。邛州新置鎮南軍。是歲，江東大疫，死者過半。吐蕃陷我臨、洮、成、渭等州。



 二年春正月丁亥朔。甲午，戶部尚書、兼御史大夫、都統淮南節度觀察等使、越國公李峘卒。國子祭酒、兼御史大夫、京兆尹劉晏為吏部尚書、同中書門下平章事，度支諸使如故。壬寅，制開府儀同三司、行兵部尚書、同中
 書門下平章事、充山南東道節度觀察處置等使、上柱國、潁國公來瑱削在身官爵，長流播州，尋賜死於路。閏月戊申，以史朝義下降將李寶臣為檢校禮部尚書、兼御史大夫、恆州刺史、清河郡王，充成德軍節度使；薛嵩為檢校刑部尚書、相州刺史、相衛等州節度使；李懷仙檢校兵部尚書、兼侍中、武威郡王、幽州節度使；田承嗣檢校戶部尚書、魏州刺史、雁門郡王、魏博等州都防禦使。



 二月甲午，回紇登里可汗辭歸蕃。三月甲辰朔，襄州右
 兵馬使梁崇義殺大將李昭，據城自固，仍授崇義襄州刺史、山南東道節度使。丁未，袁傪破袁晁之眾於浙東。玄宗、肅宗歸祔山陵。自三月一日廢朝，至於晦日，百僚素服詣延英門通名起居。



 四月戊寅朔，太州依舊為華州，太陰縣為華陰縣。庚辰，河南副元帥李光弼奏生擒袁晁，浙東州縣盡平。辛巳，屬臣請上尊號。五月癸卯朔。丙寅，尚書省試制舉人，命左右丞、侍郎對試，賜食如舊儀。太常卿杜鴻漸奏：「婚葬合給鹵簿，望於國立大功及
 二等已上親則給，餘不在給限。」從之。六月癸酉朔。癸未，以陳鄭澤潞節度使李抱玉檢校司空，封武威郡王；河中節度使王昂檢校刑部尚書，封云阜國公；同華節度使李讓檢校工部尚書。同日入省，宰相送上。甲申，以前淮西節度使王仲升為右羽林大將軍，兼御史大夫。六軍將軍兼大夫，自仲升始也。甲午，觀軍容使魚朝恩自陜州入朝。上御達禮門，命公卿百僚觀兵馬。同華節度使李懷讓自殺，為程元振所構。



 秋七月壬寅朔。戊申，群
 臣上尊號曰寶應元聖文武皇帝，御含元殿受冊。壬子，御宣政殿宣制，改元曰廣德，大赦天下，常赦不原者咸赦除之。安祿山、史思明親族應在諸道，一切原免不問。民戶三丁免一丁庸，租稅依舊每畝二升。男子二十成丁，五十入老。元帥雍王兼尚書令，河北副元帥僕固懷恩加太保，回紇登里可汗進徽號。功臣皆賜鐵券，藏名太廟，畫像凌煙閣。刺史、縣令自今後改轉，刺史以三年為限，縣令四年為限，員外及攝試，不得厘務。丁巳，僕固
 瑒兼御史大夫，充朔方行營節度。是月，吐蕃大寇河、隴，陷我秦成、渭三州，入大震關，陷蘭、廓、河、鄯、洮、岷等州，盜有隴右之地。八月，以荊南節度使李峴為宗正卿。九月壬戌朔，僕固懷恩拒命於汾州，遣宰臣裴遵慶往宣撫之。已丑，吐蕃寇涇州，刺史高暉以城降，因為吐蕃鄉導。



 冬十月庚午朔。辛未，高暉引吐蕃犯京畿，寇奉天、武功、盩厔等縣。蕃軍自司竹園渡渭，循南山而東。丙子，駕幸陜州，上出苑門，射生將王獻忠率四百騎叛，脅豐王已
 下十王歸京。從官多由南山諸穀赴行在。郭子儀收合散卒，屯於商州。丁丑，次華州，官吏藏竄，無復儲擬。會魚朝恩領神策軍自陜來迎駕，乃幸朝恩軍。戊寅，吐蕃入京師，立廣武王承宏為帝，仍逼前翰林學士於可封為制封拜。辛巳，車駕至陜州。子儀在商州會六軍使張知節，烏崇福、長孫全緒等率兵繼至，軍威遂振。舊將王甫誘聚京城惡少，齊擊街鼓於硃雀街，蕃軍震懾，狼狽奔潰。庚寅，子儀收京城。壬辰，以宰臣元載判天下元帥行
 軍司馬，京兆尹、兼吏部侍郎嚴武為黃門侍郎，朗州刺史第五琦為京兆尹、兼御史大夫。癸巳，以郭子儀為京留守。高暉聞吐蕃潰，以三百騎東奔至潼關，為關守李伯越所殺。十一月辛丑朔，太常博士柳伉上疏，以蕃寇犯京師，罪由程元振，請斬之以謝天下。上甚嘉納，以元振有保護之功，削在身官爵，放歸田里。



 十二月甲辰，宦官市舶使呂太一逐廣南節度使張休，縱下大掠廣州。丁亥，車駕發陜郡還京。辛卯，鄂州大風，火發江中，焚船
 三千艘，焚居人盧舍二千家。甲午，上至自陜州。乙未，以侍中苗晉卿為太保，黃門侍郎、同平章事裴遵慶為太子少傅，並罷知政事；宗正卿、梁國公李峴為黃門侍郎、同中書門下平章事。丙申，放廣武王承宏於華州，一切不問。丁酉，朔方行營節度使僕固瑒為帳下梟首來獻。懷恩聞瑒死，燒營遁入吐蕃。朝臣稱賀，上不悅，曰：「朕之涼德，信不及人，致勛臣顛覆，用增愧恧，何至賀焉！」程元振自三原縣衣婦人服入京城，京兆府擒之以聞，乃下
 御史臺鞫問。吐蕃陷松州、維州、雲山城、籠城。



 二年春正月己亥朔。壬寅，御史臺以程元振獄狀聞，配流溱州。既行，追念舊勛，特矜遐裔，令於江陵府安置。甲辰，復置京畿觀察使，以御史中丞領之。癸卯，尚書右丞顏真卿為刑部尚書、兼御史大夫，充朔方宣慰使。癸亥，吏部尚書、同平章事、度支轉運使劉晏為太子賓客，黃門侍郎、同平章事李峴為太子詹事，並罷知政事。以前右散騎常侍王縉為黃門侍郎，太常卿杜鴻漸為兵部
 侍郎，並同中書門下平章事。罷度支使，以戶部侍郎第五琦專判度支及諸道鹽鐵、轉運鑄錢等使。甲子，元帥，尚書令雍王三上章讓皇太子。第五琦奏諸道置常平倉使司，量置本錢和糴，許之。丁卯，司徒、兼中書令郭子儀充河東副元帥、河中等處觀察，兼雲州大都督、單于鎮北大都護。



 二月己巳朔，冊天下兵馬元帥，尚書令，雍王適為皇太子。癸酉，上親薦獻太清宮、太廟。乙亥，祀昊天上帝於圓丘，即日還宮。戊寅，以灃州刺史裴冕為左
 僕射兼御史大夫，充東都、河南、江南、淮南轉運使。乙未，第五琦開決汴河。五月丁酉朔。戊午，敕中書、門下兩省加置散騎常侍四員，官為正三品。庚申，罷歲貢孝悌力田、童子等科。甲子，禁鈿作珠翠等，委所司切加捉搦。癸未，制：「太保、兼中書令、靈州大都督府長史、單于鎮北副大都護、充朔方節度、關內度支營田鹽池押諸蕃部落副大使、知節度事、六城水運使、河北副元帥、上柱國、大寧郡王僕固懷恩，先任靈州大都督府長史、單于鎮北
 副元帥、朔方節度使宜並停，其太保、兼尚書令、大寧郡王如故。七月己酉，河南副元帥、太尉、兼侍中、臨淮王李光弼薨於徐州，廢朝三日。判度支第五琦兼京兆尹、御史大夫。八月丁卯，宰臣王縉為侍中，持節都統河南、淮西、淮南、山南東道節度行營事，進封太原郡公。固讓侍中，從之。宰相杜鴻漸判門下省事。癸巳，王縉兼領東京留守。



 九月乙未朔。丙申，詔征河中兵討吐蕃，將發，是夜軍眾喧噪，劫節度使崔寓家財及民家財產殆盡，皆
 重裝而行，吏不能禁。自七月大雨未止，京城米斗值一千文。蝗食田。丙午，河東節度使辛云京檢校尚書右僕射、同中書門下平章事、太原尹、北京留守。己酉，江南西道觀察，洪州刺史張鎬卒。辛亥，河東副元帥、中書令、汾陽郡王郭子儀加太尉，充北道邠寧、涇原、河西已東通和吐蕃及朔方招撫使；陳鄭、澤潞節度使李抱玉進位司徒，充南道通和吐蕃使、鳳翔秦隴臨洮已東觀察使。子儀三表懇讓太尉，許之。己未，劍南節度嚴武攻拔吐蕃
 當狗城，破蕃軍七萬。尚書左丞楊綰知東京選，禮部侍郎賈至知東都舉。兩都分舉選，自此始也。辛酉，以太子詹事李峴為吏部尚書、兼御史大夫，知江南東西及福建道選，並觀農宣慰使。仍命洪州刺史李勉副知選事。是秋，蝗食田殆盡，關輔尤甚。米斗千錢。



 冬十月丙寅，僕固懷恩引吐蕃二萬寇邠州，節度使白孝德閉城拒守。丁卯，寇奉天，京師戒嚴。先鋒郭晞斬賊營於邠州西，俘斬數百計。子儀屯涇陽，蕃軍挑戰，子儀不出。甲申，河
 南尹蘇震卒。劍南嚴武奏收吐蕃鹽川城。十一月乙未，懷恩與蕃軍自潰，京師解嚴。丁未，子儀自涇陽入覲，詔宰臣百僚迎之於開遠門，上御安福寺待之。十二月乙丑，加子儀關內、河中副元帥兼尚書令，吏部侍郎暢璀為左散騎常侍、河中尹。子儀三表讓尚書令，詞情懇切，優詔從之。丁卯夜，星流如雨。戊辰，子儀於都省領副元帥事，宰臣百僚送，仍令射生五百戎服自光範門送至省門。右僕射郭英乂以樂迎之。是日便赴奉天。是歲，
 戶部計帳，管戶二百九十三萬三千一百二十五，口一千六百九十二萬三百八十六。



 永泰元年正月癸巳朔，制曰：



 葉五紀者，建號以體元；授四時者，布和而須氣。天心可見，人欲是從，爰立大中之道，式受惟新之命。朕嗣膺下武，獲主萬方，顧以薄德，乘茲艱運，戎麾問罪，今已十年。飲至策勛，惟兇渠之授首；勞師黷武，豈人主之用心。軍役屢興，干戈未戢，茫茫士庶，斃於鋒鏑。皇穹以朕為子，蒼生以朕為父，至德不
 能被物，精誠不能動天。俾我生靈，淪於溝壑，非朕之咎，孰之過歟？朕所以馭朽懸旌，坐而待曙，勞懷罪己之念，延想安人之策。亦惟群公卿士，百闢庶僚，咸聽朕命，協宣乃力，履清白之道，還淳素之風。率是黎元，歸於仁壽，君臣一德。何以尚茲。乃者刑政不修，惠化未洽，既盡財力，良多抵犯，靜惟哀矜，實軫於懷。今將大振綱維，益明懲勸，肇舉改元之典，弘敷在宥之澤，可大赦天下，改廣德三年為永泰元年。



 是日雪盈尺。戊申，澤潞李抱玉兼
 鳳翔隴右節度使，兼南道通和吐蕃、鳳翔「秦隴，臨洮已東」，觀察處置等使。仍命四鎮行營節度使馬璘為副和吐蕃使。癸丑，罷岐州之鳳翔縣，並入天興縣。乙卯，左散騎常侍高適卒。戊午，劍南節度使嚴武加檢校吏部尚書，山南節度使張獻誠加檢校工部尚書。以前袁州刺史李遵為太子少保，聽朝朔望。



 二月甲子夜。雷霆震擊。丁丑，內出宮女千人，品官六百人守洛陽宮。戊寅，黨項羌寇富平；焚定陵寢殿。
 庚辰，儀王璲薨。諸陵署復隸太常寺。戊子，河西黨項永、定等十二州部落內屬，請置宜、芳等十五州，許之。三月壬辰朔，詔左僕射裴冕、右僕射郭英乂、太子少傅裴遵慶、檢校太子少保白志貞、太子詹事臧希讓、左散騎常侍暢璀、檢校刑部尚書王昂高升、檢校工部尚書崔渙、吏部侍郎李季卿王延昌、禮部侍郎賈至、涇王傅吳令瑤等十三人，並集賢院待詔。上以另臣罷節制者，京師無職事，仍合於禁門書院，間以文儒公卿，寵之也。仍特
 給飧本錢三千貫。庚子夜，降霜，木有冰。歲饑，米斗千錢，諸穀皆貴。丙午，鳳翔李抱玉讓司徒，從之，授左僕射、同平章事。庚戌，吐蕃請和。詔宰臣元載、杜鴻漸與蕃使同盟於興唐寺。辛亥，大風拔木。是春大旱，京師米貴，斛至萬錢。



 夏四月己巳，乃雨。戊子，太保致仕苗晉卿薨。庚寅，劍南節度使、檢校吏部尚書嚴武卒。五月癸丑，以尚書右僕射、定襄郡王郭英乂為成都尹、御史大夫，充劍南節度使。是月麥稔。判度支第五琦奏請十畝稅一畝，效
 古什一而征，從之。



 六月癸亥，吏部尚書李峴南選回，至江陵，貶衢州刺史。自春無雷，至此月甲申，大風而雷。代州置代北軍，平州置柳城，析通州石鼓縣置巴渠縣。秋七月辛卯朔，淄青節度使侯希逸為副將李懷玉所逐。制以鄭王邈為平盧、淄青節度大使，令懷玉權知留後事。以久旱，遣近臣分錄京城諸獄系囚。甲午，升平公主出降駙馬都尉郭曖。庚子，雨。時久旱，京師米斗一千四百，他穀食稱是。



 八月乙亥，河南道副元帥、涇原節度使
 馬璘封扶風郡王。九月辛卯，太白經天。丁酉，僕固懷恩死於靈州之鳴沙縣。時懷恩誘吐蕃數十萬寇邠州，客將尚品息贊磨、尚悉東贊等寇奉天、醴泉，黨項羌、渾、奴剌寇同州及奉天，逼鳳翔府、盩厔縣，京師戒嚴。時以星變，羌虜入寇，內出《仁王佛經》兩輿付資聖、西明二佛寺，置百尺高座講之。及奴虜寇逼京畿，方罷講。己酉，郭子儀自河中至，進屯涇陽，李忠臣屯東渭橋，李光進屯雲陽，馬璘、郝玉屯便橋，駱奉仙、李伯越屯盩厔，李抱玉屯
 鳳翔，周智光屯同州，杜冕屯坊州。上親率六軍屯苑內。庚戌，下詔親征。內官魚朝恩上言，請括私馬，京城男子悉皁衣團結，塞京城二門之一。士庶大駭，有逾垣鑿竇出城者，吏不能禁。自丙午至甲寅大雨，平地水流。丁巳，吐蕃大掠京畿男婦數萬計，焚廬舍而去。同華節度周智光以兵追擊於澄城，破賊萬計。



 冬十月己未，復講《仁王經》於資聖寺。吐蕃至邠州，與回紇相遇，復合從入寇。辛酉，逼奉天。癸亥，黨項攻同州，焚州民廬舍。丁丑，郭子
 儀說諭回紇，令與吐蕃疑貳。庚辰，子儀先鋒將白元光合回紇軍擊吐蕃之眾於靈臺縣之西原，斬首五萬級，俘獲人畜凡三百里不絕。辛巳，京師解嚴。壬午，僕固懷恩大將僕固名臣以千騎來降。詔稅百官錢；市絹十萬以賞回紇。乙酉，回紇首領胡祿都督來朝。癸卯，朔方將李回方奏收靈武郡。丁亥，分宣饒、歙戶口於秋浦縣置池州，分信州弋陽置貴溪縣。閏十月辛卯，以京兆少尹黎幹為京兆尹。丙午，封朔方大將孫守亮等九人為異
 姓王，李國臣等十三人為同姓王。丁未，百僚上表，以軍興急於糧，請納職田以助費，從之。戊申，進封渭北節度使李光進為武威郡王。以刑部侍郎路嗣恭檢校工部尚書、兼御史大夫、靈州大都督府長史，充關內副元帥，兼知朔方節度等使。劍南節度使郭英乂為其檢校西山兵馬使崔旰所殺，邛州柏茂林、瀘州楊子琳、劍南李昌巙皆起兵討旰，蜀中亂。十一月，宰臣河南都統王縉請減諸道軍資錢四十萬貫修洛陽宮，從之。十二月
 己酉，敕：「如聞諸州承本道節度、觀察使牒，科役百姓，致戶口凋弊，此後委轉運使察訪以聞。」



 二年春正月丁巳朔，大雪平地二尺。壬申，減子孫襲實封者半租，永為常式。乙酉，制：



 治道同歸，師氏為上，化人成俗，必務於學。俊造之士，皆從此途，國之貴游，罔不受業。修文行忠信之教，崇祗庸孝友之德，盡其師道，乃謂成人。然後揚於王庭，敷以政事，徵之以理，任之以官，置於周行，莫匪邦彥，樂得賢也，其在茲乎！朕志承理體，尤
 重儒術，先王設教，敢不虔行。頃以戎狄多虞；急於經略，太學空設，諸生蓋寡。弦誦之地，寂寥無聲，函丈之間，殆將不掃，上庠及此，甚用閔焉。今宇縣乂寧，文武並備，方投戈而講藝，俾釋菜以行禮。使四科咸進，六藝復興，神人以和，風化浸美，日用此道，將無間然。其諸道節度、觀察、都防禦等使，朕之腹心，久鎮方面，眷其子弟，為奉義方，修德立知，是資藝業。恐干戈之後，學校尚微，僻居遠方，無所咨稟，負經來學，宜集京師。其宰相朝官、六軍諸
 將子弟，欲得習學，可並補國子學生。其中身雖有官，欲附學讀書者亦聽，其學官委中書門下選行業堪為師範者充。其學生員數，所習經業，供承糧料，增修學館，委本司條奏以聞。



 丙戌，以戶部尚書劉晏充東都京畿、河南、淮南、江南東西道、湖南、荊南、山南東道轉運、常平、鑄錢、鹽鐵等使，以戶部侍郎第五琦充京畿、關內、河東、劍南西轉運、常平、鑄錢、鹽鐵等使。至是天下財賦，始分理焉。



 二月丁亥朔，釋奠於國學，賜宰臣百官飧錢五百
 貫，於國學食。壬辰，鎮南都護依舊為安南都護府。乙未，貶刑部尚書顏真卿為峽州員外別駕，以不附元載，載陷之於罪也。壬子，命黃門侍郎、同平章事杜鴻漸兼成都尹，持節充山南西道、劍南東川等道副元帥，仍充劍南西川節度使，以平郭英乂之亂也。以四鎮行營節度使馬璘兼邠州刺史。癸丑，以山南西道節度使、梁州刺史張獻誠兼充劍南東川節度觀察使，邛州刺史柏茂林充邛南防禦使，劍南西山兵馬使崔旰為茂州刺史、
 充劍南西山防禦使，從杜鴻漸請也。三月辛未，張獻誠與崔旰戰於梓州，為旰所敗，僅以身免。



 夏四月辛亥，詔尚書省郎中授中州刺史，員外郎授下州刺史，為定制。五月丙辰，稅青苗地錢使、殿中侍御韋光裔諸道稅地回。是歲得錢四百九十萬貫。自乾元已來，天下用兵，百官俸錢折，乃議於天下地畝青苗上量配稅錢，命御史府差使徵之，以充百官俸料，每年據數均給之，歲以為常式。六月戊戌，以淮南節度使崔圓檢校尚書右僕射。
 自春旱，此月庚子始雨。丁未，日重輪。其夜，月重輪。



 秋七月辛酉，檢校兵部尚書、衢州刺史李峴卒。自五月大雨，洛水泛溢，漂溺居人廬舍二十坊。河南諸州水。加荊南節度使衛伯玉檢校工部尚書。癸未，太廟二室芝草生。八月丁亥，國子監釋奠復用牲牢。上元二年，詔諸祠獻熟，至是魚朝恩請復舊制。壬寅，以茂州刺史崔旰為成都尹、兼御史大夫、劍南西川節度行軍司馬，邛南防禦使、邛州刺史柏茂林為邛南節度使，從杜鴻漸所請也。
 癸卯，太子少保裴遵慶為吏部尚書，吏部尚書崔寓為太子少傅。甲辰，以開府儀同三司、右監衛大將軍、觀軍容宣慰處置使、神策軍兵馬使、上柱國、馮翊郡開國公魚朝恩加內侍監、判國子監事，充鴻臚禮賓等使，進封鄭國公。辛亥，以檢校禮部尚書裴士淹充禮儀。九月庚申，京兆尹黎幹以京城薪炭不給。奏開漕渠，自南山谷口入京城，至薦福寺東街，北抵景風、延喜門入苑，闊八尺，深一丈。渠成，是日上幸安福門以觀之。丙子，宣州
 刺史李佚坐贓二十四萬貫，集眾杖死，籍沒其家。



 冬十月癸未朔。己丑，宗正卿吳王祗奏上《皇室永泰新論》二十卷，太常博士柳芳撰。和蕃使楊漳與蕃使論位藏等來朝。丙申，令宰臣宴論位藏於中書省。



 十一月甲寅，乾陵令於陵署得赤兔以獻。丙辰，詔：



 古者量其國用，而立稅典，必於經費，則之重輕。公田之籍，可謂通制；履畝而稅，斯誠弊法。所期折中，以便於時。億兆不康，君孰與足？故愛人之體，先以博施；富國之源，必均節用。朕自臨宸
 極，比屬艱難，嘗欲闡淳樸之風，守沖儉之道，每念黎庶，思致和平。而邊事猶殷，戎車屢駕，軍與取給，皆出邦畿。九伐之師，尚勤王略；千金之費，重困吾人。乃者遵冉有之言，守周公之制，什而稅一，務於行古。今則編戶流亡，而墾田減稅，計量入之數，甚倍征之法。納隍之懼，當寧軫懷。慮失三農，憂深萬姓，務從省約，稍冀蠲除。用申勤恤之懷，以救惸嫠之弊。京兆府今年合徵八十二萬五千石數內，宜減放一十七萬五千石。青苗地頭錢宜三
 分取一。在京諸司官員久不請俸，頗聞艱辛。其諸州府縣官，及折沖府官職田，據苗子多少，三分取一，隨處糶貨，市輕貨以送上都，納青苗錢厙，以助均給百官。



 甲子，日長至，上御含元殿，下制大赦天下，改永泰二年為大歷元年。十二月己亥，彗起匏瓜，其長尺餘，犯宦者星。癸卯，同華節度使周智光專殺陜州監軍張志斌、前虢州刺史龐充，據華州謀叛。是冬無雪。



 、二年春正月壬子朔。丁巳，密詔關內、河東副元帥郭子
 儀治兵討周智光。壬戌，貶智光為灃州剌史。甲子，以兵部侍郎張仲光為華州刺史、潼關防禦使，大理卿敬括為同州刺史、長春宮等使。是日，周智光帳下將斬智光並子元耀、元乾三首，傳之以獻。己巳，詔潼關置兵三千。癸酉，詔：



 天文著象，職在於疇人；讖緯不經，蠹深於疑眾。蓋有國之禁，非私家所藏。雖裨灶明徽，子產尚推之人事；王彤必驗，景略猶置於典刑。況動皆訛謬，率是矯誣者乎！故聖人以經籍之義，資理化之本，側言曲學，實紊
 大猷，去左道之亂政，俾彞倫而攸敘。自四方多故，一紀於茲，或有妄庸，輒陳休咎，假造符命，私習星歷。共肆穹鄉之辯，相傳委巷之談，作偽多端，順非僥澤。熒惑州縣，詿誤閭閻，壞紀挾邪，莫逾於此。其玄象器局、天文圖書、《七曜歷》、《太一雷公式》等，私家不合輒有。今後天下諸州府，切宜禁斷。本處分明榜示，嚴加捉搦，先藏蓄此等書者，敕到十日內送官，本處長吏帶領集眾焚毀。限外隱藏為人所告者，先決一百，留禁奏聞。所告人有官即與超資
 注擬，無官者給賞錢五百貫。兩京委御史臺處分。各州方面勛臣，洎百僚庶尹，罔不誠亮王室，簡於朕心，無近憸人，慎乃有位，端本靜末，其誡之哉！



 丁丑，升魏州為大都督府，戊寅，敕：「同、華兩州，頃因盜據，民力凋殘，宜給復二年，一切蠲免。」庚辰，禁王公、宗子、郡縣主之家，不得與軍將婚姻交好，委御史臺察訪彈奏。



 二月壬午，幸昆明池踏青。丙戌，封華州牙將姚懷為感義郡王，李延俊為承化郡王，以斬智光之功也。郭子儀自河中來朝。癸卯，
 宰臣元載王縉、左僕射裴冕、戶部侍郎第五琦、京兆尹黎幹各出錢三十萬，置宴於子儀之第。三月辛亥夜，大風。丁巳，河中府獻玄狐。汴宋節度使田神功來朝。戊辰，貶太子少保李遵永州司馬，坐贓也。甲戌，魚朝恩宴子儀、宰相、節度、度支使、京兆尹於私第。乙亥，子儀亦置宴於其第。戊寅，田神功宴於其第。時以子儀元臣，寇難漸平，蹈舞王化，乃置酒連宴。酒酣，皆起舞。公卿大臣列坐於席者百人。子儀、朝恩、神功一宴費至十萬貫。



 夏四月
 巳亥，以江面西道都團練觀察等使、洪州刺史李勉為京兆尹，刑部侍郎魏少游為洪州刺史、兼御史大夫、江西觀察團練等使。庚子，宰臣內侍魚朝恩與吐蕃同盟於興唐寺。丙午，加田神功檢校右僕射。癸酉，以工部侍郎徐浩為廣州刺史、嶺南節度觀察使。



 六月戊戌，山南、劍南副元帥杜鴻漸自蜀入朝。壬寅，荊南節度使衛伯玉封城陽郡王。癸卯，御史大夫王翊卒。秋七月戊申朔，以右散騎常侍於休烈為檢校工部尚書、知省事。時方
 面勛臣升八座者多非正員。朝命正員者以知省事為名。以中書舍人張延賞檢校河南尹。丙寅，以劍南西川節度行軍司馬崔旰為劍南西川節度觀察等使，遂州刺史杜濟為劍南東川節度觀察等使。以杭州刺史張伯儀為安南都護。癸酉，析道州延唐縣置大歷縣。甲戌酉時，有白氣竟天。八月庚辰，鳳翔節度使李抱玉來朝。壬午，月入氐。丙戌，渤海朝貢。辛卯，潭、衡水災。丙申，月犯畢。壬寅，太常卿、駙馬都尉姜慶初得罪，賜自盡。敕陵廟署復隸
 宗正寺。九月戊申朔，歲星守東井七日。甲寅，吐蕃寇靈州，進寇邠州。詔子儀率師三萬，自河中鎮涇陽，京師戒嚴。戊午夜，白霧起西北竟天。子儀移鎮奉天。乙丑晝，有大流星出於午，沒於亥。命左丞李涵宣慰河北。熒惑犯南斗。辛未，靺鞨使來朝。桂州山獠陷州城，刺史李良遁去。十月戊寅，靈州奏破吐蕃二萬，京師解嚴。甲申，減京官職田三分之一，給軍糧。乙酉，醴泉出於櫟陽，飲之愈疾。回紇、黨項使來朝。癸卯，上御紫宸殿。策試茂才異行、
 安貧樂道、孝悌力田、高蹈不仕等四科舉人。十一月庚申，改黃門侍郎依舊為門下侍郎。詔曰：「春秋以九命作上公。而謂之宰臣者，三公之職。漢制：中書令出納詔命，典司樞密；侍中上殿稱制，參議政事。魏、晉已還益重其任。職有關於公府，事不系於尚書，雖陳啟沃之謀，未專宰臣之稱，所以委遇斯大，品秩非崇。至於國朝，實執其政，當左輔右弼之寄，總代天理物之名，典領百僚，陶鎔景化。豈可具瞻之地，命數不加。固當進以等威，副其僉
 屬。其侍中、中書令宜升入正二品，門下、中書侍郎升入正三品。」壬戌夜，月暈南北河、東井，鎮星入輿鬼，久之方散。甲子，月去軒轅一尺。己丑，率百官京城士庶出錢以助軍。壬申，京師地震，自東北來，其聲如雷。十二月甲申，鳳翔李抱玉來朝。丁酉，太原節度使辛云京來朝。熒惑入壁壘。戊戌黑氣如塵，竟北方。是秋，河東、河南、淮南、浙江東西、福建等道五十五州奏水災。



 三年春正月丙午朔。辛亥，劍南西山置乾州，管招武、寧
 遠二縣。壬子夜，月掩畢。甲子，冊新羅國王金乾運母為太妃。甲戌，以工部侍郎蔣渙為尚書左丞，浙西團練觀察使、蘇州刺史韋元甫為尚書右丞。左丞李涵、右丞賈至並為兵部侍郎。乙亥，永和公主薨。二月己卯，以常州刺史李棲筠為蘇州刺史、兼御史中丞、浙西團練觀察使。壬午，邠寧節度使馬璘來朝。三月乙巳朔，日有蝕之。壬申，割恆州行唐縣置泜州，以靈壽、恆陽隸之。



 夏四月戊寅，以山南西道節度使、鄧國公張獻誠為檢校戶部尚
 書。以疾辭位也。右羽林將軍張獻恭為梁州刺史、兼御史中丞，充山南西道節度觀察使。兄獻誠所薦也。壬寅，滑亳節度使令狐彰加檢校工部尚書。劍南西川節度使、兼御史大夫崔旰來朝。



 五月戊申，加崔旰檢校右散騎常待。乙卯，追謚故齊王倓為承天皇帝，興信公主亡女張氏為恭順皇后，祔葬。辛酉，改桂州臨源縣為全義縣。癸酉，以左散騎常侍崔昭為京兆尹。是日地震。戊辰，以劍南西川節度使崔旰檢校工部尚書，改名寧。寧為
 柏茂林、楊子琳所攻，寧既入朝，子琳乘虛襲據成都府。朝廷憂之，即日詔寧還成都。庚午，以邛州剌史鮮於叔明為梓州刺史，充劍南東川節度使。



 六月戊子，承天皇帝祔奉天皇帝廟，同殿異室，庚寅，太子少師王璵卒。壬辰，幽州節度使、檢校侍中、幽州大都督府長史李懷仙為麾下兵馬使硃希彩所殺。庚子，淮南節度使檢校尚書左僕射、知省事、揚州大都督府長史、趙國公崔圓卒。閏月己酉，郭子儀加司徒。庚申，宰臣充河南副元帥王
 縉兼幽州節度使。以尚書右丞韋元甫揚州大都督府長史，兼御史大夫，充淮南節度觀察等使。西卯，以幽州節度副使、試太常卿硃希彩知幽州留後。遣兵部侍郎李涵兼御史大夫，使河北宣慰，以幽州亂故也。庚午，相州薛嵩、魏州田承嗣、恆州李寶臣並加左右僕射。七月壬申，崔寧弟寬攻破楊子琳，收復成都府。是月，五星並聚於東井，占曰：中國之利也。乙亥，王縉赴鎮州。



 八月己未，月掩畢。辛酉，月入東井。壬戌，吐蕃十萬寇靈武。熒或
 犯太微垣。丁卯，吐蕃寇邠寧，節度使馬璘破吐蕃二萬於邠州。御史大夫崔渙為稅地青青錢使。給百官俸錢不平，詔尚書左丞蔣渙按鞫，貶崔渙為道州刺史。庚午，河東節度使、檢校左僕射、太原尹、同中書門下平章事辛云京卒。門下侍郎、同中書門下平章事、兼幽州長史、持節、河南副元帥、都統河南淮西山南東道諸節度行營、兼幽州盧龍等軍節度使、太微宮使、弘文館大學士、兼東都留守、齊國公王縉兼太原
 尹、北都留守，充河東軍節度，餘官使並如故。辛未，以門下侍郎、同中書門下平章事、山劍副元帥、太清宮使、崇玄館大學士杜鴻漸兼東都留守。



 九月壬申。郭子儀自河中移鎮奉天。歲星入輿鬼。丁丑，濟王環薨。熒惑入太微垣。壬午，吐蕃寇靈州。甲申，以尚書左丞蔣渙為華州刺史，充鎮國軍潼關防禦使。丙戌，檢校戶部尚書、知省事、鄧國公張獻誠卒。丁亥。工部尚書趙國珍卒。庚寅，以華州刺史張重光為尚書左丞。壬辰，靈州將白元
 光破吐蕃二萬於靈武。戊戌，靈武奏破吐蕃六萬，百僚稱賀，京師解嚴。



 冬十月甲寅，朔方留後、靈武大都督府長史常廉光加檢校工部尚書。乙未，以京兆尹李勉為廣州刺史，充嶺南節度使。丁卯，子儀自奉天來朝。十一月丁亥，幽州留後硃希彩為幽州長史，充幽州盧龍節度使，癸巳，加廊下百官廚料，增舊五分之一。十二月壬寅，道州刺史崔渙卒。己酉，以邠寧節度使馬璘為涇原節度，移鎮涇州，其邠寧割隸朔方軍。邠州將吏以燒馬
 坊為亂，兵馬使段秀實斬其兇首八人，方定。



 四年春正月庚午朔。甲戌，大風。乙亥，大雪，平地盈尺。甲申，日有蝕之。子儀回河中。戊子，敕有司定王公士庶每戶稅錢，分上、中、下三等。宗室潁州刺史李岵專殺，法司以議親，宜賜自盡。乙未，福建觀察使李承昭請徙汀州於長汀縣之白石村，從之。黑衣大食國使朝貢。二月乙巳，以瀘州刺史楊子琳為陜州刺史。乙卯，宰臣杜鴻漸讓山劍副元帥，從之。丙辰夜，地震，有聲如雷者三。辛酉，
 以湖南都團練觀察使、衡州刺史韋之晉為潭州刺史。因是徙湖南軍於潭州。江西團練使魏少游來朝。三月壬申，詔：



 夫計人而置官，度事而賦任，因時立制，損益在焉。吏足以理人，人足以奉吏，則官稱其祿，祿當其秩，然後上下相樂，公私不匱。昔漢光武時及魏太和中，並減吏員，兼省鄉邑，致理之道，此其一隅。今連歲治戎，天下凋瘵，京師近甸，煩苦尤重，比屋流散，念之惻然。人寡吏多，困於供費，欲其蘇息，不可得也，設令廉恥守分，以奉
 科條，猶有錄廩之煩，役使之弊；而況貪猾縱欲，而動逾典章，作威以虐下，厚斂以潤已者乎！古者縣置大夫一員，足以為治，奚必貳佐分掌而後治耶？且京畿戶口，減耗大半，職員如舊，何以堪之？豈可以重困之人，供不給之費。使人不倦，其在變通，制事之宜，式從省便。其京兆府長安、萬年宜各減丞一員、尉兩員，餘縣各減丞、尉一員。餘委吏部條件處分。



 吏部尚書裴遵慶為右僕射，劉晏改吏部尚書。庚寅，江西團練使魏少游封趙國公。丙
 申復置仙州。



 夏四月壬寅，陜州虞邑縣復為安邑縣，虢州天平縣復為湖城縣。五月丙戌，京師地震。辛卯，以僕固懷恩女為崇徽公主，嫁回紇可汗，仍命兵部侍郎李涵往冊命。六月丁酉，以太子詹事臧希讓檢校工部尚書，充渭北節度；以渭北節度李光進為太子太保。辛亥，升辰州為都督府，析辰、巫、溪、錦、業等州置團練觀察使。秋七月己巳，以灃州刺史崔瓘為潭州刺史、湖南都團練觀察使。癸未，以天下刑官濫刑，詔：



 至理之代，先德後
 刑，上歡然以臨下，下欣然而奉上，禍亂不作，法令可施。去聖久遠，薄於教化，簡書填委，獄訟煩興。苛吏舞文，冤人致闢，思欲刷恥改行，厥路無由，豈天地父母慈愛之意也！朕主三靈之重，托群后之上，夕惕若厲，不敢荒寧。內訪卿士，外咨方岳，日不暇給，八年於茲，而大道淳風，鬱而不振。四郊多壘，連歲備邊，師旅在外，役費尤廣，賦役轉輸，疾耗吾人，困竭無聊，窮期濫矣。下庶暗昧，不見刑綱，戎士在軍，未習法令，犯禁抵罪，其徒實繁。狴犴之
 間，未詳事實，吏議不決，動淹時月，傷沮和氣，屢彰咎徵。此皆朕之不明，教之未至。上失其道而繩下以刑，敢不罪己以答災眚。人者君之支體，害之則君有所傷；刑者教之輔助，失之則人無所措。慮有冤濫，慘然憂傷，用明慎罰之典，俾弘在宥之澤。其天下見禁囚，死罪降從流，流已下釋放。左降、流人、移隸等，委所司奏聽進止。如聞州縣官比來率意恣行粗杖，不依格令，致使殞斃，深可哀傷。頻有處分，仍聞乖越。自今已後，非灼然蠹害，不得輒
 加非理，所司嚴加糾察以聞。



 先是，皇姨弟薛華因酒色之急，手刃三人，棄尸於井，事發系獄，賜自盡，故有是詔。八月丙申朔。自夏四月連雨至此月，京城米斗八百文。官出米二萬石，減估而糶，以惠貧民。己卯，虎入長壽坊元載家廟，射生將周皓引弩斃之。



 冬十月乙卯，以汝州刺史孟皞為京兆尹。十一月辛未，禁畿內弋獵。乙亥，門下侍郎、同中書門下平章事、衛國公杜鴻漸卒。丙子以左僕射、冀國公裴冕同中書門下平章事，充東都留守、
 河南淮南淮西山南東道副元帥。十二月乙未，敕左右補闕、拾遺、內供奉員左右各置兩員，餘罷之。戊戌，裴冕卒。辛酉，敕京兆府稅宜分作兩等，上等每畝稅一斗，下等稅六升，能耕墾荒地者稅二升。



 五年春正月乙丑朔。辛卯，以陜州節度使皇甫溫判鳳翔尹，充鳳翔、河隴節度使；鳳翔節度使李抱玉判梁州事，充山南西道節度使。壬申，河南尹張延賞兼御史大夫，充東都留守。罷河南、淮西、山南東道副元帥，所
 管軍隸東都留守。



 二月戊戌，李抱玉移鎮



 ，鳳翔軍仇，縱兵大掠，數日乃止。己亥。廢仙州，以襄城、葉縣隸汝州。詔罷魚朝恩觀軍容使。己巳，朝恩自縊而死。戊寅，詔定京兆府戶稅。夏稅，上田畝稅六升，下田四升。秋稅，上田畝五升，下田三升。荒田開墾者二升。己丑，敕：



 唐虞之際，內有百揆，庶政惟和。至於宗周，六卿分職，以倡九牧。《書》曰：「龍作納言，帝命惟允。《詩》云：仲山甫，王之喉舌。皆尚書之任也。雖西漢以二府分理，東京以三公總務；至於領
 錄天下之綱，綜核萬事之要，邦國善否，出納之由，莫不處正於會府也。令、僕以綜詳朝政，丞、郎以彌綸國典，法天地而分四序，配星辰而統五行，元本於是乎在。九卿之職，亦中臺之輔助，小大之政，多所關決。自王室多難，一紀於茲，東征西伐，略無寧歲。內外薦費，徵求調發，皆迫於國計，切於軍期，率於權便裁之，新書從事，且求當時之急，殊非致理之道。今外虞既平，罔不率俾，天時人事，表裹相符。將明畫一之法，大布惟新之命，陶甄化源，
 去末歸本。



 魏、晉有度支尚書，校計軍國之用，國朝但以郎官署領，辦集有餘。時艱之後，方立使額，參佐既眾，簿書轉煩，終無弘益，又失事體。其度支使及關內、河東、山南西道、劍南西川轉運常平鹽鐵等使宜停。禮儀之本，職在奉常，往年置使，因循未改，有乖舊制，實曠司存。委太常卿自舉本職，其使宜停。漢朝丞相與公卿已下五日一決事，帝親斷可否。且國之安危，不獨注于將相；考之理亂，固亦在於庶官。尚書、侍郎、左右丞及九卿，參領
 要重，朕所親倚，固當朝夕進見，以之匡益也。並宜詳校所掌，具陳損益，如非時宜，須有奏議，亦聽詣閣請對。當親覽其意，擇善而從。



 朕受昊天之成命，承累聖之鴻業，齊心滌慮，夙夜憂勞。顧以不敏不明，薄於德化，致使舊章多廢，至理未弘，其心愧恥，終食三嘆。雖詔書屢下，以申振恤，且朝典未舉，猶深鬱悼。思與百闢卿士，勵精於理，俾國經王道，可舉而行，各宜承式，以恭爾位。諸州置屯亦宜停。



 於是悉以度支之務委於宰相。辛卯，以兵部
 侍郎賈至為京兆尹。以京西兵馬使李忠臣為鳳翔尹，代皇甫溫。溫移鎮陜州。



 夏四月庚子，湖南都團練使崔旰為其兵馬使臧玠所殺，玠據潭州為亂，灃州刺史楊子琳、道州刺史裴虯、衡州刺史楊漳出軍討玠。乙巳夜，歲星入軒轅。丙午，復置先農、馬祖壇，祀之。丁未，封幽州節度使硃希彩為高密郡王。己未夜，彗起五車，長三丈。庚申，宰臣太原尹王縉入朝。五月辛未，刑部侍郎黎幹為桂州刺史、桂管防禦經略招討觀察等使。己卯夜，彗起
 北方，其色白。庚辰，貶禮儀使、禮部尚書裴士淹為虔州刺史，戶部侍郎、判度支第五琦為饒州刺史。皆魚朝恩黨也。元載既誅朝恩，下制罷使，仍放黜之。癸未，以羽林大將軍辛京杲為潭州刺史、湖南觀察使。甲申，西北白氣竟天。徙置當、悉、柘、靜、恭五州於山險要害地，備吐蕃也。



 六月己未彗星始滅，赦天下見禁囚徒。秋七月丁卯，以浙東觀察使、越州刺史、御史大夫薛兼訓為檢校工部尚書、太原尹、北都留守，充河東節度使。是月，京城斗米千文。八
 月辛卯，宰臣元載上疏請置中都於河中府，秋杪行幸，春中還京，以避蕃戎侵寇之患。疏入不報。載疏大旨以關輔、河東等十州戶稅入奉京師，創置精兵五萬，以威四方。辭多捭闔，欲權歸於己也。



 九月丁丑，以宣、歙、池等州都團練觀察使、宣州刺史、兼御史中丞陳少游充浙江東道團練觀察使。吐蕃寇永壽。汴州田神功來朝。十二月乙未，改巫州為漵州，業州為蔣州。



 六年春正月己未朔。戊寅，於鄜州之鄜城置肅戎軍。二
 月乙酉御史大夫敬括卒。夏四月丁巳，上御宣政殿試制舉人，至夕，策未成者，令太官給燭，俾盡其才。己未，灃州刺史楊子琳來朝，賜名猷。丁丑，改果州為充州。戊寅，詔：「纂組文繡，正害女紅。今師旅未息，黎元空虛，豈可使淫巧之風，有虧常制。其綾錦花文所織盤龍、對鳳、麒麟、獅子、天馬、闢邪、孔雀、仙鶴、芝草、萬字、雙勝、透背、及大繝綿、竭鑿、六破已上、並窒禁斷。其長行高麗白錦、大小花綾錦，任依舊例織造。有司明行曉諭。」五月癸卯，以河南
 尹張延賞為御史大夫。秋七月乙巳，月掩畢。



 八月乙卯，淮南節度使韋元甫卒。丙辰，以東都副留守常休明為檢校左散騎常侍、河陽三城使。夏旱，此月己未始雨。庚午，以御史大夫張延賞為揚州大都督府長史、淮南節度使。丙午、以蘇州刺史、浙江觀察使李棲筠為御史大夫。丁丑，獲白兔於太極殿之內廊。庚辰夜，月入紫微垣。九月壬辰夜，熒惑犯哭星。自八月連雨，害秋稼。戊申，於輪臺置靜塞軍。辛亥，熒惑入壁壘。



 冬十月壬午，滄州置
 橫海軍。十一月己亥，文單國王婆彌來朝，獻馴象一十一。壬寅夜，月入太微，又掩氐。十二月己未，江西觀察使、檢校刑部尚書魏少游卒。庚午，制以文單王婆彌開府儀同三司、試殿中監。是歲春旱，米斛至萬錢。



 七年春正月癸未朔。戊子，於魏州頓邱縣置澶州。以頓邱縣之觀城店置觀城縣，以張之清豐店置清豐縣，並割魏州之臨黃縣，並隸澶州。以貝州臨清縣之張橋店置永濟縣。乙未，月犯軒轅。庚子，以檢校戶部尚書路嗣
 恭為洪州刺史、兼御史大夫、江西觀察使。辛丑，太常卿楊綰兼充禮儀使。甲辰，回紇使出鴻臚寺劫坊市，吏不能禁止，復三百騎犯金光、硃雀等門。是日皇城諸門皆閉，慰諭之方止。二月甲寅，以兵部侍郎李涵為蘇州剌史、兼御史中丞，充浙西觀察使。鎮星臨太微。戊午夜，月掩天關。三月壬辰，詔諫議大夫置四員為定。



 夏四月甲寅，回紇王子李秉義卒，歸國宿衛賜名也。五月乙酉，雨雹，大風折樹。丙戌夜，月入太微。辛卯，徙忻州之七聖容
 於太原府之紫極宮。乙未，詔：



 躋於道者，化淳而刑措；善於理者，網舉而綱疏。朕涉道未弘，燭理多昧，常亦遐想太古，高挹玄風，保合太和，在宥天下，蓋德薄而未臻也。是用因時以設教，便俗以立防，務盡平恕，用申哀恤，又化淺而多犯也。加以邊虞未戢，徭賦適繁，荒廢之際，寇攘期起。遂令圓土嘉石之下，積有系囚；竹章牙簡之中，困於法吏。屬盛陽之候，大暑方蒸，仍念狴牢，何堪鬱灼？所以汨傷和氣，感致咎徵，天道人事，豈相遠也！如聞天
 下諸州，或愆時雨，首種不入，宿麥未登。哀我矜人，何時不恐？皆由朕過，益用懼焉。惕然憂嗟，深自咎責。所以減膳徹樂，別居齋宮，禱於神明，冀獲嘉應。仲夏之月，靜事無為，以助晏陰，以弘長養。斷薄決小，已過於麥秋；繼長增高，宜順乎天意。可大赦天下，見禁囚徒，罪無輕重，一切釋放。



 癸亥，以檢校禮部尚書蔣渙充東都留守。六月庚戌，有司言日蝕，陰雲不見。丁丑，詔誡薄葬，不得造假花果及金手脫寶鈿等物。秋七月癸巳，回紇蕃客奪
 長安縣令邵說所乘馬，人吏不能禁。八月庚戌，賜北庭都護曹令忠姓名曰李元忠。



 九月乙未，工部尚書於休烈卒。



 冬十月壬子，上畋於苑中，矢一發貫二兔，從臣皆賀。辛未，以權知幽州盧龍節度留後硃泚檢校左散騎常侍，充幽州盧龍節度使。丙子，以太府卿呂崇賁為廣州都督，充嶺南節度使。十一月庚辰，詔：自頃蕃戎入寇，巴南屢多征役。其巴、蓬、渠、集、壁、充、通、開等州，宜放二年租庸。甲申，以福建觀察使李承昭為禮部尚書，華州刺
 史李琦為福州刺史、福建都團練觀察使。辛卯，以嶺南節度李勉為工部尚書。十二月丙寅，雨士。是夜，長星出於參。辛未，滑州置永平軍。壬子，禁鑄銅器。癸酉，大雪。是秋稔。回紇、吐蕃、大食、渤海、室韋、靺鞨、契丹、奚、牂柯、康國、石國並遣使朝貢。



 八年春正月丁丑朔，壬午，昭義軍節度、檢校右僕射、相州刺史薛嵩卒。癸卯，敕天下青苗地頭錢每畝十五文，率京畿三十文，自今一例十五文。京官三品已上郎官
 御史，每年各舉一人堪為刺史縣令者。二月甲子，御史大夫李棲筠彈吏部侍郎徐浩。丁卯，幽州節度使硃泚加檢校戶部尚書，封懷寧郡王。徐浩、薛邕違格，並停知選事。壬申，永平軍節度使、檢校右僕射、滑州刺史、霍國公令狐彰卒，遣表薦劉晏、李勉代己。三月丙子，以工部尚書李勉兼御史大夫、滑州刺史，充永平軍節度、滑亳觀察等使。



 夏四月戊申，乾陵上仙觀天尊殿有雙鵲銜紫泥補殿之隙缺，凡十五處。戊午，以太僕卿吳仲孺為鄂州刺史、
 鄂岳沔等州團練觀察使。五月乙酉，貶吏部侍郎徐浩明州別駕，薛邕歙州刺史，京兆尹杜濟杭州刺史，皆坐典選也。以太府卿於頎為京兆尹。辛卯，鄭王邈薨，贈昭靜太子。壬辰，曲赦京城系囚。癸卯，詔赦天下系囚，死罪降從流，流已下並放。六月隴州華亭縣置義寧軍。癸亥，戶部侍郎、判度支韓滉奏安邑鹽池生乳鹽。是夏，城奉天以備蕃寇。秋七月己卯，太白入東井。乙未，月掩畢。



 八月甲寅，詔吏部尚書劉晏知三銓選事。己未，吐蕃寇靈
 武。庚午，靈武奏蕃軍退去。辛未，幽州節度使硃泚弟滔率五千騎來朝，請河西防秋。詔千騎迓於國門，許自皇城南面出開遠門，赴涇州行營。九月癸酉，臨晉公主薨。壬午，嶺南節度使、廣州刺史呂崇賁為部將哥舒晃所殺。癸未，晉州男子郇謨以麻辮發，持竹筐及葦席，哭於東市，請進三十字，如不稱旨，請裹尸於席筐。上召見，賜衣館之禁中。內二字曰「監團」，欲去諸道監軍、團練使也。丁亥，貶左巡使、殿中侍御史楊護，以其抑郇謨而不上
 聞也，戊子，詔京官五品以上各上封事，議政得失。己丑夜，太白入太微。甲午，東都留守蔣瓊兼知東都貢舉。戊戌，以辰、錦觀察使李昌巙為桂州刺史、桂管防禦觀察使。大鳥見武功，肉翅狐首，四足有爪，爪長四尺三寸，毛赤如蝙蝠，群鳥隨而噪之。神策將張日芬射斃以獻。



 冬十月癸卯，魏博田承嗣加同平章事。丁巳夜，月掩畢。吐蕃寇涇州、邠州。甲子，子儀先鋒將琿瑊與吐蕃戰於宜錄，我師不利。瑊與涇原馬璘極力追躡，蕃軍潰去。乙丑，
 以江西觀察使路嗣恭為廣州刺史，充嶺南節度使，封翼國公。以浙東觀察使、越州刺史陳少游為揚州大都督府長史，充淮南節度使。戊辰，郭子儀奏破吐蕃十萬，百僚稱賀。己卯夜，月入羽林。癸巳，月入太微。十一月壬寅朔。庚戌，汴宋節度使田神功來朝。辛酉，淮西節度使李忠臣來朝。十二月癸酉，月入羽林。是冬無雪。是歲大有年。



 九年正月庚子朔。壬寅，汴宋節度使、太子少師、檢校
 尚書右僕射、兼御史大夫、汴州刺史田神功卒。灃朗兩州鎮遏使、灃州刺史楊猷擅浮江而下，至鄂州。詔許赴汝州，遂溯漢而上，復、郢、襄等州皆閉城拒之。二月己丑，以田神功弟神玉權知汴宋留後。癸巳，郭子儀自邠州來朝，李抱玉自鳳翔來朝。三月丙午，禁畿內漁獵採捕，自正月至五月晦，永為常式。戊子，以灃州刺史楊猷為洮州刺史。



 夏四月丁丑，月入太微。己卯，以桂管觀察使黎幹為京兆尹、兼御史大夫。甲申，中書舍人常袞率兩省
 官一十八人詣閣請論事，詔三人各盡所懷。乙酉，詔郭子儀等大閱兵師以備吐蕃。壬辰，詔赦大闢以下系囚，無輕重釋放。乙未，華陽公主薨，上悲惜之，累日不聽朝，宰臣抗疏陳請。五月庚戌，廢泜州。庚申，詔度支使支七十萬貫、轉運使五十萬貫和糴，歲豐穀賤也。乙丑，詔：



 四海之內，方協大寧，西戎無厭，獨阻王命，不可忘戰，尚勞邊事。朕頃以兵革之後，軍國空耗，躬率節儉，務勤農桑。上玄儲休，仍歲大稔，益用多愧，不知其然。雖屬此人和，近於家給，
 而邊穀未實，戎備猶虛。因其天時，思致豐積，將設平糴，以之餽軍。然以中都所供，內府不足，粗充常入之數，豈齊倍餘之收。其在方面藎臣，成茲大計。共佐公家之急，以資塞下之儲。每道歲有防秋兵馬，其淮南四千人，浙西三千人，魏博四千人，昭義二千人，成德三千人，山南東道三千人，荊南二千人，湖南三千人，山南西道二千人，劍南西川三千人，東川二千人，鄂岳一千五百人。宣歙三千人，福建一千五百人。其嶺南、浙東、浙西，亦合準
 例。恐路遠往來增費，各委本道每年取當使諸色雜錢及回易利潤、贓贖錢等，每人計二十貫。每道據合配防秋人數多少，都計錢數，市輕貨送納上都，以備和糴，仍以秋收送畢。



 涇原節度使馬璘來朝。丙寅，加馬璘尚書左僕射、知省事。璘諷將士進狀求宰相，故有是授。幽州節度使硃泚遣弟滔奉表請自入朝，兼自率五千騎防秋。許之，詔所司築第待之。六月己卯，月掩南斗。庚辰，月入太微。秋七月甲辰，月掩房，又入羽林。久旱，京兆尹黎幹歷
 禱諸祠，未雨。又請禱文宣廟，上曰「丘之禱久矣。」八月辛未，以虢州刺史宋晦為同州刺史，充長春宮營田等使。戊寅，以陜州大都督府長史皇甫溫為越州剌史，充浙東觀察使。辛卯，月掩軒轅。九月庚子，幽州節度使硃泚來朝。乙巳，渭北節度使、坊州刺史臧希讓卒。是秋大雨。



 冬十月壬申，信王瑝薨。乙亥，梁王璿薨。以前宣州刺史季廣琛為右散騎常侍。十一月戊戌，大雪。平地盈尺。庚子，以商州刺史李國清為陜州大都督府長史，充陜
 州觀察使。十二月庚寅，以中書舍人楊炎、秘書少監韋肇並為吏部侍郎，中書舍人常袞為禮部待郎。壬辰，赦京系囚，死罪降從流，流已下並釋放。



 十年春正月乙未朔。己酉，昭義牙將裴志清逐其帥薛摐，薛摐奔洺州，上章待罪。志清率眾歸田承嗣。壬寅，壽王瑁薨。乙未，硃泚抗表乞留京師，西征吐蕃，請以弟滔權為幽州留後，許之。以昭義將薛擇為相州刺史，薛雄為衛州刺史，薛堅為洺州刺史，皆嵩之族人也。戊申，遣
 使慰諭田承嗣，令各守封疆，承嗣不奉詔。壬子，充州復為果州。癸丑。田承嗣盜取洺州，又破衛州。二月乙丑，盜殺衛州刺史薛雄。丙寅，罷辰、錦、溪、獎、漵五州經略使，復隸黔中。辛未，制第四子述封睦王，充嶺南節度度支營田、王府經略觀察處置等大使。第五子逾可封郴王，充渭北鄜坊等州節度大使。第六子連封恩王。第七子韓王迥可充汴宋節度大使。第八子遘可封鄜王。第十三子造封忻王，充昭義節度大使。第十四子暹封韶王。十五子
 運封嘉王。十六子遇封端王。十七子遹封循王。十八子通封恭王。十九子達封原王。二十子逸封雅王。並可開府儀同三司，不出閣。丙子，以華州刺史李承昭為相州刺史。知昭義兵馬留後。時田承嗣盡盜入相、衛所管四州之地，自署長吏。是日河陽軍亂，逐城使常休明，迫牙將王惟恭為留後，軍士大掠數日，休明奔東都。甲申，以平盧淄青節度觀察海運押新羅渤海兩蕃等使、檢校工部尚書、青州刺史李正己檢校尚書左僕射；前隴
 右節度副使、隴州刺史馬燧為商州刺史，充本州防禦使。



 三月甲午，陜州軍亂，逐觀察使李國清，縱兵大掠。國清卑詞遍拜將士，方免禍，一夕而定。乙巳，薛崿、常休明至闕下，素服待罪。丁未，以左散騎常侍孟皞為華州刺史，充潼關防禦使。庚戌，熒惑入壁壘。四月，太常寺奏：諸州府所用斗秤，當寺給銅斗秤，州府依樣製造而行，從之。乙丑，制：魏博節度使、開府儀岵司、太尉、檢校尚書左僕射、同中書門下平章事、魏州大都督府長史、上柱
 國、雁門郡王田承嗣可貶永州刺史。仍詔河東、鎮冀、幽州、淄青、淮西、滑毫、汴宋、澤潞、河陽道出師進討。甲申，大雨雹，暴風拔樹，飄屋瓦，落鴟吻，人震死者十之二，京畿損稼者七縣。五月乙未，田承嗣部將霍榮國以磁州歸。癸卯，劍南置昌州。罷兩都貢舉，都集上都，停童子科。



 六月辛未，田承承嗣遣其黨裴志清攻圍冀州，為李寶臣所敗。秋七月己未。戶部尚書暢璀卒。杭州大風，海水翻潮，溺州民五千家，船千艘。八月丁卯，田承嗣上表請束身
 歸朝。戊子夜，月入太微。己丑，田承嗣將盧子期攻磁州。九月戊戌，荊南節度使衛伯玉來朝。壬寅，宥京城系囚。戊申，回紇白晝殺人於市，吏捕之，拘於萬年獄。其首領赤心持兵入縣，劫囚而出，斫傷獄吏。月暈，熒惑犯昴、五車、參、東井等星。癸丑，吐蕃寇隴州，鳳翔李抱玉擊之。戊午，幽州節度使硃泚鎮奉天。



 冬十月辛酉日，日有蝕之。癸亥，以商州刺史馬燧檢校左散騎常侍、河陽三城使。甲子，昭義節度使李承昭與盧子期戰於磁州清水縣，
 大破之，生擒子期以獻。丙寅，貴妃獨孤氏薨，追贈曰貞懿皇后。己丑，尚書右僕射裴遵慶卒。十一月辛卯，新平公主薨。丁酉，田承嗣所署瀛州刺史吳希光以城降。丁未，路嗣恭攻破廣州，擒哥舒晃，斬首以獻。



 十一年春正月庚寅朔，田承嗣上表請罪。壬辰，遣諫議大夫杜亞使魏州宣慰，許其自新。辛亥。劍南節度使崔寧奏大破吐蕃二十萬，斬首萬級，生擒首領一千一百五十人，獻於闕下。二月癸亥，荊南節度使衛伯玉卒於京
 師。戊子，河陽軍復亂，大掠三日，監軍使冉廷蘭率兵斬其亂首。方定。戊申，昌樂公主薨。辛亥，御史大夫李棲筠卒。



 夏四月戊午朔。丙子，以浙西觀察使、蘇州刺史、御史大夫李涵知臺事，充京畿觀察使。己卯，以前淮南節度使、陽州大都督府長史、御史大夫張延賞為江陵尹、兼御史大夫充荊南節度使。五月癸巳，以永平軍節度使李勉為汴州刺史，充汴宋等八州節度觀察留後，時汴將李靈耀專殺濮州刺史孟鑒，北連田承嗣。故命勉兼
 領汴州。授靈耀濮州刺史，靈耀不受詔。



 六月戊戌，以李靈耀為汴州刺史，充節度留後。秋七月戊子夜，暴澍雨，平地水深盈尺，溝渠漲溢，壞坊民千二百家。庚寅，田承嗣兵寇滑州，李勉拒戰而敗。八月丙寅，幽州節度使硃泚加同中書門下平章事。李靈耀據汴叛。甲申，命淮西李忠臣、滑州李勉、河陽馬燧三鎮兵討之。閏月丁酉，太白經天。九月乙丑，李忠臣等兵進營鄭州，靈耀之眾來薄戰。淮西兵亂，乃退軍於滎澤。戊辰，淄青李正己奏
 取鄆、濮二州。



 冬十月乙酉，忠臣等宮破賊於中牟，進軍，又敗賊於汴州郭外，乃攻之。乙丑，承嗣遣侄悅率兵三萬援靈耀。丙午，淮西、河陽之師合擊田悅營，其眾大敗，悅脫身北走。靈耀聞悅之敗，棄城遁走。汴州平。丁未，滑將杜如江生擒靈耀而獻。十二月丁亥，加平盧淄青節度使、檢校尚書左僕射、青州刺史、饒陽王李正己為檢校司空、同中書門下平章事，成德軍節度使、太子太傅、檢校尚書左僕射、隴西郡王李寶臣檢校司空、同中書
 門下平章事。庚寅，涇原節度使、檢校尚書左僕射、知省事、扶風郡王馬璘卒。丁酉，以涇原節度副使、試太常卿、張掖郡王段秀實權知河東節度留後，北都留守薛兼訓病故也。昭義節度使李承昭搞表稱疾，以澤潞行軍司馬李抱真權知磁、邢兵馬留後。庚戌，加淮西節度、檢校右僕射、安州刺史、西平郡王李忠臣檢校司空、同中書門下平章事，仍兼汴州刺史。



 十二年春正月甲寅朔。辛酉，以四鎮北庭涇原節度副
 使、知節度使事、張掖郡王段秀實為涇州刺史、兼御史大夫，充本州團練使。月掩軒轅。渤海使獻日本國舞女十一人。癸酉夜，月掩心前大星，又入南斗魁。京師旱，分命祈禱。二月戊子，淄青節度使李正己之子納為青州刺史，充淄青節度留後。丁未，以朗州刺史李國清為黔州刺史、經略招討觀察使。



 三月乙卯，河西隴右副元帥、鳳翔懷澤潞秦隴等州節度觀察等使、兵部尚書門下平章事、潞州大都督府長史、知鳳翔府事、上柱
 國、涼國公李抱玉卒。壬戌，月入太微。癸亥，以太原少尹、河東節度行軍司馬、權知河留後鮑防為太原尹、御史大夫，充北都留守、河東節度使。戊辰夜，月逼心前星。庚午，左降官永州刺史田承嗣復授魏博節度使，餘官並如故。承嗣侄悅、子綰緒綸並復舊官。庚辰，宰相元載、王縉得罪下獄，命吏部尚書劉晏訊鞫之。辛巳，制：中書侍郎、平章事元載賜自盡，門下侍郎、平章事王縉貶括州刺史。



 夏四月壬午，以朝議大夫、守太常卿、兼修國史楊
 綰為中書侍郎，尚書禮部郎、集賢院學士常袞為門下侍郎，並同中書門下平章事。癸未，以右庶子潘炎為禮部侍郎。貶吏部侍郎楊炎為道州司馬，元載黨也。諫議大夫、知制誥韓洄王定包佶徐璜，戶部侍郎趙縱，大理少卿裴翼，太常少卿王紞，起居舍人韓會等十餘人，皆坐元載貶官也。給事中杜亞使魏州，賜田承嗣鐵券。癸巳，以前秘書監李揆為睦州刺史。揆故宰相，為元載所忌，二十年流落丐食江湖間，載誅，方得為郡。又召顏
 真卿於湖州，亦載所忌斥外也。乙未，月掩心前星。丁酉，西川破吐蕃於望漢城，擒蕃將大籠官論器然以獻。壬寅，以前商州刺史烏崇福為安南都護、本營經略使。渤海、奚、契丹、室韋、靺鞨並遣使朝貢。己酉，加京官料錢，文武班諸司共二千七百九十六員，文官一千八五十四員，武官九百四十二員，歲加給一十五萬六千貫，並舊給凡二十六萬貫。以關內副元帥、兵馬使渾瑊兼邠州刺史。



 五月辛亥。罷天下州團練守捉使名。甲寅，諸道
 邸務在上都名曰留後，改為進奏院。丙辰夜，月入太微。辛酉，貶刑部尚書王昂連州刺史，昂至萬州卒。庚午，敕毀元載祖、父墳，剖棺棄骸，焚毀私廟主於大寧里。甲戌，以前安南都護張伯儀為廣州刺史、兼御史大夫，充嶺南節度使。六月癸巳，時小旱，上齋居祈禱，聖體不康，是日不視朝。秋七月戊午，罷潤州丹陽軍、蘇州長洲軍。己巳，中書侍郎、同中書門下平章事、集賢殿崇文館大學士、兼修國史楊綰卒。八月癸巳，賜東川節度使鮮於叔
 明姓李氏。癸卯，宰臣讓賜食。先是元載、王縉輔政，每日賜食，因為故事。至是，常袞等上表云：「飧錢已多，更頒御膳，胡顏自安，乞停賜食。」從之。甲辰，以湖州刺史顏真卿為刑部尚書。乙巳，以久雨宥常參百僚，不許御史點班。九月乙卯，許以庶人禮葬元載。辛酉，以涇原節度副使段秀實為四鎮北庭行營、涇原鄭潁等節度使。庚午，吐蕃寇坊州，掠黨項羊馬而去。是秋，宋、亳、陳、滑等州水。



 冬十月丁亥，戶部待郎、判度支韓滉言解縣兩池生瑞鹽，
 乃置祠，號寶應靈慶池。壬寅夜，月掩昴，又入太微。乙巳，以滑州牙將劉洽為宋州刺史。京兆尹黎幹奏水損田三萬一千頃。度支使韓滉奏所損不多。兼渭南令劉藻曲附滉，亦云部內田不損。差御史趙計檢渭南田，亦附滉云不損。上曰：「水旱咸均，不宜渭南獨免。」復命御史硃敖檢之，渭南損田三千頃。上嘆息曰：「縣令職在字人，不損亦宜稱損，損而不聞，豈有恤隱之意耶！劉藻、趙計皆貶官。十一月癸丑，太白臨哭星。乙卯夜，月入羽林。癸酉，
 以右散騎常侍蕭昕為工閱尚書。刑部尚書顏真卿獻所著《韻海鏡源》三百六十卷。十二月丁亥，西川崔寧奏於西山破吐蕃十萬，斬首八千，生擒九百人。己亥，天下仙洞靈跡禁樵捕。庚子，以幽州節度使硃泚兼隴右節度副大使，權知河西、澤潞行營兵馬事。京兆尹請修六門堰，許之。



 十三年春正月戊申朔。辛酉，壞白渠碾磑八十餘所，以奪農溉田也。壬戌，刑部尚書、魯郡公顏真卿三抗章乞
 致仁，不允。淄青節度使李正己請附屬籍，從之。戊辰，回紇寇太原，鮑防與之戰，我師不利。硃泚徙封遂寧郡王。二月庚辰，代州都督張光晟擊回紇，戰於羊武谷，破之，北人乃安。己亥，吐蕃寇靈武。甲辰，太僕寺佛堂有小脫空金剛右臂忽有黑汁滴下，以紙承之，色類血。



 三月甲戌，河陽將士劫回紇輜重，因與相鬥，縱兵大掠，久之方定。四月丁亥，以浙西觀察留後李道昌為蘇州刺史、兼御史中丞，充浙西都團練觀察使。己丑，以前浙西觀察
 使李涵為御史大夫。甲辰，吐蕃寇靈州，朔方留後常謙光擊敗之。五月戊午，宦官劉清潭賜名忠翼。六月戊戌，隴右節度使硃泚於軍士趙貴家得貓鼠同乳不相害，籠而獻之。秋七月壬子，中書舍人崔祐甫知吏部選事。癸丑，劍南節度使崔寧加檢校司空，東川李叔明加檢校工部尚書。辛未，吐蕃寇鹽州、慶州。八月甲戌朔，成德軍節度使李寶臣抗章請復本姓張氏，從之。



 冬十月丁酉，葬貞懿皇后於莊陵。十一月丁卯，日長至，有司禮昊
 天上帝於南郊，上不視朝故也。十二月丙戌，以吏部尚書劉晏為左僕射，判使如故。以給事中杜亞為洪州刺史、兼御史中丞，充江西觀察使。以江西觀察使路嗣恭為兵部尚書。是歲，郴州黃芩山崩，壓死者有數百人。



 十四年春正月壬寅朔。壬戌，以楚州刺史李泌為澧州刺史。二月癸未，魏博七州節度使、太尉、檢校尚書左僕射、同中書門下平章事、魏州大都督府長史田承嗣卒。甲申，以魏博中軍兵馬使、左司馬田悅兼御史中丞，充
 魏博節度留後。



 三月丁未，汴宋節度使李忠臣為麾下將族侄李希烈所逐，忠臣狼狽歸朝。上以忠臣立功於國，乃授檢校司空、同平章事。庚戌，以河南尹嚴郢為京兆尹，河中少尹、知府事趙惠伯為河南尹。辛酉，以前容管經略使、容州刺史王翃為河中少尹、知府事。



 夏四月癸未，成德軍節度使張寶臣復請姓李，從之。五月癸卯，上不康，至辛亥，不視朝。北都留守鮑防以北庭歸朝。辛酉，詔皇太子監國。是夕，上崩於紫宸之內殿。遺詔皇太
 子柩前即位。壬戌，遷神柩於太極殿，發喪。八月庚申，群臣上尊謚曰睿文孝武皇帝，廟號代宗。十月己酉，葬於元陵。十二月丁酉，祔於太廟。



 史臣曰：嗚呼，治道之失也，若河決金堤，火炎昆崗，雖神禹之乘四載，玄冥之灑八瀛，亦不能堙洪濤而撲烈焰者，何也？良以勢既壞而不能遽救也。觀夫開元之治也，則橫制六合，駿奔百蠻；及天寶之亂也，天子不能守兩都，諸侯不能安九牧。是知有天下者，治道其可忽乎！明
 皇之失馭也，則思明再陷於河洛；大歷之失馭也，則懷恩鄉導於犬戎。自三盜合從，九州羹沸，軍士膏於原野，民力殫於轉輸，室家相吊，人不聊生，而子儀號泣於用兵，元載殷憂於避狄。然而代宗皇帝少屬亂離，老於軍旅，識人間之情偽，知稼穡之艱難，內有李、郭之效忠，外有昆戎之幸利。遂得兇渠傳首，叛黨革心，關輔載寧，獯戎漸弭。至如稔輔國之惡，議元振之罪，去朝恩之權，不以酷刑，俾之自咎，
 亦立法念功之旨也。罪己以傷僕固，徹樂而悼神功，懲縉、載之奸回，重袞、綰之儒雅，修己以禳星變，側身以謝咎徵，古之賢君，未能及此。而猶有李靈耀作梗，田承嗣負恩，命將出軍，勞師弊賦者，蓋陽九之未泰，豈君道之過歟！



 贊曰：群盜方梗，諸戎競侵。猛士嘗膽，忠臣痛心。掃除沴氣，敷衍德音。延洪納祉，帝慮何深。



\end{pinyinscope}