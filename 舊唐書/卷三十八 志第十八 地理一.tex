\article{卷三十八 志第十八 地理一}

\begin{pinyinscope}

 王者司牧黎元，方制天下。列井田而底職貢，分縣道以控華夷。雖《皇墳》、《帝典》之殊塗，《禹貢》、《周官》之異制，其於建侯胙土，頒瑞剖符，外湊百
 蠻，內親九牧，古之元首，咸有意焉。然子弟受封，周室竟貽於衰削；郡縣為理，秦人不免於敗亡。蓋德業有淺深，制置無工拙。殷、周未為得，秦、漢未為非。摭實而言，在哲後守成而已。謹詳前代隆平之時，校今日耗登之數，存諸戶籍，以志休期。



 昔秦並天下，裂地為四十九郡，郡置守尉，以御史監之。其地西臨洮，而北沙漠，東縈南帶，皆際海濱。漢興，以秦郡稍大，析置郡國。武帝斥越攘胡，土宇彌廣。哀、平之季，凡郡國百有三，縣千三百一十四，道三十二，侯國二百四十一，而諸郡置十三部刺史分統之。謂司隸、並、荊、兗、豫、揚、冀、青、徐、益、交、涼、幽等十三州。漢地東西九千三百二里，南北一萬二千三百六十八里。後漢郡國，百有五，縣道侯國千
 一百八十六。亦如西京之制，置十三州刺史以充郡守。其地廣袤，亦如前制。



 曹魏之時，三分鼎峙，淮、漢之間，鞠為斗壤。洎太康混一，尋陷胡戎。南北分爭，何暇疆理？三百年間，廢置不一。及隋氏平陳，寰區一統。大業三年，改州為郡，亦如漢制，置司隸、刺史，以糾郡守。大凡隋簿，郡百九十，縣一千二百五十五，戶八百九十萬七千五百
 三十六，口四千六百一萬九千九百五
 十六。其地
 東西九千三百里，南北一萬四千八百一十五里。東、南皆際大海，西至且末，北至五原，隋氏之極盛也。及大業季年，群盜蜂起，郡
 縣
 淪陷，戶口減耗。高祖受命之初，改郡為州，太守並稱刺史。其緣邊鎮守及襟帶之地，置總管府，以統軍戎。至武德七年，改總管府為都督府。



 自隋季喪亂，群盜初附，權置州郡，倍於開皇、大業之間，貞觀元年，悉令並省。始於山河
 形便，分為十道：一曰關內道，二曰河南道，三曰河東道，四曰河北道，五曰山南道，六曰隴右道，七曰淮南道，八曰江南道，九曰劍南道，十曰嶺南道。至十三年定簿，凡州府三百五十八，縣一千五百五十一。至十四年平高昌，又增二州六縣。自北殄突厥頡利，西平高昌，北逾陰山，西抵大漠。其地東極海，西至焉耆，南盡林州南境，北接薛延陀界。凡東西九千五百一十里，南北萬六千九百一十八里。高宗時，平高麗、百濟，遼海已東，皆為州，俄
 而復叛，不入提封。景雲二年，分天下郡縣，置二十四都督府以統之。議者以權重不便，尋亦罷之。



 開元二十一年，分天下為十五道，每道置採訪使，檢察非法，如漢刺史之職：京畿採訪使、理京師城內都畿、河東理蒲卅理東都城內關內、以京官遙領河南、理汴州河北、理魏州隴右、理鄯州山南東道、理襄州山南西道、理梁州劍南、理益州淮南、理揚州江南東道、理蘇州江南西道、理洪州黔中、理黔州嶺南理廣州。又於邊境置節度、經略使，
 式遏四夷。凡節度使十，經略守捉使三。大凡鎮兵四十九萬人，戎馬八萬餘疋。每歲經費：衣賜則千二十萬疋段，軍食則百九十萬石，大凡千二百一十萬。開元已前，每年邊用不過二百萬，天寶中至於是數。



 安西節度使，撫寧西域，統龜茲、焉耆、于闐、疏勒四國。安西都護府治所，在龜茲國城內，管戍兵二萬四千人，馬二千七百疋，衣賜六十二萬疋段。焉耆治所，在安西府東八百里。於闐，在安西府南二千里。疏勒，在安西府西二千餘里。



 北庭節度使，防制突騎施、堅昆、斬啜，管瀚海、天山、伊吾三軍。北庭節度使所治，在北庭都護府，管兵二萬人，馬五千疋，衣賜四十八萬疋段。突騎施牙帳，在北庭府西北三千餘里。堅昆，在北庭府北七千里。
 東北去斬啜千七百里。瀚海軍，在北庭府城內，管兵萬二千人，馬四千二百疋。天山軍，在西州城內，管兵五千人，馬五百疋。伊吾軍，在伊州西北三百里甘露川，管兵三千人，馬三百疋。



 河西節度使，斷隔羌胡。統赤水、大斗、建康、寧寇、玉門、墨離、豆盧、新泉等八軍，張掖、交城、白亭三守捉。河西節度使治，在涼州，管兵七萬三千人，馬萬九千四百疋，衣賜歲百八十萬疋段。赤水軍，在涼州城內，管兵三萬三千人，馬萬三千疋。大斗軍，在涼州西二百餘里，管兵七千五百人，馬二千四百疋。建康軍，在甘州西二百里，管兵五千三百人，馬五百疋。寧寇軍，在涼州東北千餘里。玉門軍，在肅州西二百里，管兵五千二百人，馬六百疋。墨離軍，在瓜州西北千里，管兵五千人，馬四百疋。豆盧軍，在沙州城內，管兵四千三百人，馬四百疋。新泉軍，在會州西北二百餘里，管兵千人。張掖守捉，在涼州
 南二里，管兵五百人。交城守捉，在涼州西二百里，管兵千人。白亭守捉，在涼州西北五百里，管兵千七百人。



 朔方節度使，捍禦北狄，統經略、豐安、定遠、西受降城、東受降城、安北都護、振武等七軍府。朔方節度使，治靈州，管兵六萬四千七百人，馬四千三百疋，衣賜二百萬疋段。經略軍，理靈州城內，管兵二萬七百人，馬三千疋。豐安軍，在靈州西黃河外百八十里，管兵八千人，馬千三百疋。安遠城，在靈州東北二百里黃河外，管兵七千人，馬三千疋。西受降城，在豐州北黃河外八十里，管兵七千人，馬千七百疋。安北都護府治，在中受降城黃河北岸，管兵六千人，馬二千疋。東受降城，在勝州東北二百里，管兵七千人，馬千七百疋。振武軍，在單于東都護府城內，管兵九千人，馬千六百疋。



 河東節度使，掎角朔方，以禦北狄，統天兵、大同、橫
 野、岢嵐等四軍，忻、代、嵐三州，雲中守捉。河東節度使，治太原府，管兵五萬五千人，馬萬四千疋，衣賜歲百二十六萬疋段，軍糧五十萬石。天兵軍，理太原府城內，管兵三萬人，馬五千五百疋。雲中守捉，在單于府西北二百七十里，管兵七千七百人，馬二千疋。大同軍，在代州北三百里，管兵九千五百人，馬五千五百疋。橫野軍，在蔚州東北一百四十里，管兵三千人，馬千八百疋。忻州，在太原府北百八十里，管兵七千八百人。代州，至太原府五百里，管兵四千人。嵐州，在太原府西北二百五十里，管兵三千人。岢嵐軍，在嵐州北百里，管兵一千人。



 範陽節度使，臨制奚、契丹，統經略、威武、清夷、靜塞、恆陽、北平、高陽、唐興、橫海等九軍。範陽節度使，理幽州，管兵九萬一千四百人，馬六千五百疋，衣賜八十萬疋段，軍糧五十萬石。經略軍，在幽州城內，管軍三萬
 人，馬五千四百疋。威武軍，在檀州城內，管兵萬人，馬三百疋。清夷軍，在媯州城內，管兵萬人，馬三百疋。靜塞軍，在薊州城內，管兵萬六千人，馬五百疋。恆陽軍，在恆州城東，管兵三千五百人。北平軍，在定州城西，管兵六千人。高陽軍，在易州城內，管兵六千人。唐興軍，在莫州城內，管兵六千人。橫海軍，在滄州城內，管兵六千人。



 平盧軍節度使，鎮撫室韋、靺鞨，統平盧、盧龍二軍，榆關守捉，安東都護府。平盧軍節度使治，在營州，管兵萬七千五百人，馬五千五百疋。平盧軍，在營州城內，管兵萬六千人，馬四千二百疋。盧龍軍，在平州城內，管兵萬人，馬三百疋。榆關守捉，在營州城西四百八十里，管兵三百人，馬百疋。安東都護府，在營州東二百七十里，管兵八千五百人，馬七百疋。



 隴右節度使，以備羌戎，統臨洮、河源、白水、安人、振威、威戎、莫門、
 寧塞、積石、鎮西等十軍，綏和、合川、平夷三守捉。隴右節度使，在鄯州，管兵七萬人，馬六百疋，衣賜二百五十萬疋段。臨洮軍，在鄯州城內，管兵萬五千人，馬八千疋。河源軍，在鄯州西百二十里，管兵四千人，馬六百五十疋。白水軍，在鄯州西北二百三十里，管兵四千人，馬五百疋。安人軍，在鄯州界星宿川西，兵萬人，馬三百五十疋。振威軍，在鄯州西三百里，管兵千人，馬五百疋。威戎軍，在鄯州西北三百五十里，管兵千人，馬五十疋。綏和守捉，在鄯州西南二百五十里，管兵千人。合川守捉，在鄯州南百八十里，管兵千人。莫門軍，在洮州城內，管兵五千五百人，馬二百疋。寧塞軍，在廓州城內，管兵五百人，馬五十疋。積石軍，在廓州西百八十里，管兵七千人，馬三百疋。鎮西軍，在河州城內，管兵萬一千人，馬三百疋。平夷守捉，在河州西南四十里，管兵三千人。



 劍南節度使，西抗吐蕃，南撫蠻獠，
 統團結營及松、維、蓬、恭、雅、黎、姚、悉等八州兵馬，天寶、平戎、昆明、寧遠、澄川、南江等六軍鎮。劍南節度使治，在成都府，管兵三萬九百人，馬二千疋，衣賜八十萬疋段，軍糧七十萬石。團結營，在成都府城內，管兵萬四千人，馬千八百疋。翼州，管兵五百人。茂州，管兵三百人。維州，管兵五百人。天寶軍，在恭州東南九十里，管兵千人。柘州，管兵五百人。松州，管兵二千八百人。平戎城，在恭州南八十里，管兵千人。雅州，管兵四百人。當州，管兵五百人。黎州，管兵千人。昆明軍，在巂州南，管兵五千一百人，馬二百疋。寧遠城，在管兵二千人。悉州，管兵五千人。南江郡，管兵三百人。



 嶺南五府經略使，綏靜夷獠，統經略、清海二軍，桂管、容管、安南、邕管四經略使。
 五府經略使治，在廣州，管兵萬五千四百人，輕稅本鎮以自給。經略軍，在廣州城內，管兵五千四百人。清海軍，在恩州城內，管兵二千人。桂管經略使，治桂州，管兵千人。容管經略使，治容州，管兵千一百人。安南經略使，治安南都護府，即交州，管兵四千二百人。邕管經略使，管兵七百人。



 長樂經略使，福州刺史領之，管兵千五百人。



 東萊守捉、萊州刺史領之，管兵千人。東牟守捉。登州刺史領之，管兵千人。



 至德之後，中原用兵，刺史皆治軍戎，遂有防禦、團練、制置之名。要沖大郡，皆有節度之額；寇盜稍息，則易以觀察之號。



 東都畿汝防禦觀察使。領汝州，東都留守兼之。



 河陽三城節度使。治孟州，領孟、懷二州。



 宣武軍節度使。治汴州，管汴、宋、亳、潁四州。



 義成
 軍節度使。治滑州，管滑、鄭、濮三州。



 忠武軍節度使。治許州，管許、陳、蔡三州。



 天平軍節度使。治鄆州，管鄆、齊、曹、棣四州。



 兗海節度使。治兗州，管兗、海、沂、密四州。



 武寧軍節度使。治徐州，管徐、泗、濠、宿四州。



 平盧軍節度使。治青州，管淄、青、登、萊四州。



 陜州節度使。治陜州，管陜、虢二州。



 潼關防禦鎮國軍使。華州刺史領之。



 同州防禦長春宮使。同州刺史領之。



 鳳翔隴節度使。治鳳翔府，管鳳翔府、隴州。



 邠寧節度使。治邠州，管邠、寧、慶、鄜、坊、丹、延、衍等州。



 涇原節度使。治涇州，管涇、原、渭、武四州。



 朔方節度使。治靈州，管鹽、夏、綏、銀、宥、豐、會、麟、勝、單于府等州。



 河中節度使。治河中府，管蒲、晉、絳、慈、隰等州。



 昭義軍節度使。治潞州，領潞、澤、邢、洺、磁五州。



 河東節度使。
 治太原府，管汾、遼、沁、嵐、石、忻、憲等州。



 大同軍防禦使。雲州刺史領之，管雲、蔚、朔三州。



 魏博節度使。治魏州，管魏、貝、博、相、澶、衛六州。



 義昌軍節度使。治滄州，管滄、景、德三州。



 成德軍節度使。治恆州，領恆、趙、冀、深四州。



 義武軍節度使。治定州，領易、祁二州。



 幽州節度使。治幽州，管幽、涿、瀛、莫、檀、薊、平、營、媯、順等十州。



 山南西道節度使。治興元府，管開、通、渠、興、集、鳳、洋、蓬、利、璧、巴、閬、果、金、商等州。



 山南東道節度使。治襄州，管襄、復、均、房、鄧、唐、隨、郢等州。元和中，淮、蔡用兵，析鄧、唐二州別立一節度。



 荊南節度使。治江陵府，管歸、夔、峽、忠、萬、灃、朗等州，使親王領之。



 劍南西川節度使。治成都府，管彭、蜀、漢、眉、嘉、資、簡、維、茂、黎、雅、松、扶、文、龍、戎、翼、邛、巂、姚、柘、恭、當、悉、奉、疊、靜等州，使親王領之。



 劍南東川節度使。治梓州，管梓、綿、
 劍、普、榮、遂、合、渝、瀘等州。



 武昌軍節度使。治鄂州，管鄂、岳、蘄、黃、安、申、光等州。



 淮南節度使。治揚州，管揚、楚、滁、和、舒、壽、廬等州，使親王領之。



 浙江西道節度使。治潤州，管潤、蘇、常、杭、湖等州。或為觀察使。



 浙江東道節度使。治越州，管越、衢、婺、溫、臺、明等州。或為觀察使。



 福建觀察使。治福州，管福、建、泉、汀、漳等州。



 宣州觀察使。治宣州，管宣、歙、池等州。



 江南西道觀察使。治洪州，管洪、饒、吉、江、袁、信、虔、撫等州。喪亂後，時升為節度使。



 湖南觀察使。治潭州，管潭、衡、郴、、連、道、永、邵等州。



 黔中觀察使。治黔州，管涪、溪、思、費、辰、錦、播、施、珍、夷、業、溱、南、巫等州。



 嶺南東道節度使。治廣州，管廣、韶、循、崗、恩、春、賀、潮、端、藤、康、封、瀧、高、義、新、勤、竇等州。



 嶺南西道桂管經略觀察使。治桂州，管桂、昭、蒙、富、梧、潯、龔、鬱林、平琴、賓、澄、繡、
 象、柳、融等州。



 邕管經略使。治邕州，管邕、貴、黨、橫、田、嚴、山、巒、羅、潘等州。



 容管經略使。治容州，管容、辯、白、牢、欽、巖、禺、湯、瀼、古等州。



 安南都護節度使。治安南府，管交、武峨、粵、芝、愛、福祿、長、峰、陸、廉、雷、籠、環、崖、儋、振、瓊、萬安等州。



 上元年後，河西、隴右州郡，悉陷吐蕃。大中、咸通之間，隴右遺黎，始以地圖歸國，又析置節度。



 秦州節度使。治秦州，管秦、成、階等州。



 涼州節度使。治涼州，管西、洮、鄯、臨、河等州。



 瓜沙節度使。治沙州，管沙、瓜、甘、肅、蘭、伊、岷、廓等州。乾符之後，天下亂離。禮樂征伐，不自朝廷。禹跡九州，瓜分臠剖，或並或析，不可備書。



 今舉天寶十一載地理。唐土東至安東府，
 西至安西府，南至日南郡，北至單于府。南北如前漢之盛，東則不及，西則過之。漢地東至樂浪、玄菟、，今高麗、渤海是也。今在遼東，非唐土也。漢境西至燉煌郡，今沙州，是唐土。又龜茲，是西過漢之盛也。開元二十八年，戶部計帳，凡郡府三百二十有八，縣千五百七十有三。羈縻州郡，不在此數。戶八百四十一萬二千八百七十一，口四千八百一十四萬三千六百九，應受田一千四百四十萬三千八百六十二頃一十三畝。雖未盈兩漢之數，晉、魏以來，斯為盛矣。永泰之後，河朔、隴西，淪於寇盜。元和掌
 計之臣，嘗為版簿，二方不進戶口，莫可詳知。今但自武德已來，備書廢置年月。其前代沿革，略載郡邑之端。俾職方之臣，不殆於顧問耳。



 十道郡國



 關內道一河南道二



 關內道



 京師秦之咸陽，漢之長安也。隋開皇二年，自漢長安故城東南移二十里置新都，今京師是也。城東西十八
 里一百五十步，南北十五里一百七十五步。皇城在西北隅，謂之西內。正門曰承天，正殿曰太極。太極之後殿曰兩儀。內別殿、亭、觀三十五所。京師西有大明、興慶二宮，謂之三內。有東西兩市。都內，南北十四街，東西十一街。街分一百八坊。坊之廣長，皆三百餘步。皇城之南大街曰硃雀之街，東五十四坊，萬年縣領之。街西五十四坊，長安縣領之。京兆尹總其事。東內曰大明宮，在西內之東北，高宗龍朔二年置。正門曰丹鳳，正殿曰含元，含
 元之後曰宣政。宣政左右，有中書門下二省、弘文史二館。高宗已後，天子常居東內，別殿、亭、觀三十餘所。南內曰興慶宮，在東內之南隆慶坊，本玄宗在籓時宅也。自東內達南內，有夾城復道，經通化門達南內。人主往來兩宮，人莫知之。宮之西南隅，有花萼相輝、勤政務本之樓。禁苑在皇城之北。苑城東西二十七里，南北三十里，東至灞水，西連故長安城，南連京城，北枕渭水。苑內離宮、亭、觀二十四所。漢長安故城東西十三里，亦隸入苑中。
 苑置西南監及總監，以掌種植。



 京兆府隋京兆郡，領大興、長安、新豐、渭南、鄭、華陰、藍田、鄠、盩厔、始平、武功、上宜、醴泉、涇陽、雲陽、三原、宜君、同官、華原、富平、萬年、高陵二十二縣。武德元年，改為雍州。改大興為萬年，萬年為櫟陽，分櫟陽置平陵，以渭南縣屬華州，分醴泉置溫秀縣，分雲陽置石門縣。二年，分萬年置芷陽縣，分藍田置白鹿縣，分涇陽、始平置咸陽縣，分高陵置鹿苑縣，改平陵為粟邑縣，分醴泉置好畤縣，分
 盩厔置終南縣。三年，改白鹿為寧人縣，分藍田置玉山縣，分始平置醴泉縣。仍分武功、好畤、盩厔、扶風四縣置稷州，分溫秀、石門二縣置泉州。四年，改三原為池陽。五年，復以華州之渭南來屬。六年，改池陽為華池縣。七年，廢芷陽入萬年縣。貞觀元年，廢鹿苑入高陵縣，廢寧人、玉山入藍田縣，改雲陽為池陽縣，改華池為三原縣。廢稷州，以武功、好畤、盩厔三縣來屬。八年，廢粟邑入櫟陽縣，廢終南入盩厔縣，廢雲陽入池陽縣。仍改池陽為雲
 陽縣。廢上宜入岐州之岐陽縣。十七年，罷宜州，以華原、同官二縣來屬。二十年，又置宜君縣。永徽二年，廢宜君縣。乾封元年，置明堂、乾封二縣。咸亨元年，置美原縣。文明元年，置奉天縣。天授元年，改雍州為京兆郡，其年復舊。二年，分始平、武功、奉天、盩厔、好畤等縣置稷州；雲陽、涇陽、醴泉、三原、富平、美原等縣置宜州。大足元年罷，以鴻、宜、鼎、稷四州依舊為縣，以始平等十七縣還隸雍州。長安二年，廢乾封、明堂二縣。景龍三年，以邠州之永壽、
 商州之安業二縣來屬。景雲元年，復以永壽屬邠州，安業隸商州。開元元年，改雍州為京兆府，復隋舊名。四年，改同州蒲城縣為奉先縣，仍隸京兆府。天寶元年，以京師為西京。七載，置貞符縣。十一年廢。舊領縣十八，戶二十萬七千六百五十，口九十二萬三千三百二十。天寶領縣二十三，戶三十六萬二千九百二十一，口一百九十六萬七千一百。八十八府。理京城之光德坊。去東京八百里。



 萬年隋大興縣。武德元年，改為萬年。乾封元年，分置明堂縣，治永樂坊。長安三年廢，復並萬年。天寶七載，改為咸寧，乾元復舊也。



 長安隋縣。乾封元年，分為乾封縣，治懷直坊。長安三年廢，復並長安



 藍田隋縣



 渭南隋縣。武德元年屬華州，五年復隸雍州。天授二年置鴻州，分渭南置鴻門縣，凡領渭南、慶山、高陵、櫟陽、鴻門五縣。尋廢鴻門縣，還入渭南。大足元年，廢鴻州入雍州也



 昭應隋新豐縣，治古新豐城北。垂拱二
 年，改為慶山縣。神龍元年，復為新豐。天寶二年，分新豐、萬年置會昌縣。七載，省新豐縣，改會昌為昭應，治溫泉宮之西北



 三原隋縣。武德四年，移治清谷南故任城，改為池陽縣。六年，又移故所，改為華池縣，仍分置三原縣，屬北泉州。貞觀元年，廢三原縣，仍改華池縣為三原縣，屬雍州。九年，置高祖獻陵於縣之東南。天授元年，改隸鼎州。大足元年，隸京兆府



 富平隋縣。天授二年，隸宜州。大足元年州廢，還隸雍州。景雲二年，置中宗
 定陵於縣界



 櫟陽陳萬年縣。武德元年，改為櫟陽。二年，分置粟邑縣。貞觀八年，廢粟邑並櫟陽。天授三年，隸鴻州。大足元年，還隸雍州



 咸陽隋廢縣。武德二年，復分涇陽置。初治鮑橋，其年，移治杜郵。天授二年，則天以其母順陵在其界，升為赤，神龍初復



 高陵隋縣。天授二年，隸鴻州。大足元年，還雍州



 涇陽隋縣。天授二年，隸鼎州。大足元年，還雍州



 醴泉隋寧夷縣，後廢。貞觀十年，置昭陵於九嵕山，因析雲陽、咸陽二
 縣置醴泉縣。天授元年，改隸鼎州。大足元年，還雍州。寶應二年，又置肅宗建陵，在縣北之憑山



 雲陽隋縣。武德元年，分置石門縣。三年，於石門縣置泉州，領石門、溫秀二縣。貞觀元年，廢泉州，改石門為雲陽，改雲陽為池陽，並屬雍州。八年，廢雲陽，改池陽復名雲陽



 興平隋始平縣。天授二年，隸稷州。大足元年，還雍州。景龍四年，中宗送金城公主入蕃，別於此，因改金城縣。至德二年十月，改興平縣



 鄠隋縣



 武功隋縣。武德
 三年，分雍州之武功、好畤、盩厔、扶風四縣置稷州，因後稷封邰為名。其年，割郇州之郿、鳳泉二縣來屬。四年，又割岐州之圍川、鳳泉屬岐州，以盩厔、好畤、武功三縣屬雍州。天授二年，置稷州，領武功、始平、奉天、盩厔、好畤五縣。大足元年，還屬雍州



 好畤武德二年，分醴泉縣置，因漢舊名，屬雍州。三年，改隸稷州。貞觀元年，復屬雍州。天授二年，復隸稷州。大足元年，還屬雍州



 盩厔隋縣。武德三年，屬稷州。貞觀三年，還雍州。天授二年，屬
 稷州。大足元年，還雍州。天寶元年，改為宜壽縣。至德二年三月十八日，復為盩厔



 奉先舊蒲城縣，屬同州。開元四年，以管橋陵，改京兆府，仍改為奉先縣。十七年，制官員同赤縣。寶應二年，又置玄宗泰陵於縣東北



 奉天文明元年，以管乾陵，分醴泉置。天授二年，隸稷州。大足元年，還雍州



 華原舊宜州，領華原、宜君、同官、土門四縣。貞觀十七年，省宜州及土門縣，以華原、同官屬雍州。宜君屬坊州。垂拱二年，改華原為永安縣。天
 授二年，又置宜州，領永安、同官、富平、美原四縣。大足元年，廢宜州，縣還雍州。神龍元年，復為華原縣



 美原舊宜州土門縣，貞觀十七年廢。咸亨二年，又割富平、華原及同州之蒲城縣置，改為美原縣。天授二年，又屬宜州。大足元年，還雍州



 同官屬宜州，貞觀十七年，改屬雍州。天授二年，改屬宜州。大足元年，還屬雍州。



 華州上輔隋京兆郡之鄭縣。義寧元年，割京兆之鄭縣、華陰二縣置華山郡，因後魏郡名。武德元年，改為華州，
 割雍州之渭南來屬。五年，改渭南還雍州。垂拱元年，割同州之下邽來屬。二年，改為太州。神龍元年，復舊名。天寶元年，改為華陰郡。乾元元年，復為華州。上元元年十二月，改為太州，華山為太山。寶應元年，復為華州。舊領縣二，戶一萬八千八百二十三，口八萬八千八百三十。天寶領縣三，戶三萬三千一百八十七，口二十一萬三千六百一十三。在京師東一百八十里，去東都六百七十里。



 鄭隋縣。華陰隋縣。垂拱二年，改為仙掌縣。天授二年，分置同津縣於關口，長安中廢。神龍元年，復為華陰。上元元年，改為太陰縣。寶應元年復舊。下邽隋縣。舊屬同州，垂拱元年來屬。



 同州上輔隋馮翊郡。武德元年，改為同州，領馮翊、下邽、蒲城、朝邑、澄城、白水、郃陽、韓城八縣。三年，分朝邑置河濱縣，分郃陽置河西縣，分澄城置長寧縣。仍割河西、韓城、郃陽三縣，於河西置西韓州。九年，分馮翊置臨沮
 縣。貞觀元年，省河濱、臨沮二縣。八年，省長寧縣，廢西韓州，以郃陽、河西二縣來屬。垂拱元年，割下邽屬華州。開元四年，割蒲城縣屬京兆府。天寶元年，改同州為馮翊郡。乾元元年，復為同州。乾元三年，以蒲州為河中府；割朝邑縣入河中府，改河西縣為夏陽縣，又屬河中府。舊領縣九，戶五萬三千三百一十五，口二十三萬二千一十六。天寶領縣六，戶六萬九百二十八，口四十萬八千七百五。在京師東北二百五十五里，至東都六百二里。



 馮翊隋縣



 郃陽隋縣。武德三年，割屬西韓州。貞觀八年，復屬同州



 白水隋縣



 澄城隋縣



 韓城隋縣。武德七年，割屬西韓州。八年，自河西縣移西韓州理於此，領韓城、郃陽、河西三縣。貞觀八年，廢西韓州，以韓城等三縣復還屬同州也



 夏陽武德三年，分郃陽於此置河西縣。乾元三年，為夏陽。



 坊州上隋上郡之內部縣。周天和七年，元皇帝作牧鄜州，於此置馬坊。武德二年，分鄜州置坊州，以馬坊為
 名。天寶元年，改為中部。乾元元年，復為坊州。舊領縣二，戶七千五百七，口一萬一千六百七十一。天寶領縣四，戶二萬二千四百五十八，口十二萬二百八。在京師東北三百四十七里，去東都九百四十八里。



 鄜城隋縣。武德元年，屬鄜州。二年，改屬坊州



 中部隋曰內部。武德元年，屬鄜州。二年，改為中部，屬坊州



 宜君舊屬宜州。貞觀十七年廢，二十年復置，屬雍州，管玉華宮。永徽二年，復廢。龍朔三年，又割中部、同
 官兩縣地復置宜君縣，理古示殳祤城北，屬坊州



 昇平天寶十二年，分宜君縣置。



 丹州下隋延安郡之義川縣。義寧元年，於義川置丹陽郡。武德元年，改為丹州，領縣五。二年，於州置總管府，北連、北廣二州。貞觀元年，罷都督府。天寶元年，改為咸寧郡。乾元元年，復為丹州。舊領縣五，戶三千一百九十四，口一萬七千二十。天寶，戶一萬五千一百五，口八萬七千六百二十五。在京師東北六百一十一里，去東都
 九百二十里。



 義川隋縣



 汾川隋縣，治土壁堡。開元二十二年，移於今所



 咸寧隋縣，治白水川。景龍二年，移治長松川



 雲巖隋廢縣，武德元年，復分義川縣置，理回城堡。咸亨四年，移治今所



 門山隋廢縣，武德三年，分汾川縣置，治宋斯堡。總章二年，移治庫利川。



 鳳翔府隋扶風郡。武德元年，改為岐州，領雍、陳倉、郿、虢、岐山、鳳泉等六縣。又割雍等三縣，置圍川縣。其年，割
 圍川屬稷州。貞觀元年，廢稷州，以圍川及鄜州之麟游、普潤等三縣來屬。七年，又置岐陽縣。八年，改圍川為扶風縣，省虢縣及鳳泉。天授二年，復置虢縣。天寶元年，改為扶風郡。至德二年，肅宗自順化郡幸扶風郡，置天興縣，改雍縣為鳳翔縣，並治郭下。初以陳倉為鳳翔縣，乃改為寶雞縣。其年十月，克復兩京。十二月，置鳳翔府，號為西京，與成都、京兆、河南、太原為五京。寶應元年，並鳳翔縣入天興縣，後罷京名。舊領縣八，戶二萬七千二百
 八十二，口十萬八千三百二十四。天寶領縣九，戶五萬八千四百八十六，口三十八萬四百六十三。在京師西三百一十五里，去東都一千一百七十里。



 天興隋雍縣。至德二年分雍縣置天興縣。寶應元年廢雍縣，並入天興



 扶風武德三年，分岐山縣置圍川縣，取湋川為名，俗訛改為「圍」。四年，以圍川隸稷州。貞觀元年，為扶風縣，復屬岐州。



 寶雞隋陳倉縣。至德二年二月十五日，改為鳳翔縣，其月十八日，改為寶雞。



 岐陽貞觀七年，割扶風、岐山二縣置，至二十一年廢，永徽五年復置。



 岐山隋縣。武德元年，移治張堡。七年，移治龍尾城。貞觀八年，移治豬驛南，即今治所是。仍省虢縣並入。郿隋縣。義寧二年，於縣界置郿城郡，領郿、鳳泉二縣。武德元年，罷郡，置郇州，領郿縣。三年，廢郇州，改屬稷州。七年，改屬岐州。麟游義寧元年，於仁壽宮置鳳棲郡及麟游縣。其郡領麟游、上宜、普潤三縣。二年，改為麟游郡及靈臺縣，仍割安定郡之鶉觚
 來屬。武德元年，改麟游郡為麟州。貞觀元年，省靈臺縣入麟游，又廢麟州，以普潤、麟游二縣隸岐州，上宜隸雍州，鶉觚隸涇州。太宗改仁壽宮為九成宮。普潤隋縣。本屬麟州，貞觀元年來屬。虢隋縣。貞觀八年，廢入岐山縣。天授二年，復分岐山置虢縣。



 邠州上隋北地郡之新平縣。義寧二年，割北地郡之新平、三水二縣置新平郡。武德元年，改為豳州。二年，分新平置永壽縣。貞觀二年，又分新平置宜祿縣。開元十
 三年，改豳為邠。天寶元年，改為新平郡。乾元元年，復為邠州。舊領縣四，戶一萬五千五百三十四，口六萬四千八百一十九。天寶，戶二萬二千九百七十七，口十三萬五千二百五十。去京師西北四百九十三里，至東都一千一百三十二里。



 新平隋縣



 三水隋縣



 永壽武德二年，分新平置。神龍三年，改屬雍州。景龍元年，復屬邠州。宜祿貞觀二年，分新平置宜祿縣，後魏廢縣名。



 涇州上隋安定郡。武德元年，討平薛仁杲，改名涇州。天寶元年，復為安定郡。乾元元年，復為涇州。舊領縣五，戶八千七百七十三，口三萬五千九百二十一。天寶，戶三萬一千三百六十五，口十八萬六千八百四十九。在京師西北四百九十三里，至東都一千三百八十七里。



 安定隋縣。靈臺隋鶉觚縣。天寶元年，改為靈臺。良原



 潘原隋陰盤縣。天寶元年，改為潘原，縣界有潘原廢縣。臨涇隋縣。



 隴州上隋扶風郡之汧源縣。義寧二年，置隴東郡，領縣五。武德元年，改為隴州，以南由縣屬含州。四年，廢含州，復以南由來屬。天寶元年，改為汧陽郡。乾元元年，復為隴州。舊領縣五，戶四千五百七十一，口一萬八千六百三。天寶，戶二萬四千六百五十二，口十萬一百四十八。在京師西四百九十六里，去東都一千三百二十五里。



 汧源隋縣



 汧陽隋縣



 南由隋縣。武德元年，
 置含州於此，領南由一縣。四年，廢含州，以縣屬隴州。



 吳山隋長蛇縣。貞觀元年，改為吳山縣，治槐衙堡。上元元年，移治龍盤城。



 華亭隋縣。垂拱二年，改亭州。神龍元年，復舊。



 寧州上隋北地郡。義寧元年，領安定、羅川、襄樂、彭原、新平、三水六縣。二年，分定安置歸義縣，以新平、三水屬新平郡。武德元年，改北地郡為寧州。其年，以彭原縣屬彭州。三年，分彭原置豐義縣，躭彭州。又分定安置定平
 縣。貞觀元年，廢彭州，以彭原、豐義二縣來屬。仍於寧州置都督府。四年，罷都督府。十七年，廢歸義縣。天寶元年，改為彭原郡。乾元元年，復為寧州。舊領縣七，戶一萬五千四百九十一，口六萬六千一百三十五。天寶，領縣六，戶三萬七千一百二十一，口二十二萬四千八百三十七。在京師西北四百四十六里，至東都一千三百二十四里。



 定安隋縣



 彭原隋縣。武德元年，置彭州，領彭原
 一縣。二年，分置豐義縣。貞觀元年，廢彭州，以縣來屬寧州



 真寧隋羅川縣。天寶元年，改為真寧



 定平武德二年，分定安縣置。貞觀十七年，廢歸義縣，並入定平



 襄樂隋縣



 豐義武德二年，分彭原縣置，屬彭州。貞觀元年廢彭州，來屬。



 原州中都督府隋平涼郡。武德元年，平薛仁杲，置原州。貞觀五年，置都督府，管原、慶、會、銀、亭、達、要等七州。十年，省亭、達、要三州，唯督四州。天寶元年，改為平涼郡。乾
 元元年，復為原州。舊領縣三，戶二千四百四十三，口一萬五百一十二。天寶領縣四，戶七千三百四十九，口三萬三千一百四十六。在京師西北八百里，至東都一千六百四十五里。



 平高隋縣



 平涼隋縣，治陽晉川。開元五年，移治古塞城



 百泉隋縣



 蕭關貞觀六年，置緣州，領突厥降戶，寄治於平高縣界他樓城。高宗時，於蕭關置他樓縣。神龍元年，廢他樓縣，置蕭關縣。大中五年，置武
 州。



 慶州中都督府隋弘化郡。武德元年，改為慶州，領合水、樂蟠、三泉、馬嶺、弘化五縣。三年，改三泉為同川縣。六年，置總管府，改合水為合川縣，又置白馬、蟠交二縣。七年，改總管為都督府。貞觀元年，廢都督府及合川縣，仍割林州之華池縣來屬。二年，置洛源縣。四年，復置都督府及北永州，以洛源屬北永州。五年，又罷都督府，以慶州隸原州都督府。八年，又以廢北永州之洛源縣來屬。開
 元四年，復置都督府。二十六年，昇為中都督府。天寶元年，改為安化郡。至德元年，改為順化郡。乾元元年，改為慶州。舊領縣八，戶七千九百一十七，口三萬五千一十九。天寶領縣十，戶二萬三千九百四十九，口一十二萬四千三百三十六。在京師西北五百七十二里，至東都一千四百一十里。



 安化隋弘化縣，治弘州故城。武德六年，移治今所，與合水縣俱在州治。其年，改合水為合川縣。貞觀元年，省
 合川縣並入。神龍元年，改為安化縣



 樂蟠義寧元年，分合水縣置



 合水武德六年，分合水置蟠交縣。天寶元年廢，並入合水。馬嶺隋縣，治天家堡。貞觀八年，移理新城。以縣西有馬嶺阪。方渠景龍元年，分馬嶺置。同川義寧二年，廢北永州，分寧州彭原置於三泉縣故城。武德三年，復治同川城，改為同川縣



 洛源隋縣。大業十三年，為胡賊所破，因廢。貞觀二年，復置。又自延州金城縣移北永州治於此。八年，北永州廢，復以洛
 源縣屬慶州



 延慶武德六年，分合水縣置白馬縣。天寶元年，改為延慶縣



 華池隋舊縣。大業十三年，為胡賊所破，縣廢。武德四年復置，又於此置林州總管府，管永州。其林州領華池一縣。五年，改永州為北永州。七年，罷林州總管府。貞觀元年，廢林州，華池隸慶州



 懷安開元十年，檢括逃戶置，因名懷安。



 芳池州都督府，寄在慶州懷安縣界，管小州十：靜、獯、王、濮、林、尹、位、長、寶、寧，並黨項野利氏種落。



 安定州都督府寄在慶州界，管小州七：黨、橋、烏、西戎州、野利州、米州、還州。



 安化州都督府寄在慶州界，管小州七：永利州、威州、旭州、莫州、西滄州、儒州、琮州。



 鄜州上隋上郡。武德元年，改為鄜州，領洛交、洛川、三川、伏陸、內部、鄜城六縣。二年，以內部、鄜城隸坊州。三年，置直羅縣。貞觀二年，置都督府。六年，又改為大都督府。九年，復為都督府。天寶元年，改為洛交郡。乾元元年，復
 為鄜州。舊領縣五，戶一千七百三，口五萬一千二百一十六。天寶，戶二萬三千四百八十三，口十五萬三千七百十四。在京師東北五百里，至東都九百二十五里。



 洛交隋縣



 洛川隋縣



 三川隋縣。以華池水、黑水、洛水三水會同，因名



 直羅武德三年，分三川、洛交於直羅城置，以城枕羅水，其川平直故也



 甘泉武德元年，分洛交縣置伏陸縣。天寶元年，改為甘泉
 縣。



 延州中都督府隋延安郡。武德元年，改為延州總管府，領膚施、豐林、延川三縣，管南平、北武、東夏三州。四年，又管丹、廣、達三州。貞觀元年，罷都督府。開元二年，復置都督府，領丹、綏、渾等州。天寶元年，改為延安郡。乾元元年，復為延州。舊領縣九，戶九千三百四，口一萬四千一百七十六。天寶，戶一萬八千九百五十四，口十萬四十。在京師東北六百三十一里，至東都一千一百五十一里。



 膚施隋縣。分豐林、金明二縣置。延長隋廢縣。武德二年，復於此置北連州，領義鄉、齊明二縣。貞觀二年，廢北連州及義鄉、齊明二縣，並入延安。廣德二年，改為延長縣



 臨真隋縣。武德初，屬東夏州。貞觀二年，州廢來屬



 敷政隋因城縣。武德二年，移治於金城鎮，改為金城縣。又於界內置永州，領金城、洛盤、新昌、土塠四縣。貞觀四年，移永州於洛源縣。八年，廢洛盤等三縣，並入金城，屬延州。天寶元年，改金城為敷政



 金明
 隋廢縣。武德二年，置北武州，領開遠、金義、崇德、永定、安義五縣。復分膚施置金明縣。貞觀二年，廢北武州，以開遠等五縣並入金明縣



 豐林隋舊縣。武德四年，於此僑置雲州及雲中、榆林、龍泉三縣。八年，廢雲州及三縣，以龍泉並入臨真，以雲中、榆林並入豐林



 延水武德二年，分延川縣置西和州，領安人、修文、桑原三縣。貞觀二年，廢西和州，以修文、桑原並入安人，屬北基州。八年，廢北基州入延川。二十三年，改為弘風縣。神龍元
 年，改為延水



 延川隋舊縣。武德二年，置南平州，領義門縣。四年，廢南平州及縣，並入延川



 延昌武德二年，置北平州。貞觀三年廢，十年於廢州置罷交縣。天寶元年，改名為延昌縣



 渾州寄治延安郡界，隸延州節度使。



 綏州下隋雕陰郡。武德三年，於延州豐林縣置綏州總管府，領西和、南平、北基、銀、雲、貞、上、殄、北吉、匡、龍等十一州。其綏州領上、大斌、城平、綏德、延福五縣。六年，移治所
 於延州延川縣界。七年，又移治城平縣界魏平廢城。貞觀二年，平梁師都，罷都督府，移州治上縣。天寶元年，改為上郡。乾元元年，復為綏州。舊領縣五，戶三千一百六十三，口一萬六千一百二十九。天寶，戶一萬八百六十七，口八萬九千一百一十一。在京師東北一千里，至東都一千八百一十九里。



 龍泉隋曰上縣。天寶元年，改為龍泉



 延福隋縣。武德六年，置北吉州，領歸義、洛陽二縣，羅州領石羅、開
 善、萬福三縣；匡州領安定、源泉二縣。貞觀二年，三州及縣並廢，地並入延福



 綏德隋廢縣。武德二年，復置。六年，又分置雲州，領信義、淳義二縣；龍州領風鄉、義良二縣。貞觀二年，二州及縣俱廢，地並入綏德



 城平隋舊縣。武德三年，又置魏平縣，屬南平州。又置魏州，領安故、安泉二縣。七年，又於魏平城中置綏州總管府並大斌縣。貞觀二年，廢南平州、魏州及魏平、安故、安泉三縣，移綏州治於上縣，大斌治於今所



 大斌武德七
 年置，治魏平。貞觀二年，移治今所。



 銀州下隋雕陰郡之儒林縣。貞觀二年，平梁師都置銀州，隋舊名。天寶元年，改為銀川郡。乾元元年，復為銀州。舊領縣四，戶一千四百九十五，口七千七百二。天寶，戶七千六百二，口四萬五千五百二十七。在京師東北一千一百三十里，至東都一千五百七十九里。



 儒林隋舊縣



 撫寧隋縣。貞觀二年，屬綏州。八年，改屬銀州，治龍泉川。開元二年，移於今所



 真鄉隋
 縣



 開光隋縣。貞觀二年，屬綏州。八年，改屬柘州。十三年，柘州廢，來屬銀州



 靜邊州都督府舊治銀川郡界內，管小州十八



 歸德州寄治銀州界，處降黨項羌。



 夏州都督府隋朔方郡。貞觀二年，討平梁師都，改為夏州都督府，領夏、綏、銀三州。其夏州，領德靜、巖綠、寧朔、長澤四縣。其年，改巖綠為朔方縣。七年，於德靜縣置長州都督府。八年，改北開州為化州。十三年，廢化州及長
 州，以德靜、長澤二縣來屬。天寶元年，改為朔方郡。乾元元年，復為夏州。舊領縣四，戶二千三百二十三，口一萬二百八十六。天寶，戶九千二百一十三，口五萬三千一百四。在京師東北一千一百一十里，至東都一千六百八十里。



 朔方隋巖綠縣。貞觀二年，改為朔方縣。永徽五年，分置寧朔縣，長安二年廢。開元四年又置，九年又廢，還並入朔方



 德靜隋縣。貞觀七年，屬北開州。八年，改北
 開州為化州。十三年，廢化州，以縣屬夏州



 寧朔隋縣。武德六年，於此置南夏州。貞觀二年廢



 長澤隋縣。貞觀七年，置長州都督府。十三年，廢長州，縣還夏州



 雲中都督府黨項部落，寄在朔方縣界，管小州五：舍利、思璧州、阿史那州、綽部州、白登州。戶一千四百三十，口五千六百八十一



 呼延州都督府黨項部落，寄在朔方縣界，管小州三：賀魯州、那吉州、𧾷夾跌州。戶一百五十五，口六百五



 桑乾都督府寄朔方縣界，管小州四：鬱射州、藝失州、畢失州、叱略州。戶二百七十四，口一千三百二十三



 定襄都督府寄治寧朔縣界，管小州四：阿德州、執失州、蘇農州、拔延州。戶四百六十，口一千四百六十三



 達渾都督府延陀部落，寄在寧朔縣界，管小州五：姑衍州、步訖若州、嵠彈州、鶻州、低粟州。戶一百二十四，口四百九十五



 安化州都督府寄在朔方縣界。戶四百八十三，口二
 千五十三



 寧朔州都督府寄在朔方縣界。戶三百七十四，口二千二十七



 僕固州都督府寄在朔方縣界。戶一百二十二，口六百七十三。



 靈州大都督府隋靈武郡。武德元年，改為靈州總管府，領回樂、弘靜、懷遠、靈武、鳴沙五縣。二年，以鳴沙縣屬西會州。貞觀四年，於回樂縣置回、環二州，並屬靈武都
 督府。十三年，廢回、環二州，靈州都督入靈、填二州。二十年，鐵勒歸附，於州界置皋蘭、高麗、祁連三州，並屬靈州都督府。永徽元年，廢皋蘭等三州。調露元年，又置魯、麗、塞、含、依、契等六州，總為六胡州。開元初廢，復置東皋蘭、燕然、燕山、雞田、雞鹿、燭龍等六州，並寄靈州界，屬靈州都督府。天寶元年，改靈州為靈武郡。至德元年七月，肅宗即位於靈武，升為大都督府。乾元元年，復為靈州。舊領縣五，戶四千六百四十，口二萬一千四百六十二。天
 寶領縣六，戶一萬一千四百五十六，口五萬三千一百六十三。在京師西北一千二百五十里，至東都二千里。



 回樂隋縣，在郭下。武德四年，分置豐安縣，屬回州。十三年，州廢，並入回東



 鳴沙隋縣。武德二年，置西會州，以縣屬焉。貞觀六年，廢西會州，置環州。九年，廢環州，縣屬靈州。神龍二年，移治廢豐安城



 靈武隋縣



 懷元隋縣。界有隋五原郡。武德元年，改為豐州，領九原縣。六年，州縣俱省入懷遠縣。儀鳳中，再築新城。縣
 有鹽池三所



 保靜隋弘靜縣。神龍元年，改為安靜。至德元年，改為保靜



 溫池神龍元年置



 燕然州寄在回樂縣界，突厥九姓部落所處。戶一百九十，口九百七十八



 雞鹿州寄在回樂縣界，突厥九姓部落所處。戶一百三十二，口五百五十六



 雞田州寄在回樂縣界，突厥九姓部落所處。戶一百四，口四百六十九



 東皋蘭州寄在鳴沙界，九姓所處。戶一千三百四十二，口五千一百八十二



 燕山州在溫池縣界，亦九姓所處。戶四百三十，口二千一百七十六



 燭龍州在溫池界，亦九姓所處。戶一百一十七，口三百五十三。



 鹽州下隋鹽川郡。武德元年，改為鹽州，領五原、興寧二縣。其年，移州及縣寄治靈州。四年，省興寧入五原縣。
 貞觀元年，廢鹽州五原縣入靈州。二年，平梁師都，復於舊城置鹽州及五原、興寧二縣，隸夏州都督府。其年，改為靈州都督府。天寶元年，改為五原郡。乾元元年，改為鹽州。永泰元年十一月，升為都督府。元和八年，隸夏州。舊領縣二，戶九百三十二，口三千九百六十九。天寶，戶二千九百二十九，口一萬六千六百六十五。在京師西北一千一百里，至東都二千一十里。



 五原隋縣。武德元年，寄治靈州。貞觀元年省，二年
 復置



 興寧龍朔三年置。



 豐州下隋文帝置，後廢。貞觀四年，以突厥降附，置豐州都督府，不領縣，唯領蕃戶。十一年廢，地入靈州。二十三年，又改豐州。天寶元年，改為九原郡。乾元元年，復為豐州。領縣二，戶二千八百一十三，口九千六百四十一。在京師北二千二百六里，至東都三千四十四里。



 九原永徽四年置



 永豐隋縣。武德六年省，永徽元年復置。



 會州上隋會寧鎮。武德二年，討平李軌，置西會州。天寶元年，改為會寧郡。乾元元年，復為會州。永泰元年，昇為上州，領縣二，戶四千五百九十四，口二萬六千六百六十二。去京師一千一百里，至東都二千一百里。



 會寧隋涼川縣。武德二年，改為會寧



 烏蘭後周縣，置在會寧關東南四里。天授二年，移於關東北七里。



 宥州調露初，六胡州也。長安四年，並為匡、長二州。神龍三年，置蘭池都督府。仍置六縣以隸之。開元十年，復
 分為魯、麗、契、塞四州。十一年，克定康待賓後，遷其人於河南、江淮之地。十八年，又為匡、長二州。二十六年，自江淮放回胡戶，於此置宥州及延恩、懷德、歸仁三縣。天寶元年，改為寧朔郡。至德二年，又改為懷德郡都督府。乾元元年，復為宥州。寶應後廢。元和九年，復於經略軍置宥州，郭下置延恩縣。十五年，移治長澤縣，為吐蕃所破。長慶四年，夏州節度使李祐復置。領縣三，戶七千八十三，口三萬二千六百五十二。去京師二千一百里，去東
 都三千一百九十里。



 延恩開元二十六年，以廢匡州置，後隨州移徙



 歸仁舊蘭池州之長泉縣。開元二十六年，置歸仁縣



 懷德開元二十六年，以廢塞門縣置。



 勝州下都督府隋置勝州，大業為榆林郡。武德中，平梁師都，復置勝州。天寶元年，復為榆林郡。乾元元年，復為勝州。領縣二，戶四千一百八十七，口二萬九百五十二。去京師一千八百三十里，至東都一千九百五里。



 榆林隋舊



 河濱隋榆林郡地。貞觀三年，置雲州於河濱，因置河濱縣。四年，改為威州。八年廢，河濱屬勝州。



 麟州下天寶元年，王忠嗣奏請割勝州連谷、銀城兩縣置麟州，其年改為新秦郡。乾元元年，復為麟州，領縣三，戶二千四百二十八，口一萬九百三。去京師一千四百四十里，至東都一千九百五里。



 新秦天寶元年，分連谷、銀城二縣地置



 連穀舊
 屬勝州，天寶元年來屬



 銀城舊屬勝州，天寶元年來屬。



 安北大都護府開元十年，分豐、勝二州界置瀚海都護府。總章中，改為安北大都護府。北至陰山七十里，至回紇界七百里。舊領縣一，戶二千六，口七千四百九十八。去京師二千七百里，至東都二千九百里。在黃河之北。



 陰山天寶元年置。



 河南道



 東都周之王城，平王東遷所都也。故城在今苑內東北隅，自赧王已後及東漢、魏文、晉武，皆都於今故洛城。隋大業元年，自故洛城西移十八里置新都，今都城是也。北據邙山，南對伊闕，洛水貫都，有河漢之象。都城南北十五里二百八十步，東西十五里七十步，周圍六十九里三百二十步。都內縱橫各十街，街分一百三坊、二市。每坊縱橫三百步，開東西二門。



 宮城，在都城之西北
 隅。城東西四里一百八十步，南北二里一十五步。宮城有隔城四重。正門曰應天，正殿曰明堂。明堂之西有武成殿，即正衙聽政之所也。宮內別殿、臺、館三十五所。上陽宮，在宮城之西南隅。南臨洛水，西拒谷水，東即宮城，北連禁苑。宮內正門正殿皆東向，正門曰提象，正殿曰觀風。其內別殿、亭、觀九所。上陽之西，隔谷水有西上陽宮，虹梁跨谷，行幸往來。皆高宗龍朔後置。禁苑，在都城之西。東抵宮城，西臨九曲，北背邙阜，南距飛仙。苑城東
 面十七里，南面三十九里，西面五十里，北面二十里。苑內離宮、亭、觀一十四所。



 河南府隋河南郡。武德四年，討平王世充，置洛州總管府，領洛、鄭、熊、穀、嵩、管、伊、汝、魯九州。洛州領河南、洛陽、偃師、鞏、陽城、緱氏、嵩陽、陸渾、伊闕等九縣。其年十一月，罷總管府，置陜東道大行臺。九年，罷行臺，置洛州都督府，領洛、懷、鄭、汝等四州，權於府置尚書省。貞觀元年，割穀州之新安來屬。七年，又割穀州之壽安來屬。八年，移
 治所於河南縣之宣範坊。十八年，廢都督府，省緱氏、嵩陽二縣。顯慶二年，置東都，官員準雍州。是年，廢穀州，以福昌、長水、永寧、澠池等四縣，懷州之河陽、濟源、溫、王屋，鄭州之汜水來屬。龍朔二年，又以許州之陽翟，鄭州之密縣，絳州之垣縣來屬。乾封元年，以垣縣隸絳州。咸亨四年，又置柏崖、大基二縣。其年，省柏崖縣。上元元年，復置緱氏縣。永淳元年，復置嵩陽縣。光宅元年，改東都為神都。垂拱四年，置永昌縣。載初元年，置武臨縣。天授元
 年，置武泰縣，尋廢。仍改鄭州之滎陽、武泰來屬。三年，置來廷縣。神龍元年，改神都復為東都；廢永昌、來廷三縣；改武泰、滎陽還鄭州。先天元年，置伊闕縣。開元元年，改洛州為河南府。二十二年，置河陰縣。天寶元年，改東都為東京也。天寶，領縣二十六，戶十九萬四千七百四十六，口一百一十八萬三千九十三。在西京之東八百五十里。



 河南隋舊。武德四年，權治司隸臺。貞觀元年，移治所
 於大理寺。貞觀二年，徙理金墉城。六年，移治都內之毓德坊。垂拱四年，分河南、洛陽置永昌縣，治於都內之道德坊。永昌元年，改河南為合宮縣。神龍元年，復為河南縣，廢永昌縣。三年，復為合宮縣。景龍元年，復為河南縣



 洛陽隋舊。武德四年，權治大理寺。貞觀元年，徙治金墉城。六年，移治都內之毓德坊。垂拱四年，分置永昌縣。天授三年，又分置來廷縣，治於都內之從善坊。龍朔元年，廢來廷縣。神龍二年十一月，改洛陽為永昌縣。唐
 隆元年七月，復為洛陽



 偃師隋縣



 鞏隋縣



 緱氏隋縣。貞觀十八年省。上元二年七月復置，管孝敬陵，舊縣治西北澗南。上元中，復置治所於通谷北，今治是



 告成隋陽城縣。武德四年，割陽城、嵩陽、陽翟置康城縣，又置嵩州，治陽城。貞觀元年，割陽翟隸許州。三年，省嵩州及康城縣，以陽城、嵩陽屬洛州。登封元年，將有事嵩山，改為告成縣



 登封隋嵩陽縣。貞觀十七年省。永淳元年七月，復置。二年，又廢。光宅元年，又
 置。登封元年十二月，改為登封縣。神龍元年二月，改為嵩陽。二年十一月，復為登封



 陸渾隋縣



 伊闕隋縣



 伊陽先天元年十二月，割陸渾縣置



 壽安隋縣。義寧元年，移治九曲城，屬熊州。貞觀七年，移今治，屬洛州。長安四年，立興泰宮，分置興泰縣。神龍元年廢，並入壽安



 新安隋縣。義寧二年，置新安郡。武德元年，改為穀州，領新安、澠池、東垣三縣。四年，省東垣入新安。貞觀元年，移穀州治澠池，新安移入廢州城，改屬
 洛州。顯慶二年十二月，廢穀州，以福昌、新安、澠池、永寧，並懷州之河陽、濟源、溫、王屋，鄭州氾水，並隸洛州



 福昌隋宜陽縣。義寧二年，置宜陽郡，領宜陽、澠池、永寧三縣；又於新安縣置新安郡，領新安一縣。武德元年，改宜陽郡為熊州，新安為穀州，割熊州之澠池又置東垣縣屬之，仍改熊州之宜陽為福昌縣。三年，割熊州永寧置函州。四年，省東垣縣。八年，廢函州，復以永寧屬熊州。貞觀元年，省熊州，以永寧屬穀州，壽安屬洛州。顯慶二
 年，廢穀州，福昌隸洛州也



 澠池隋舊，治大塢城。貞觀元年，移穀州治所於此，領福昌、澠池、永寧三縣。三年，縣南移於雙橋。其年，穀州又移治雙橋。六年，又移理於福昌。顯慶二年十二月，廢穀州，澠池隸洛州



 長水隋長澤縣。義寧元年，改為長水。武德元年，屬虢州。貞觀元年，屬穀州。顯慶二年，隸洛州



 永寧隋熊耳縣所治。義寧二年，置永寧縣，治永固城，屬宜陽郡。武德元年，改屬熊州。三年，移治同軌城，改屬函州。八年，復屬熊州。
 貞觀元年，改屬穀州。十四年，移於今所。十七年，移治鹿橋。顯慶元年，穀州廢，改隸洛州



 密隋縣。武德三年，置密州。四年廢，縣屬鄭州。龍朔二年，割屬洛州



 河清咸亨四年，分河南、洛陽、新安、王屋、濟源、河陽置大基縣。先天元年，改為河清



 潁陽載初元年，析河南、伊闕、嵩陽三縣置武臨縣。開元十五年，改為潁陽。



 河陽氾水溫河陰已上縣會昌三年割屬孟州，陽翟還許州，濟源還懷州，王屋還懷州。



 孟州上本河南府之河陽縣，本屬懷州。顯慶二年，割屬河南府。以城臨大河，長橋架水，古稱設險。乾元中，史思明再陷洛陽，太尉李光弼以重兵守河陽。及雍王平賊，留觀軍容使魚朝恩守河陽，乃以河南府之河陽、河清、濟源、溫四縣租稅入河陽三城使。河南尹但總領其縣額。尋又以氾水軍賦隸之。會昌三年九月，中書門下奏：「河陽五縣，自艱難已來，割屬河陽三城使。其租賦色役，盡歸河陽，河南尹但總管名額而已，使歸一統，便為定制。
 既是雄鎮，足壯三城，其河陽望昇為孟州，仍為望，河陽等五縣改為望縣。」尋有敕，割河陰隸孟州，河清還河南府。時河陽節度，以懷州為理所。會昌四年，又割澤州隸河陽節度使，仍移治所於孟州，戶口籍帳入河南府。



 河陽隋縣。武德四年，於隋河陽宮置盟州，領河陽、集城、溫三縣。八年，廢盟州，省集城入河陽縣，以河陽、溫屬懷州。顯慶二年，以河陽、溫屬洛州



 氾水隋縣。武德四年，分置成皋縣。貞觀元年，省入氾水，屬鄭州。顯慶二年，
 割屬洛州，仍移治武牢城。垂拱四年，改為廣武。神龍元年，復為氾水。開元二十九年，移治所於武牢。成皋府在縣北



 河陰開元二十年，割氾水、滎澤二縣置，管河陰倉



 溫舊屬懷州。顯慶二年，割屬洛州



 濟源隋舊縣。武德二年，置西濟州，又分置飀陽、蒸川、邵原三縣。四年，廢西濟州及邵原、蒸川、頠陽三縣入濟源，改隸懷州。



 鄭州隋滎陽郡。武德四年，平王世充，置鄭州於武牢，
 領氾水、滎陽、滎澤、成皋、密五縣。其年，又於管城縣置管州，領管城、須水、圃田、清池四縣。貞觀元年，廢管州及須水、清池二縣，以廢管州之陽武、新鄭四縣屬鄭州。七年，自武牢移鄭州理所於管城。舊領縣八，戶一萬八千七百九十三，口九萬三千九百三十七。天寶領縣七，戶七萬六千六百九十四，口三十六萬七千八百八十一。至京師一千一百五里，至東都二百七十里。



 管城郭下，隋舊



 滎陽隋縣。天授二年，分置武泰
 縣，隸洛州，又改滎陽為武泰。萬歲通天元年，復為滎陽，尋又為武泰。神龍復



 滎澤隋舊



 新鄭隋舊



 中牟隋圃田縣。武德元年，改為中牟，屬汴州。龍朔二年，改屬鄭州



 原武隋舊。



 陜州大都督府隋河南郡之陜縣。義寧元年，置弘農郡，領陜、崤、桃林、長水四縣。二年，省崤縣。武德元年，改為陜州總管府，管陜、鼎、熊、函、穀五州，仍割長水屬虢州。其年，復立崤縣。二年，復割崤縣屬函州。三年，又置南韓州、
 嵩州，並屬陜府。四年，東都平，割熊、穀、嵩三州屬洛州總管府。其年，罷洛州總官，復以熊、穀、嵩三州來屬；仍省南韓州入洛州。八年，廢函州，以崤縣來屬。貞觀元年，罷都督府，又以廢芮州芮城、河北二縣來屬。十四年，改崤縣為峽石縣。大足元年，割絳州之夏縣來屬，尋卻還絳州。天寶元年，改為陜郡，置軍。至德二載十月，收兩京。乾元元年，復為陜州，因割蒲州之解、安邑，絳州之夏縣來屬；仍改安邑為虞邑。廣德元年十月，吐蕃犯京師，車駕幸陜州，
 仍以陜為大都督府。天祐初，昭宗遷都洛陽，駐蹕陜州，改為興德府，縣次畿赤。哀帝即位，省，復為大都督府。舊領縣五，戶二萬一千一百七十一，口八萬一千九百一十九。天寶領縣七，戶三萬九百五十，口十七萬二百三十八。在京師東四百九十里，東至東都三百三十里。



 陜郭下。隋縣



 峽石隋崤縣。義寧二年省。武德元年，復置。二年，割屬函州。三年，自石隖移治鴨橋。八年，改屬陜州。十四年，移治峽石隖，因改為峽石縣



 靈寶
 隋桃林縣。天寶元年，以掘得寶符，改為靈寶縣



 芮城隋縣。武德二年，置芮州，領芮城、河北二縣。貞觀元年，罷芮州，以芮城、河北屬陜州



 平陸隋河北縣。義寧元年，置安邑郡，縣屬焉。天寶三載，太守李齊物開三門，石下得戟，大刃，有「平陸」篆字，因改為平陸縣



 安邑隋為虞州，郭下置安邑縣，領安邑、解、夏、桐鄉四縣。貞觀十七年，廢虞州及桐鄉縣以安邑、解縣屬蒲川，夏縣屬絳州。乾元元年，割屬陜州，改安邑為虞邑。大歷四年，復為安
 邑縣



 夏縣舊屬虞州。貞觀十七年，改隸絳州。乾元元年，改屬陜州。



 安邑、夏縣，天寶後，加管戶一萬八千五百。



 虢州望漢弘農郡。隋廢郡為弘農縣，屬陜州。隋末復置郡。義寧元年，改為鳳林郡，仍於盧氏置虢郡。武德元年，改為虢州，改鳳林為鼎州。貞觀八年，廢鼎州，移虢州於今治，屬河南道。開元初，以巡按所便，屬河東道。天寶元年，改為弘農郡。乾元元年，復為虢州，以弘農為緊縣，
 盧氏、硃陽、玉城為望縣。天寶領縣六，戶二萬八千二百四十九，口八萬八千四十五。西至京師四百三十里，東至東都五百五十三里。



 弘農漢縣，隋廢。大業三年，於今湖城縣西一里置，尋隨郡移於弘農川。神龍元年，改「弘」為「恆」。開元十六年，復為弘農，州所治也。



 閿鄉隋縣



 湖城漢湖縣，後加「城」字。乾元元年，改為天平縣。大歷四年，復為湖城。



 硃陽隋縣



 玉城隋縣，分盧氏置。



 盧氏隋縣。



 汝州望隋襄城郡。武德四年，平王世充，改為伊州，領承休、梁、郟城三縣。貞觀元年，以廢魯州魯山縣來屬。其年，省梁縣，仍改承休為梁縣。八年，改伊州為汝州，領梁、郟城、魯山三縣。證聖元年，置武興縣。先天元年，置臨汝縣。開元二十六年，以仙州之葉縣來屬。天寶元年，以許州之襄城來屬，仍改為臨汝郡。乾元元年，復為汝州也。舊領縣三，戶三千八百八十四，口一萬七千五百三十四。天寶領縣七，戶六萬九千三百七十四，口二十七萬
 三千七百五十六。在京師東九百八十二里，至東都一百八十里。



 梁隋承休縣。貞觀元年，改為梁縣



 郟城隋舊縣



 魯山隋舊。武德四年，於縣置魯州，領魯山、ＬＭ陽二縣。貞觀元年，州廢，仍置ＬＭ陽縣，以魯山縣屬伊州。八年，改伊州為汝州



 葉隋縣。武德四年，置葉州。五年廢，縣屬許州。開元四年，置仙州，領葉、襄城、方城、西平、舞陽五縣。二十六年，廢仙州，以葉屬汝州，襄城、舞陽屬許州，
 方城還唐州，西平屬豫州



 襄城隋舊縣。武德元年，於此置汝州，領襄城、汝墳、期城三縣。貞觀元年，廢汝州及汝墳、期城二縣，以襄城屬許州。開元四年，屬仙州。二十六年，還屬許州。其年，改屬汝州也



 龍興證聖元年，分郟城、魯山置武興縣。神龍元年，改為中興縣。其年，又改為龍興



 臨汝先天元年置。貞元八年，以梁縣西界二鄉益之，兼移縣於石壕驛。



 許州望隋潁川郡。武德四年，平王世充，改為許州，領
 長社、長葛、許昌、繁昌、黃臺、水隱強、臨潁七縣。貞觀元年，廢黃臺、繁昌、水隱強三縣，以洧州之扶溝、鄢陵，汝州之襄城，嵩州之陽翟，北灃之葉縣來屬。十三年，改置都督府，管許、唐、陳、潁四州，而許州領長社、長葛、許昌、鄢陵、扶溝、臨潁、襄城、陽翟、葉九縣。十六年，罷都督府。顯慶二年，割陽翟屬洛州。開元四年，割葉、襄城置仙州。二十六年，仙州廢，以葉、襄城、陽翟來屬。其年，又以葉、襄城屬汝州。二十八年，又以襄城來屬。是歲，又以葉屬汝州。天寶元年，改為
 潁川郡。乾元元年，復為許州。長慶三年，廢溵州為郾城縣，屬許州。舊領縣九，戶一萬五千七百一十五，口七萬二千二百二十九。天寶領縣七，戶七萬三千二百四十七，口四十八萬七千八百六十四。在京師東一千二百里，至東都四百里。



 長社郭下。隋潁川縣。武德四年，改為長社，取舊名



 長葛隋分許昌縣置，取舊名



 許昌舊縣



 鄢陵隋置洧州，後廢為縣，屬許州



 扶溝隋縣。武德四年，置北
 陳州。其年，州廢，縣屬洧州。九年，洧州廢，來屬



 臨潁隋舊縣。建中二年，隸溵州。貞元元年，州廢來屬



 舞陽漢縣，治所在古城內，屬仙州。開元二十六年，隸許州。元和十三年，移治於吳城鎮



 郾城本屬豫州。長慶元年來屬。



 汴州上隋滎陽郡之浚儀縣也。武德四年，平王世充，置汴州總管府，管汴、洧、杞、陳四州，領浚儀、新里、小黃、開封、封丘等五縣。七年，改為都督府。廢開封、小黃、新里三縣入
 浚儀，復以廢杞州之雍丘、陳留，管州之中牟，洧州之尉氏來屬。龍朔二年，以中牟隸鄭州。延和元年，復置開封縣。天寶元年，改汴州為陳留郡。乾元元年，復為汴州。建中二年，築其羅城。舊領縣五：浚儀、雍丘、陳留、中牟、尉氏，戶五萬七千七百一，口八萬二千八百七十九。天寶領縣六，戶十萬九千八百七十六，口五十七萬七千五百七。在京師東一千三百五十里，東都四百一里。



 浚儀古縣，隋置，在今縣北三十里，為李密所陷。縣人
 王要漢率豪族置縣於汴州之內，要漢自為縣令。義寧元年，於縣復置汴州，以要漢為刺史。武德四年，移縣於州北羅城內。貞觀元年，移於州西一里，延和元年六月，割浚儀十四鄉分置開封縣



 開封漢縣，在今縣南五十里。貞觀元年省，並入浚儀。延和元年六年，析浚儀復置，並在郭下



 尉氏隋縣，屬潁川郡。武德四年，於縣置洧州，領尉氏、扶溝、康陰、新汲、鄢陵、宛陵、歸化七縣。貞觀元年，廢洧州及康陰、宛陵、新汲、歸化四縣，以扶溝、
 鄢陵屬許州，尉氏屬汴州



 陳留隋縣，屬汴州。武德四年，屬杞州。貞觀元年，廢杞州，陳留屬汴州



 封丘隋縣



 雍丘隋縣。武德四年，於縣置杞州，領雍丘、陳留、圉城、襄邑、外黃、濟陽六縣，權於州內以倉院置。貞觀元年，廢杞州及濟陽、圍城、外黃三縣，以襄邑屬宋州，陳留、雍丘屬汴州，而移縣入廢杞州。



 蔡州上隋汝南郡。武德四年四月，平王世充，置豫州總管府，管豫、道、輿、息、舒五州。豫州領安陽、平輿、真陽、
 吳房、上蔡五縣。七年，改為都督府，廢輿、道、舒、息四州。貞觀元年，罷都督府，廢平輿、新蔡二縣，復以道州之郾城，息州之新息，朗州之朗山，舒州之褒信、新蔡五縣來屬。天授三年，又置平輿、西平兩縣。開元四年，以西平屬仙州。二十六年，省仙州，復以西平來屬。天寶元年，改為汝南郡。乾元元年，復為豫州。寶應元年，改為蔡州。舊領縣十，戶一萬二千一百八十二，口六萬四百一十五。天寶領縣十一，戶八萬七百六十一，口四十六萬二百五。去
 京師一千五百四十里，至東都六百七十里。



 汝陽隋舊縣。治郭下



 朗山漢安昌縣，隋改為朗山



 遂平隋吳房縣。元和十二年，討吳元濟於文城柵，置行吳房縣，權隸溵州。賊平，改為遂平縣，隸唐州。長慶元年，復隸蔡州



 郾城隋舊。武德四年，於此置道州，領郾城、邵陵北武、西平四縣。貞觀元年，廢道州及北武、邵陵、西平三縣，以郾城屬豫州。本治溵水南。開元一十年，因大水，移治溵水北。元和十二年，於縣置溵州。長
 慶元年，廢溵州，以郾城隸許州



 上蔡隋縣



 新蔡隋舊。武德四年，於此置舒州，領新蔡、褒信二縣。貞觀元年，廢舒州，新蔡屬豫州



 褒信後漢縣



 新息隋縣。武德四年，於縣置息州，領新息、淮川、長陵三縣。貞觀元年，廢息州及淮川、長陵二縣，以新息屬豫州



 平輿隋置。貞觀元年廢，天授二年復置



 西平漢縣。貞觀元年廢。天授二年復置。元和十二年，隸溵州。州廢，隸蔡州



 真陽漢慎陽縣，隋為真陽。載初元年，改為
 淮陽。神龍元年復。



 滑州望，隋東郡。武德元年，改為滑州，以城有古滑臺也。二年，陷賊。及平王世充，復置，領白馬、衛南、韋城、匡城、靈昌、長垣七縣。八年，廢長垣縣入匡城，以廢東梁州之酸棗縣來屬。天寶元年，改為靈昌郡。乾元元年，復為滑州。舊領縣七，戶一萬三千七百三十八，口六萬四千九百六十。天寶，戶七萬一千九百八十三，口四十二萬二千七百九十。去京師一千四百四十里，至東都五百三
 十里。



 白馬郭下。漢縣。衛南隋楚丘縣。後以曹有楚丘，乃改為衛南縣，治古楚丘城。儀鳳元年，移治西北濱河之新城。永昌元年，又移於楚丘之城南



 韋城隋分白馬縣置於古城韋氏之國城



 匡城漢長垣縣，隋改為匡城



 胙城漢南燕縣，隋改為胙城，隸滑州



 酸棗漢縣



 靈昌隋分酸棗縣置。靈昌者，河津之名。



 陳州上，隋淮陽郡。武德元年，討平房憲伯，改為陳州，領宛丘、箕城、扶樂、太康、新平五縣。貞觀元年，廢扶樂、箕城、新平三縣，復以沈州之項城、溵水二縣來屬。長壽元年，置武城縣。證聖元年，置光武縣。天寶元年，改陳州為淮陽郡。乾元元年，復為陳州。舊領縣四，戶六千三百六十七，口三萬九百六十一。天寶領縣六，戶六萬六千四百四十二，口四十萬二千四百八十六。在京師一千五百二十里，至東都七百一十七里。



 宛丘郭下。隋縣



 太康漢陽夏縣，隋改太康，以縣東有太康城



 項城隋舊。武德四年，於此置沈州，領項城、潁東、鮦陽、南頓、溵水五縣。貞觀元年，廢沈州，以縣屬陳州



 溵水漢汝陽縣。改為溵水。建中二年，隸溵州。興元元年，廢溵州，縣隸陳州



 南頓隋縣。武德六年，省入項城。證聖元年，割項城置光武縣，以縣有光武廟故也。景雲元年，改為南頓，復古名也



 西華漢縣。武德元年，改為箕城縣。貞觀元年，省入宛丘。長壽元年，割宛丘置武城縣，
 以縣本楚武王所築故也。神龍元年，復為箕城。景雲元年，改為西華，復古名也。



 亳州望隋譙郡。武德四年，平王世充，改為亳州，領譙、城父、穀陽、鹿邑、酂五縣。五年，置總管府，管譙、亳、宋、北荊、潁、沈六州。七年，改為都督府。貞觀元年，罷都督府，亳州不改。十七年，廢譙州，以臨渙、永城、山桑三縣來屬。天寶元年，改為譙郡。乾元元年，復為亳州也。舊領縣八，戶五千七百九十，口三萬三千一百七十七。天寶，戶八萬
 八千九百六十，口六十七萬五千一百二十一。至京師一千七百里，至東都八百九十八里。



 譙郭下。貞觀十七年，自古譙城移入州城置



 酂漢縣。隋屬沛郡。武德四年，改屬亳州。開元二十六年，移於汴城垣陽驛置



 城父隋舊



 鹿邑隋舊



 真源漢苦縣。隋為穀陽。乾封元年，改為真源。載初元年，改為仙源。神龍元年，復為真源。有老子祠



 臨渙隋置譙州，領縣四。貞觀十七年省，以臨渙、永城、山桑屬亳
 州，蘄縣屬徐州。縣本治銍城，十七年移治所於廢譙州。元和九年，割屬宿州



 永城隋縣，屬譙州。貞觀十七年廢，屬亳州。舊治於馬浦城東北三里。武德五年，移置於馬浦城



 蒙城隋山桑縣，屬譙州。州廢，隸亳州。天寶元年，改為蒙城。



 潁州中漢汝南郡。隋為汝陰郡。武德四年，平王世充，於汝陰縣西北十里置信州，領汝陰、清丘、永安、高唐、永東等六縣。六年，改為潁州，移於今治，省高唐、永樂、永安
 三縣。貞觀元年，省清丘縣。八年，又以廢渦州之下蔡縣來ＮＰ。天寶元年，改為汝陰郡。乾元元年，復為潁州。長慶二年，以潁州隸滑鄭節度使。舊領縣三，戶二千九百五，口一萬四千一百八十五。天寶領縣四，戶三萬七百七，口二十萬二千八百九十。至京師一千八百二十里，至東都九百六十里。



 汝陰郭下。漢縣



 潁上隋置治所於古鄭城。武德四年，移於今治



 下蔡隋舊。武德四年，於縣置渦州，
 下蔡隸之。八年，州廢，縣屬潁州也



 沈丘古曰寢丘，至隋不改。神龍二年，改為沈丘。



 宋州望隋之梁郡。武德四年，平王世充，置宋州，領宋城、寧陵、柘城、穀熟、下邑、碭山、虞城七縣。其年，以虞城屬東虞州。五年，廢東虞州，仍以虞城來屬。貞觀元年，廢杞州，以襄邑縣來屬，仍省柘城縣。十七年，以廢戴州之單父、楚丘來屬。永淳元年，又置柘城縣。天寶元年，改宋州為睢陽郡。乾元元年，復為宋州。舊領縣七，戶一
 萬一千三百三，口六萬一千七百二十。天寶領縣十，戶一十二萬四千二百六十八，口八十九萬七千四十一。去京師一千五百四十里，至東都七百八十里。



 宋城郭下。治古睢陽城。漢睢陽縣，隋改為宋城



 襄邑隋置。武德二年，屬杞州。貞觀元年，屬宋州



 寧陵漢縣，久廢。隋特置。貞觀元年，並柘城縣入



 虞城隋分下邑縣置。武德四年，屬宋州。其年，於縣置東虞州。五年，州廢，縣屬宋州。



 碭山舊安陽縣，隋改為碭山，
 屬宋州



 下邑漢縣



 穀熟漢縣。武德二年，於縣置南穀州。四年，州廢，縣屬宋州



 單父古邑。隋於縣置戴州，大業廢。武德五年，復置戴州。貞觀十七年，戴州廢，縣屬宋州



 楚丘治古巳氏城，屬戴州。貞觀十七年，屬宋州



 柘城秦縣，久廢。隋復置。貞觀初廢。永淳元年，析穀熟、寧陵復置。



 曹州上隋濟陰郡。武德四年，改為曹州，領濟陰、定陶、冤句、離狐、乘氏，並置蒙澤、普陽等七縣。其年，省普陽縣。
 五年，以廢梁州之考城來屬。貞觀元年，省定陶、蒙澤二縣入濟陰。十七年，以廢載州之成武來屬。天寶元年，改曹州為濟陰郡。乾元元年，復為曹州。舊領縣五，戶九千二百四十四，口五萬四千九百八十一。天寶領縣六，戶十萬三百五十二，口七十一萬六千八百四十八。在京師東北一千四百五十三里，至東都東北六百五十七里。



 濟陰郭下。隋縣



 考城隋舊。武德四年，於縣置梁州，領考城縣。五年，州廢，以縣屬曹州



 冤句漢縣。武
 德四年，分縣西界置濟陽縣，屬杞州。貞觀元年，廢濟陽，並入冤句



 乘氏漢縣，春秋之重丘地也



 南華漢離狐縣，累代不改。天寶元年，改為南華



 成武漢縣。隋屬戴州。州廢，屬曹州。



 濮州上隋東平郡之鄄城縣也。武德四年，置濮州，領鄄城、廩城、雷澤、臨濮、昆吾、濮陽、永定、安丘、長城九縣。五年，廢安丘、長城二縣。八年，廢昆吾、永定、廩城三縣。貞觀八年，割濟州之範縣來屬。天寶元年，改為濮陽郡。乾元元
 年，復為濮州。舊領縣五，戶八千六百二十八，口四萬四千一百三十五。天寶，戶五萬七千七百八十一，口四十萬六百四十八。在京師東北一千五百七十里，至東都七百三十五里。



 鄄城古縣。後漢於縣置兗州。武德四年，分置永定縣。八年，並入鄄城。



 濮陽隋舊。武德四年，分置昆吾縣。八年省，並入濮陽



 範漢縣。武德二年，置範州，治昆吾城。五年，州廢，縣屬濟州。貞觀八年，改屬濮州。



 雷澤
 漢縣。武德四年，分置廩城縣。貞觀八年，省入雷澤



 臨濮武德四年，分雷澤置。五年，省長城縣並入。



 鄆州上隋東平郡之須昌縣。武德四年，平徐圓朗，於鄆城置鄆州，領鄆城、須昌、宿城、鉅野、乘丘五縣。又以廢壽州之壽張來屬。其年，置總管府，管鄆、濮、兗、戴、曹五州。貞觀元年，罷都督府，仍以鉅野屬戴州。又廢宿城、乘丘二縣。八年，自鄆城移治須昌。景龍元年，又置宿城縣。天寶元年，改鄆州為東平郡。乾元元年，復為鄆州。舊領縣
 三：須昌、鄆城、壽張；戶四千一百四十一，口二萬一千六百九十二。天寶領縣五，戶四萬四千二百九十九，口二十八萬四千五百三十。天寶十三載，廢濟州，其所管五縣，並入鄆州。濟州舊領縣五，戶六千九百五，口三萬四千五百一十。天寶，領戶三萬八千七百四十九，口二十一萬六千九百七十九，並入鄆州。在京師東北一千六百九十七里，去東都東北九百七十三里。今領縣十。



 壽張隋縣。武德四年，於縣置壽州，領壽張、壽良二縣。
 五年，廢壽州，省壽良入壽張，屬鄆州



 鄆城漢壽良縣。隋改為萬安縣，仍於縣置鄆州，尋改萬安為鄆城。貞觀八年，移鄆州治所於須昌縣



 鉅野漢縣。隋縣升為州。尋廢，屬戴州。貞觀十七年，載州廢，鉅野來屬



 須昌郭下。漢縣，故城在今鄆州東南三十二里。隋於故城置宿城縣，仍置須昌縣於今所。貞觀八年，州自鄆城移於須昌縣。後廢宿城縣。景雲三年十二月，復分須昌置宿城縣。貞元四年，改宿城為東平縣，移就郭下。大和四
 年，改為天平縣。六年七月，廢天平縣入須昌縣



 盧縣漢舊。隋置濟北郡。武德四年，改濟州，領盧、平陰、長清、東阿、陽谷、範六縣。又置昌城、濟北、穀城、孝感、冀丘、美政六縣。六年，廢美政、孝感、穀城、冀丘、昌城五縣。八年，割範縣屬濮州。貞觀元年，又廢濟北縣入長清。天寶元年，改為濟陽郡。乾元元年，復為濟州。十三載六月一日，廢濟州，盧、長清、平陰、東阿、陽谷等五縣並入鄆州



 平陰漢肥城縣。隋為平陰，屬濟州。天寶十三載，州廢，縣屬鄆
 州。大和六年，並入東阿縣。開成二年七月，節度使王源中奏置平陰縣



 東阿漢縣。隋屬濟州。州廢，屬鄆州



 陽谷隋置，取縣界陽谷臺為名，屬濟州。州廢，屬鄆州



 中都漢平陸縣，本治殷密城，在今治西三十九里。天寶元年，改為中都，移於今治。



 泗州中，隋下邳郡。武德四年，置泗州，領宿預、徐城、淮陽三縣。貞觀元年，省淮陽縣入宿預，以廢邳州之下邳，廢連州之漣水來屬。八年，又以廢仁州之虹縣來屬。總
 章元年，割海州沐陽來屬。咸亨五年，沐陽還海州。長安四年，置臨淮縣。開元二十三年，自宿預移治所於臨淮。天寶元年，改為臨淮郡。乾元元年，復為泗州，舊領縣五，戶二千二百五十，口二萬六千九百二十。領宿豫、漣水、徐城、虹、下邳。天寶領縣六，戶三萬七千五百二十六，口二十萬五千九百五十九。今領縣三：臨淮、漣水、徐城。其虹縣割隸宿州，宿預、下邳隸徐州。



 臨淮、長安四年，割徐城南界兩鄉於沙熟淮口置臨
 淮縣。開元二十三年，移治郭下



 漣水隋縣。武德四年，置漣州，仍分置金城縣。貞觀元年，廢漣州，並省金城縣，以縣屬泗州。總章元年，改為楚州。咸亨五年，還屬泗州



 徐城漢徐縣。隋為徐城縣，屬泗州，治於大徐城。開元二十五年，移就臨淮縣。



 海州中隋東海郡。武德四年，置海州總管府，領海、漣、環、東楚四州。海州領朐山、龍沮、新樂、曲陽、沐陽、厚丘、懷仁、利城、祝其九縣。六年，改新樂為祝其。七年，以東楚州屬
 揚府，又以沂州來屬。八年，廢環州及龍沮、祝其、曲陽、厚丘、利城六縣，仍以廢環州之東海來屬。九年，廢漣州。貞觀元年，罷都督府。天寶元年，以海州為東海郡。乾元元年，復為海州。舊領縣四：朐山、東海、沐陽、懷仁，戶八千九百九十九，口四萬三千六百九十三。天寶，戶二萬八千五百四十九，口十八萬四千九。在京師東二千五百七十里，至東都一千七百五十四里。



 朐山郭下。漢朐縣，後加「山」字



 東海漢贛榆縣。武
 德四年，置環州，領東海、青山、石城、贛榆四縣。八年，廢環州，仍廢青山等三縣入東海縣，隸海州。縣治鬱州，四面環海



 沐陽漢厚丘縣。後魏改沐陽



 懷仁後魏置。



 兗州上都督府隋魯郡。武德五年，平徐圓朗，置兗州，領任城、瑕丘、平陸、龔丘、曲阜、鄒、泗水七縣。貞觀元年，省曲阜縣。其年，又省東泰州，以博城縣來屬。八年，復置曲阜縣。十四年，置都督府，管兗、泰、沂三州。十七年，以廢戴州
 之金鄉、方輿來屬。長安四年，置萊蕪縣。天寶元年，改兗州為魯郡。乾元元年，復為兗州。舊領縣八，戶九千三百六十六，口一萬五千四百二十八。天寶領縣十一，戶八萬八千九百八十七，口五十八萬六百八。中都割屬鄆州。在京師東一千八百四十三里，去東都一千七十里。



 瑕丘郭下。宋置兗州於魯瑕邑故治，隋因置瑕丘縣



 曲阜隋縣。貞觀元年省，八年復置



 乾封隋博城縣。武德五年，於縣置東泰州，領博城、梁父、嬴、肥
 城、岱六縣，貞觀元年，罷東泰州，省梁父、嬴二縣入博城。仍以博城屬兗州，兼省肥城。乾封元年，高宗封泰山，改為乾封縣。總章元年，復為博城。神龍元年，又為乾封



 泗水漢卞縣。隋分汶陽縣於卞縣古城置泗水縣



 鄒古邾國，魯穆公改為鄒



 任城漢縣。北齊於縣置高平郡。隋廢，縣屬兗州



 龔丘北齊平原縣，隋改為龔丘



 金鄉後漢縣。武德四年，於縣置金州，領方輿、金鄉二縣。五年，改金州為戴州。貞觀十七年，州廢，以金
 鄉、方輿屬兗州，以單父、楚丘屬宋州，成武屬曹州，鉅野屬鄆州



 魚臺漢方輿縣。隋屬戴州。貞觀十七年，戴州廢，縣入兗州。寶應元年，改為魚臺，以城北有魯公觀魚臺



 萊蕪漢縣，晉廢。後魏於古城置嬴縣。貞觀初，廢入博城縣。長安四年，於廢嬴縣置萊蕪縣。元和十五年，並入乾封縣，尋卻置，屬兗州。



 徐州上隋彭城郡。武德四年，平王世充，置徐州總管府，管徐、邳、泗、鄫、沂、仁六州。徐州領彭城、蕭、沛、豐、滕、符離、
 諸陽七縣。貞觀元年，廢諸陽縣入符離。二年，省鄫、邳二州，仍以譙州來屬。七年，以沂州屬海州都督。八年，廢仁州入譙州。其徐州都督，管徐、泗、譙三州。十七年，罷都督府。以廢譙州之蘄縣來屬。天寶元年，改徐州為彭城郡。乾元元年，復為徐州。舊領縣六，戶八千一百六十二，口四萬五千五百三十七。天寶領縣七，戶六萬五千一百七十，口四十七萬八千六百七十六。在京師東二千六百里，至東都一千二百五十七里。



 彭城漢彭城郡治也



 蕭漢縣。隋為龍城縣，尋改為蕭



 豐漢縣。北齊置永昌郡，尋省為豐縣



 沛漢縣，隋廢。武德復置



 滕縣古滕國，隋置縣



 宿遷晉宿預縣，元魏於縣置徐州。州移彭城縣，隸泗州，寶應元年，以犯代宗諱，改「預」為「遷」，仍隸徐州



 下邳漢下邳郡。元魏置東徐州，周改邳州，隋廢。武德四年，復邳州，領下邳、郯、良城三縣。貞觀元年，廢邳州，仍省郯、良城二縣，以下邳屬泗州。元和中，復屬徐州。



 宿州上徐州之符離縣也。元和四年正月敕，以徐州之符離置宿州，仍割徐州之蘄、泗州之虹。九年，又割亳州之臨渙等三縣屬宿州。大和三年，徐泗觀察使崔群奏罷宿州，四縣各歸本屬。至七年敕，宜準元和四年正月敕，復置宿州於埇橋，在徐之南界汴水上，當舟車之要。其舊割四縣，仍舊來躭。州新置，元和已來，未計戶口。



 符離漢縣。隋治朝解城。貞觀元年，移治竹邑城。元和四年正月，置宿州，仍為上州



 虹漢縣。隋曰夏丘縣，
 武德四年，屬仁州。其年，分置虹縣於古虹城，屬仁州。六年，廢夏丘縣。貞觀八年，廢仁州，以虹縣屬泗州，移治夏丘故城。元和四年，割屬宿州



 蘄漢縣。後魏加「城」，曰蘄城縣。隋去「城」字，屬北譙州。貞觀十七年，廢譙州，屬徐州。舊治穀城，顯慶元年，移於今所。元和四年，割屬宿州也



 臨渙隋舊。屬譙州。州廢，隸亳州。大和元年，割屬宿州。



 沂州中漢東海郡之瑯邪縣。武德四年，平徐圓朗，置
 沂州，領費、臨沂、顓臾三縣。又置蘭山、臨沐、昌樂三縣。六年，省蘭山、臨沐、昌樂三縣入臨沂。貞觀元年，省顓臾入費縣。其年，省鄫州，以承縣來屬。八年，又省莒州，以新泰、沂水二縣來屬。天寶元年，改為瑯邪郡。乾元元年，復為沂州。舊領縣五，戶四千六百五十二，口二萬三千九百。天寶，戶三萬三千五百一十，口十九萬五千七百三十七。在京師東二千二百五十四里，至東都一千四百三十里。



 臨沂漢縣，州所治。後魏置郯郡，又改為北徐州，並在
 此縣。後周置沂州



 承漢縣，隋蘭陵縣。武德四年，置鄫州，以蘭陵隸之，仍改為承縣，別置蘭陵、鄫城二縣，屬鄫州。貞觀元年，鄫州與二縣俱廢，以承縣來屬沂州。



 費漢縣。春秋時費國。



 新泰漢東新泰縣，晉去「東」字。武德五年，屬莒州。貞觀八年，莒州廢，縣屬沂州。



 沂水漢東莞縣。隋改為東安縣，尋改為沂水。武德五年，於縣置莒州，領沂水、新泰、莒三縣。貞觀八年，省莒州，縣屬密州，沂水、新泰屬沂州。



 密州中隋高密郡。武德五年，改為密州，領諸城、安丘、高密三縣。貞觀八年，省莒州，以莒來屬。天寶元年，改為高密郡。乾元元年，復為密州。舊領縣四，戶三千五百八十，口二萬八千五百九十三。天寶，戶二萬八千二百九十二，口十四萬六千五百二十四。在京師東南二千五百三十里，至東都東一千八百六十九里。



 諸城州所治，本漢東武縣城也。隋移入廢高密郡城，因改為諸城



 輔唐漢安丘縣，屬北海郡。乾元二年，
 刺史殷仲卿奏請治於故昌安城，因改為輔唐



 高密、漢縣。隋末大亂，廢之。武德三年，於義城堡置高密縣。六年，並高密、膠西兩縣，移就故夷安城。城，舊高密縣也。仍廢膠西縣



 莒漢縣，屬東海郡。武德五年，於縣置莒州。州廢，以縣屬密州。



 齊州上漢濟南郡，隋為齊郡。武德元年，改為齊州，領歷城、山茌、祝阿、源陽、臨邑五縣。二年，置總管府，管齊、鄒、東泰、譚、淄、濟六州。貞觀元年，廢都督府及譚州，省源陽
 縣。又以廢譚州之平陵、臨濟、亭山、章丘四縣來屬。七年，又置都督府，管齊、青、淄、萊、密五州。天寶元年，改為臨淄郡。五載，為濟南郡。乾元元年，復為齊州。舊領縣八，戶一萬一千五百九十三，口六萬一千七百七十一。天寶，戶六萬二千四百八十五，口三十六萬五千九百七十二。在京師東北二千六十九里，至東都東北一千二百四十四里。今管縣六，並三縣也。



 歷城漢縣，屬濟南郡。舊志有平陵縣。貞觀十七年，齊王祐起兵，平陵人不從
 順，遂改為全節。元和十年正月，以戶口凋殘，並全節入歷城縣



 章丘漢陽丘縣。隋為章丘。武德二年，於平陵縣置譚州，領平陵、亭山、章丘、營城四縣。八年，廢營城入平陵，又以廢鄒州之臨濟來屬。貞觀元年，廢譚州為平陵縣，屬齊州，章丘亦來屬



 亭山隋縣。元和十五年，以戶口凋殘，並入章丘縣，因廢亭山



 臨邑漢縣。武德元年，屬譚州。州廢來屬



 長清隋置，屬濟州。貞觀十七年，屬齊州。舊志有豐齊縣，古山茌邑也。天寶元
 年改為豐齊。元和十五年，以戶口凋殘，並入長清縣



 禹城漢祝阿縣。天寶元年，以為禹城，以縣西有禹息故城



 臨濟漢之菅縣。隋為朝陽縣，尋改為臨濟縣。武德元年，於縣置鄒州，領臨濟、蒲臺、高苑、長山、鄒平五縣。八年，廢鄒州，縣屬譚州。州廢，屬齊州。



 青州上隋北海郡。武德四年，置青州總管府，管青、濰、登、牟、莒、密、萊、乘八州。青州領益都、臨朐、臨淄、般陽、樂安、時水、安平等七縣。八年，省乘、濰、牟、登四州，以廢濰州之
 北海，廢乘州之千乘、壽光、博昌來屬，省般陽、樂安、時水、安平四縣。貞觀元年，罷都督府。天寶元年，改青州為北海郡。乾元元年，復為青州。舊領縣七，戶一萬六百五十八，口五萬六千三百一十七。天寶，戶七萬三千一百四十八，口四十萬二千七百四。在京師東北二千二百五十里，至東都一千五百七里。



 益都漢縣。在今壽光縣南十里故益都城是也。北齊移入青州城北門外為治所。



 臨淄漢縣，治古齊國
 城。久廢，隋復置。



 博昌漢縣，治故郡城。樂安，隋縣。武德二年，屬乘州。州廢，屬青州。總章二年，移治於今所



 壽光漢縣。隋移治所於博昌縣。初屬乘州，州廢來屬。



 千乘漢千乘國，後漢改為樂安郡。宋、齊廢，隋置千乘縣。武德二年，於縣置乘州，領千乘、博昌、壽光、新河五縣。六年，廢新河縣。八年，乘州廢，千乘等縣隸青州。



 臨朐漢縣。隋為逢山縣，尋復為臨朐，屬北海郡。



 北海漢平壽縣。隋置北海郡。開皇三年罷郡，置下密
 縣於廢郡城。大業二年，改為北海縣。武德二年，於縣置濰州，領北海、連水、平壽、華池、城都、下密、東陽、寒水、訾亭、濰水、汶陽、膠東、營丘、華宛、昌安、都昌、城平等十七縣。六年，唯留北海、營丘、下密三縣，餘十四縣並廢。八年，廢濰州，仍省營丘、下密二縣，以北海屬青州。



 淄州上隋齊郡之淄川縣。武德四年，置淄州，領淄川、長白、萊蕪三縣。六年，廢長白、萊蕪二縣。八年，又以廢鄒州之長山、高苑、蒲臺三縣來屬。天寶元年，復為淄川郡。
 乾元元年，復為淄州。景龍元年，分高苑置濟陽縣，又並高苑。又割蒲臺隸之，後割屬棣州。舊領縣五，戶六千三百二十三，口三萬四千四百二十五。天寶，戶四萬二千七百三十七，口二十萬三千八百二十一。在京師東北二千一百三十三里，東都東北一千四百二十五里。今管縣四，並濟陽入高苑。



 淄川郭下。漢般陽縣。武德初，屬淄州



 長山漢於陵縣。武德初，屬鄒州。州廢，屬淄州



 高苑隋置。初屬
 鄒州，州廢來屬。景龍元年，分置濟陽縣。元和十五年，並入高苑



 鄒平漢縣。北齊為平原縣。隋移治漢鄒平故城，因改為鄒平。初屬譚州，州廢來屬。



 棣州上後漢樂安郡。隋渤海郡之厭次縣。武德四年，置棣州，領陽信、樂陵、滳河、厭次四縣，治陽信。六年，並入滄州。貞觀十七年，復置棣州於樂陵縣，領厭次、滳河、陽信三縣，又割淄州之蒲臺隸焉。而樂陵屬滄州。天寶元年，改為樂安郡。上元元年，復為棣州。領縣五，戶三萬九
 千一百五十，口二十三萬八千一百五十九。在京師東北二千二百一十里，東都東北一千三百七十里。



 厭次郭下。漢富平縣。隋屬滄州。武德四年，改屬棣州。六年，省棣州，復隸滄州。貞觀十七年，復置棣州，厭次還屬



 滳河隋縣



 陽信漢縣，屬渤海郡。貞觀十七年，改屬棣州



 蒲臺漢漯沃縣。隸淄州。割屬棣州



 渤海垂拱四年，析蒲臺、厭次置。



 萊州中漢東萊郡，隋因之。武德四年，討平綦順，置萊
 州，領掖、膠水、即墨、盧鄉、昌陽、曲城、當利、曲臺、膠東九縣。六年，廢曲城、當利、曲臺、膠東四縣。貞觀元年，廢盧鄉，割登州之文登、廢牟州之黃來屬。麟德元年，置牟平縣。如意元年，割黃縣、文登、牟平置登州。天寶元年，改萊州為東萊郡。乾元元年，復為萊州。舊領縣六：掖、黃、文登、昌陽、即墨、膠水，戶一萬一千五百六十八，口六萬三千三百九十六。天寶領縣四，戶二萬六千九百九十八，口七萬一千五百。在京師東北二千五百九十九里，去東都
 一千八百五十二里。



 掖州治漢東萊郡也。隋置掖縣，屬萊州



 昌陽漢縣，置於古昌陽城。永徽元年，移古縣西北二十三里



 膠水漢膠東國地。隋置縣於古光州，因改名膠水



 即墨漢不其邑也。隋置即墨縣。



 登州漢東萊郡之黃縣。如意元年，分置登州，領文登、牟平、黃三縣，以牟平為治所。神龍三年，改黃縣為蓬萊縣，移州治於蓬萊。天寶元年，以登州為東牟郡。乾元元
 年，復為登州。天寶領縣四，戶二萬二百九十八，口一十萬八千九百。在京師東三千一百五十里，至東都二千七十一里。



 蓬萊漢黃縣，屬萊州。如意元年，於縣置登州。神龍三年，改為蓬萊，移於今所



 牟平麟德二年，分文登置，屬萊州。如意元年，置登州，治牟平。神龍三年，移治所於蓬萊縣



 文登隋舊縣。武德四年，置登州，領文登、觀陽二縣。六年，以觀陽屬牟州，又置清陽、廓定二縣，屬登
 州。貞觀元年，登州及清陽、廓定二縣並廢，地入文登縣



 黃漢舊縣。神龍三年，改為蓬萊縣，屬登州，以為州治。先天元年，又割蓬萊置黃縣。



\end{pinyinscope}