\article{卷四十 志第二十 地理三}

\begin{pinyinscope}

 ○淮南道六江南道七隴右道八



 淮南道



 揚
 州大都督府隋江都郡。武德三年，杜
 伏威歸國，於潤州江寧縣置揚州，以隋江都郡為兗州，置東南道行臺。七年，改兗州為邗州。九年，省江寧縣之揚州，改邗州為揚州。置大都督，督揚、和、滁、楚、舒、廬、壽七州。貞觀十年，改大都督為都督，督揚、滁、常、潤、和、宣、歙七州。龍朔二年，升為大都督府。天寶元年，改為廣陵郡，依舊大都督府。乾元元年，復為揚州。自後置淮南節度使，親王為都督，領使；長史為節度副大使，知節度事。恆以此為治所。舊領縣四：江都、六合、海陵、高郵、戶二萬三千一百九十九，口九萬四千三百四十七。天寶領縣七，戶七萬七千一百五，口四十六萬七千八百五十七。在京師東南二千七百五十三里，至東都一千七百四十九里。



 江都漢縣，屬廣陵國。隋為江都郡。武德三年，改為兗州，七年改為邗州，九年改為揚州都督府，皆以江都為治所



 江陽貞觀十八年，分江都縣置，
 在郭下，與江都分理



 六合漢堂邑縣，屬臨淮郡。晉置秦郡，北齊為秦州，後周為方州，隋改為兗州。武德七年，復為方州，置六合縣。又分六合置石梁縣。貞觀元年，省方州，並石梁入六合，屬揚州。



 海陵漢縣，屬臨淮郡。至隋，屬南袞州。武德二年，屬揚州，景龍二年，分置海安縣。開元十年省，並入海陵



 高郵漢縣，屬廣陵國，至隋不改。武德二年，屬兗州。州改，仍舊



 揚子永淳元年，分江都縣置



 天長天寶元年，割江都、六合、高郵三縣地置千秋縣，天寶七載，改為天長。



 楚州中隋江都郡之山陽縣。武德四年，臧君相歸附，立為東楚州，領山陽、安且、鹽城三縣。八年，廢西楚
 州，以盱眙來屬，仍去「東」字。天寶元年，改為淮陰郡。乾元元年，復為楚州。舊領縣四，戶三千三百五十七。口一萬六千二百六十二。天寶領縣五，戶二萬六千六十二，口十五萬三千。在京師西南二千五百一里，至東都一千六百六十里。



 山陽漢射陽縣地，屬臨淮郡。晉置山陽郡，改為山陽縣。武德四年，置東楚州。八年，去「東」字，治於此縣。縣東南有射陽湖



 鹽城漢鹽瀆縣地，屬臨淮郡。久無城邑，隋末，韋徹於此置射州，立射陽、安樂、新安三縣。武德四年
 歸國，因而不改。七年，廢射州及三縣，置鹽城縣於廢射州，仍屬楚州



 盱眙漢縣，屬臨淮郡。武德四年，置西楚州。置總管，管東楚、西楚。領盱眙一縣。八年，廢西楚州，以盱眙屬楚州。寶應漢平安縣，屬廣陵國。武德四年，置倉州，領安宜一縣。七年，州廢，縣屬楚州。肅宗上元三年建巳月，於此縣得定國寶十三枚，因改元寶應，仍改安宜為寶應



 淮陰乾封二年，分山陽縣置於隋舊廢縣。



 滁州下隋江都之清流縣。武德三年，杜伏威歸國，置滁州，又以揚州之全椒來屬。天寶元年，改為永陽郡。乾元元年，復為滁州。舊領縣二，戶四千六百八十九，
 口二萬
 一千五百三十五。天寶領縣三，戶二萬六千四百八十六，口十五萬二千三百七十四。在京師東南二千五百六十四里，至東都一千七百四十六里。



 清流漢全椒縣地，屬九江郡。梁置南譙州，居桑根山之朝陽，在今縣西南八十里南譙州故城是也。北齊自南譙故城經治於此新昌郡城，今州治是也。隋改南譙為滁州，後廢。武德三年復置，皆治於
 清流縣



 全椒漢舊縣名。梁北譙郡，又改為臨滁郡。隋改為滁縣，煬帝復為全椒。永陽景龍二年，分清流縣置。



 和州隋歷陽郡。武德三年，杜伏威歸國，改為和州。天寶元年，改為歷陽郡。乾元元年，復為和州。舊領縣二，戶五千七百三十，
 口三萬三千四百一。天寶領縣三，戶二萬四千七百九十四，口十二萬一千一十三。在京師東南二千六百八十三里，至東都一千八百一十一里。



 歷陽漢縣，屬九江郡。東晉置歷陽郡。宋為南豫州，北齊置和州。隋為歷陽郡。國初，復為和州。皆治此縣



 烏江漢東城縣之烏江亭，屬九江郡。北齊為密江郡，陳為臨江郡，後周為問江郡，隋為烏江郡，縣皆治此



 含山武德六年置，八年廢。長安四年復，為
 武壽縣。神龍元年，復為含山。



 濠州下隋為鐘離郡。武德三年，改為濠州。又改臨濠為定遠縣，化明為招義縣。領鐘離、塗山、定遠、招義四縣。武德四年，省塗
 山入鐘離。天寶元年，改為鐘離郡。乾元元年，復為濠州。舊領縣三，戶二千六百六十，口一萬三千八百五十五。天寶，戶二萬一千八百六十四，口十萬八千三百六十一。在京師東南二千一百五十里，至東都一千三百一十三里。



 鐘離漢縣，屬九江郡。晉、宋、齊、梁，置徐州。隋初為濠州，煬帝復為鐘離郡。武德三年，置濠州。皆治於此。武德
 七年，省塗山縣並入



 定遠漢曲陽縣地，屬九江郡。隋置定遠縣



 招義漢淮陵縣地，屬臨淮。宋置濟陰郡。武德七年，改為招義。



 廬州上隋廬江郡。武德三年，改為廬州，領合肥、廬江、慎三縣。七年，廢巢州
 為巢縣來屬。天寶元年，改為廬江郡。乾元元年，復為廬州，自中升為上。舊領縣四，戶五千三百五十八，口二萬七千五百一十三。天寶領縣五，戶四萬三千三百二十三，口二十萬五千三百九十六。在京師東南二千三百八十七里，至東都一千五百六十九里。



 合肥漢縣，屬九江郡。舊縣在北。夏水出城父東南，至此與肥水合，故曰合肥。梁置合州，隋初為廬江郡，皆治此縣



 慎漢逡遒縣，屬九江郡。古城在今縣南。隋為慎縣



 巢漢居巢縣，屬廬江郡。隋為襄安縣。武德三年，置巢州，分襄安立開城、扶陽二縣。七年，廢巢州及開城、扶陽
 二縣，改襄安為巢縣，屬廬州



 廬江漢郡名。漢龍舒縣地，屬廬江郡。梁置湖州，隋復舊也



 舒城開元二十三年，分合肥、廬江二縣置，取古龍舒縣
 為名。



 壽州中隋為淮南郡。武德三年，杜伏威歸國，改為壽州。七年，
 置
 都
 督府，督壽、蓼二州，領壽春、安豐、霍丘三縣。貞觀元年，廢都督府，又以廢霍州之霍山縣來屬。天寶元年，改為壽春郡，又置霍山縣。乾元元年，復為壽州。舊
 領縣四，戶二千九百九十六，口一萬四千七百一十八。天寶領縣五，戶三萬五千五百八十二，口十八萬七千五百八十七。在京師東南二千二百一十七里，至東都一千三百九里。



 壽春漢縣，屬九江郡。晉改為壽陽。晉於此置揚州，齊置豫州，後魏置揚州，梁復為豫州，後周置揚州。隋改壽州，煬帝為淮南郡，武德為壽州。皆以壽春為治所



 安豐漢六國，故城在縣南。梁置安豐郡。縣界有芍陂，灌
 萬頃，號安豐塘。隋因置縣



 霍山漢灊縣，屬廬江郡。隋置霍山應城三縣。貞觀元年，廢霍州，省應城、灊城二縣，以霍山屬壽州



 盛唐舊霍山縣。神功元年，改為武昌。神龍元年，復為霍山。開元二十七年，改為盛唐，仍移治於騶虞城



 霍丘漢松滋縣地，屬貫廬江郡。武德四年，置蓼州，領霍丘一縣。七年，蓼州廢，霍丘屬壽州。縣北有安豐津，斬毋丘儉處。



 光州緊中隋弋陽郡。武德三年，改為光州，置總管府，
 以定城縣為弦州，殷城縣為義州，以廢宋安郡為穀州，凡管光、弦、義、穀、廬五州。光州領光山、樂安、固始三縣。武德七年，改總管為都督府。貞觀元年，罷都督府，省弦州及義州，以定城、殷城二縣來屬。又省穀州，以宋安並入樂安。天寶元年，改為弋陽郡。乾元元年，復為光州。舊領縣五，戶五千六百四十九，口二萬八千二百九十一。天寶，戶三萬一千四百七十三，口十九萬八千五百八十。至京師一千八百五十五里，至東都九百二十五里。



 定城漢弋陽地，屬汝南郡。南齊為南弋陽縣，尋改為定城，武德三年，於縣置弦州，領定城一縣。貞觀元年，廢弦州，以定城屬光州，州所理也



 光山晉分弋陽置西陽縣，梁於縣置光州，隋為弋陽郡。武德三年，復為光州，治於光山縣。太極元年，移州理於定城



 仙居漢軑縣，屬江夏郡，古城在縣北十里。宋分軑縣置樂安縣。天寶元載，改為仙居



 殷城漢期思縣地，屬汝南郡。宋置苞信縣。隋改為殷城，取縣東古殷城為名。



 固始
 漢浸縣，屬汝南郡，後漢改為固始。



 蘄州中隋蘄春郡。武德四年，平硃粲，改為蘄州，領蘄春、蘄水、羅田、黃梅、浠水五縣。其年，省蘄水入蘄春，又分蘄春立永寧，省羅田入浠水。又改浠水為蘭溪，又於黃梅縣置南晉州。八年，州廢，以黃梅來屬。天寶元年，改為蘄春郡。乾元元年，復為蘄州。舊領縣四，戶一萬六百一十二，口三萬九千六百七十八。天寶，戶二萬六千八百九，口十八萬六千八百四十九。至京師二千五百六十
 里，至東都一千八百二十四里。



 蘄春漢縣，屬江夏郡。吳為蘄春郡。晉改為西陽，又改為蘄陽。周平淮南，改為蘄州。



 黃梅漢蘄春縣地。宋分置新蔡郡。隋改為黃梅。武德四年，置南晉州，領黃梅、義豐、長吉、塘陽、新蔡五縣。八年，廢州，仍省義豐等四縣，以黃梅來屬。



 廣濟漢蘄春縣地。武德四年，置永寧縣。天寶元年，改為廣濟縣。



 蘄水漢蘄春縣地。宋置浠水縣。武德四年，改為蘭溪。天寶元年，改為蘄水。



 申州中隋義陽郡。武德四年，置申州，領義陽、鐘山二縣。八年，省南羅州，又以羅山來屬。天寶元年，改為義陽郡。乾元元年，復為申州。舊領縣三，戶四千七百二十九，口二萬三千六十一。天寶，戶二萬五千八百六十四，口十四萬七千七百五十六。至京師一千七百九十六里，至東都九百四十三里。



 義陽漢平氏縣之義陽鄉，屬南陽郡。魏分南陽立義陽郡。晉自石城徙居於仁順，今州理也。宋置司州，後
 魏改為郢州，隋改為申州



 鐘山漢鄳縣地，屬江夏郡。隋改鐘山縣。羅山漢鄳縣地，隋為羅山縣。武德四年，置南羅州，領羅山一縣。八年廢，屬申州。



 黃州下隋永安郡。武德三年，改為黃州，置總管，管黃、蘄、亭、南司四州。黃州領黃岡、木蘭、麻城、黃陂四縣。其年，省木蘭縣，分黃岡置堡城縣，分麻城置陽城縣。仍於麻城縣置亭州，於黃陂縣置南司州。七年，廢南司州及亭州，縣並屬黃州。仍省堡城入黃岡。貞觀元年，罷都督府。天
 寶元年，改為齊安郡。乾元元年復為黃州。舊領縣三，戶四千八百九十六，口二萬二千六十。天寶，戶一萬五千五百一十二，口九萬六千三百六十八。在京師東南二千一百四十八里，至東都一千四百七十里。



 黃岡漢西陵縣地，江夏郡。北齊於舊城西南築小城，置衡州，領齊安一郡。隋改齊安為黃州，治黃岡



 黃陂漢西陵縣地。後周於古黃城西四十里獨家村置黃陂縣。武德三年，置南司州。七年，州廢，縣屬黃州。麻城
 漢西陵縣地。隋置麻城縣。武德三年，於縣置亭州，領麻城、陽城二縣。八年，州廢，仍省陽城入麻城，縣屬黃州。



 安州中都督府隋安陸郡。武德四年，平王世充，改為安州，領安陸、雲夢、應陽、孝昌、吉陽、應山、京山、富水八縣。其年，於應山縣置應州，領應山一縣。於孝昌縣置澴州，領孝昌一縣。以富水、京山二縣屬溫州。改應陽為應城縣。安州置總管，管澴、應二州。七年州廢，澴、應二州縣屬安州。改為大都督府，督安、申、陽、溫、復、沔、光、黃、蘄九州。六
 年，罷都督府。七年，又置，督安、隋、溫、沔、復五州。十二年，罷都督府。天寶元年，改為安陸郡，依舊為都督府，督安、隋、郢、沔四州。乾元元年，復為安州。舊領縣六，戶六千三百三十八，口二萬六千五百一十九。天寶，戶二萬二千二百二十一，口十七萬一千二百二。在京師東南二千五十一里，至東都一千一百九十里。



 安陸漢縣，屬江夏郡。宋分江夏立安陸郡。武德四年，改為安州，治於安陸。



 孝昌宋分安陸縣置。武德四
 年，置澴州，領孝昌、澴陽二縣。八年，州廢，以澴陽、孝昌屬安州。



 雲夢漢安陸縣地。後魏分安陸，於雲夢古城置雲夢縣。



 應城宋分安陸縣置應城縣，隋改為應陽。武德四年，復為應城。



 吉陽梁分安陸置平陽縣，後魏改為京池。隋改為吉陽，取山名。



 應山漢隋縣地，屬南陽郡。梁分隋縣置永陽縣。隋改為應山。以縣北山為名。



 舒州下隋同安郡。武德四年，改為舒州，領懷寧、宿松、
 太湖、望江、同安五縣。其年，割宿松置嚴州。五年，又割望江置高州，又改高州為智州。六年，舒州置總管府，管舒、嚴、智三州。七年，廢智州，望江屬嚴州，八年，又廢嚴州，以望江、宿松二縣來屬。貞觀元年，罷都督府。天寶元年，改為同安郡。至德二年二月，改盛唐郡。乾元元年，復為舒州。舊領縣五，戶九千三百六十一，口三萬七千五百三十八。天寶，戶三萬五千三百五十三，口十八萬六千三百九十八。在京師東南二千六百二十六里，至東京一
 千八百九十三里。



 懷寧漢皖縣地，晉於皖縣置懷寧縣。晉置晉熙郡。隋改為熙州，又為同安郡。武德四年，改為舒州，以懷寧為州治



 宿松漢皖縣地，梁置高塘郡。隋罷郡，置宿松縣。武德四年，置嚴州，領宿松一縣。七年，廢智州，以望江來屬。八年，廢嚴州，二縣來屬舒州



 望江漢皖縣地，晉置新治縣。陳於縣置大雷郡。隋改新治為義鄉，尋改為望江。武德四年，置高州，尋改為智州。七年，州廢，縣屬
 嚴州。八年，廢州，以縣屬舒州



 太湖漢皖縣地，宋置太湖縣



 同安漢樅陽縣，屬廬江郡。梁置樅陽郡。隋罷郡為同安縣，取界內古城名。



 江南道



 江南東道



 潤州上隋江都郡之延陵縣。武德三年，杜伏威歸國，置潤州於丹徒縣，改隋延陵縣為丹徒，移延陵還治故縣，屬茅州。六年，輔公祏反，復據其地。七年，平公祏，又置
 潤州，領丹徒縣。八年，廢簡州，以曲阿來屬。九年，揚州移理江都，以延陵、句容、白下三縣屬潤州。天寶元年，改為丹陽郡。乾元元年，復為潤州。永泰後，常為浙江西道觀察使理所。舊領縣五，戶二萬五千三百六十一，口十二萬七千一百四。天寶領縣六，戶十萬二千三十三，口六十六萬二千七百六。在京師東南二千八百二十一里，至東都一千七百九十七里。



 丹徒漢縣，屬會稽郡。春秋吳硃方之邑地，吳為京口
 戍。晉置南徐州。隋為延陵鎮，因改為延陵縣。尋以蔣州之延陵、永年，常州之曲阿三縣置潤州，東潤浦為名。皆治於丹徒縣。



 丹陽漢曲阿縣，屬會稽郡。又改名雲陽，後復為曲阿。武德五年，於縣置簡州。八年，州廢，縣屬潤州。天寶元年，改為丹陽縣，取漢郡名



 延陵漢曲阿縣地，晉分置延陵郡。隋移郡丹徒。武德三年，移於今所，屬茅州。七年，廢茅州，以縣屬蔣州。八年，改蔣州為揚州。九年，改屬潤州



 上元楚金陵邑，秦為秣陵。吳名
 建業，宋為建康。晉分秣陵置臨江縣，晉武改為江寧，武德三年，於縣置揚州，仍置東南道行臺，改江寧為歸化。六年，輔公祏反，據其地。七年，公祏平，置行臺尚書省，改揚州為蔣州。廢茅州，以句容二縣來屬蔣州。八年，罷行臺，改蔣州置揚州大都督府。改歸化縣為金陵。揚州領金陵、句容、丹陽、溧水六縣。九年，揚州移治江都，改金陵為白下縣。以延陵、句容、白下三縣屬潤州，丹陽、溧陽、溧水三縣屬宣州。移白下治故白下城。貞觀七年，復移今
 所。九年，改為江寧縣。至德二年二月，置江寧郡。乾元元年，於江寧置昇州，割潤州之句容江寧、宣州之當塗溧水四縣，置浙西節度使。上元二年，復為上元縣，還潤州。當塗等三縣各依舊屬



 句容漢縣，屬丹陽郡。武德四年，於縣置茅州，領句容。七年，州廢，以縣屬蔣州。九年，屬潤州。乾元元年，屬昇州。寶應元年州廢，屬潤州。金壇垂拱四年，分延陵縣置也。



 常州上隋毗陵郡。武德三年，杜伏威歸化，置常州，領
 晉陵、義興、無錫、武進四縣。六年，復陷輔公祏。七年，公祏平，復置常州，於義興置南興州。八年，州廢，義興來屬，省武進入晉陵。天寶元年，改為晉陵郡。乾元元年，復為常州。舊領縣四，戶二萬一千一百八十二，口十一萬一千六百六。天寶領縣五，戶十萬二千六百三十一，口六十九萬六百七十三。在京師東南二千八百四十三里，至東京一千九百八十三里。



 晉陵、漢毗陵縣，屬會稽郡，吳延陵邑也。晉改為晉陵
 郡。隋省郡，於常熟縣置常州。武德中，移於今治



 武進晉分曲阿縣置武進，梁改為蘭陵，隋廢。垂拱二年，又分晉陵置，治於州內



 江陰梁分蘭陵縣置。武德三年，於縣置暨州，領江陰、暨陽、利城三縣。九年，省暨陽、利城入江陰，屬常州



 義興漢陽羨縣，屬會稽郡。晉立義興郡及縣。武德七年，置南興州，領義興、陽羨、臨津三縣。八年，廢南興州及陽羨、臨津二縣，義興復隸常州



 無錫漢縣，屬會稽郡，隋屬常州。



 蘇州上隋吳郡，隋末陷賊。武德四年，平李子通，置蘇州。六年，又陷輔公祏。七年，平公祏，復置蘇州都督，督蘇、湖、杭、暨四州，治於故吳城，分置嘉興縣。八年，廢嘉興入吳縣。九年，罷都督。貞觀八年，復置嘉興縣。領吳城、昆山、嘉興、常熟四縣。天寶元年，改為吳郡。乾元元年，復為蘇州。舊領縣四，戶一萬一千八百五十九，口五萬四千四百七十一。天寶領縣六，戶七萬六千四百二十一，口六十三萬二千六百五十五。在京師東南三千一百九十
 九里，至東都二千五百里。



 吳春秋時吳都闔閭邑。漢為吳縣，屬會稽郡。隋平陳，置蘇州，取州西姑蘇山為名



 嘉興漢由拳縣，屬會稽郡。吳改嘉興，隋廢。武德七年，復置，屬蘇州。八年，廢入吳。貞觀八年，復置，屬蘇州



 昆山漢婁縣，屬會稽郡。梁分婁縣置信義縣。又分信義置昆山，取縣界山名。



 常熟晉分吳縣置海虞縣。梁改常熟縣。今昆山縣東一百三十里常熟故城是也。隋舊治南沙城，武德七年，
 移於今所治城。



 長洲萬歲通天元年，分吳縣置，在郭下，分治州界。



 海鹽漢縣，屬會稽郡。久廢。景雲二年，分嘉興縣復置。先天元年，復廢。開元五年，復置，治吳禦城。



 湖州上隋吳郡之烏程縣。武德四年，平李子通，置湖州，領烏程一縣。六年，復沒於輔公祏。七年平賊，復置，仍廢武州，以武康來屬。又省雉州，以長城縣來屬。天寶元年，改為吳興郡。乾元元年，復為湖州。舊領縣五，戶一萬
 四千一百三十五，口七萬六千四百三十。天寶領縣五，戶七萬三千三百六，口十七萬七千六百九十八。在京師東南三千四百四十一里，至東都二千六百四十四里。



 烏程漢縣，屬會稽部。梁置震州，取震澤名。隋改湖州，取州東太湖為名。皆治烏程。



 武康吳分烏程、餘杭二縣立永安縣，晉改為永康，又改為武康。武德四年，置武州，七年，州廢，縣屬湖州。



 長城晉分烏程置長
 城縣。武德四年，置雉州，領長城、原鄉二縣。七年，州廢及原鄉並入長城，屬湖州。



 安吉武德四年置，屬桃州。七年，廢入長城。麟德元年，復分長城縣置。



 德清天授二年，分武康置武原縣。景雲二年，改為臨溪。天寶元年，改為德清縣。



 杭州上隋餘杭郡。武德四年，平李子通，置杭州，領錢塘、富陽、餘杭三縣。六年，復沒於輔公祏。七年平賊，復置杭州。八年，廢潛州，以於潛縣來屬。貞觀四年，分錢塘置
 鹽官縣。天寶元年，改為餘杭郡。乾元元年，復為杭州。舊領縣五，戶三萬五百七十一，口十五萬三千七百二十。天寶領縣九，戶八萬六千二百五十八，口五十八萬五千九百六十三。在京師東南三千五百五十六里，至東都二千九百一十九里。



 錢塘漢縣，屬會稽郡。隋於餘杭縣置杭州，又自餘杭移州理錢塘。又移州於柳浦西，今州城是。貞觀六年，自州治南移於今所，去州十一里。又移治新城戍。開元二
 十一年，移治州郭下。二十五年，復還舊所。



 鹽官漢海鹽縣地，有鹽官，吳遂名縣。武德四年，屬東武州。七年，省入錢塘。貞觀四年，復分錢塘置。



 餘杭漢縣，屬會稽郡。隋置杭州，後徙治錢塘。



 富陽漢富春縣，屬會稽郡。晉改為富陽。隋舊縣。



 於潛漢縣，屬丹陽郡。武德七年，置潛州，領於潛、臨水二縣。八年，廢潛州及臨水縣，於潛還杭州。



 臨安垂拱四年，分餘杭、於潛，置於廢臨水縣。



 新城永淳元年，分富陽置。



 紫溪垂
 拱二年，分於潛置。萬歲通天元年，改為武隆。其年，依舊為紫溪。



 唐山萬歲通天元年，分紫溪，又別置武隆縣。神龍元年，改為唐山。



 越州中都督府隋會稽郡。武德四年，平李子通，置越州總管，管越、嵊、姚、鄞、浙、綱、衢、穀、麗、嚴、婺十一州。越州領會稽、諸暨、山陰三縣。七年，改總管為都督，督越、婺、鄞、嵊、麗五州。越州領會稽、諸暨、山陰、餘姚四縣。八年，廢鄞州為鄮縣，嵊州為剡縣，來屬。麗州為永康，屬婺州。省山陰
 縣。督越、婺二州。貞觀元年，更督越、婺、泉、建、臺、括六州。天寶元年，改越州為會稽郡。乾元元年，復為越州。舊領縣五，戶二萬五千八百九十，口十二萬四千一十。天寶領縣七，戶九萬二百七十九，口五十二萬九千五百八十九。在京師東南三千七百二十里，至東都二千八百七十里。



 會稽漢郡名。宋置東揚州，理於此，齊、梁不改。隋平陳，改東揚州為吳州。煬帝改為越州，尋改會稽郡，皆立於
 此縣



 山陰垂拱二年，分會稽縣置，在州治，與會稽分理



 諸暨漢縣，屬會稽郡。越王允常所都



 餘姚漢縣，屬會稽郡。隋廢。武德四年，復置，仍置姚州。七年，州廢，縣屬越州



 剡漢縣，屬會稽郡。武德四年，置嵊州及剡城縣。八年，廢嵊州及剡城，以剡縣來屬。



 蕭山儀鳳二年，分會稽、諸暨置永興縣。天寶元年，改為蕭山。



 上虞漢縣，屬會稽郡。



 明州上開元二十六年，於越州鄮縣置明州。天寶元
 年，改為餘姚郡。乾元元年，復為明州，取四明山為名。天寶領縣四，戶四萬二千二十七，口二十萬七千三十二。在京師東南四千一百里，至東都三千二百五十里。



 鄮漢縣，屬會稽郡。至隋廢。武德四年，置鄞州。八年，州廢為鄮縣，屬越州。開元二十六年，於縣置明州



 奉化，慈溪，翁山，已上三縣，皆鄮縣地。開元二十六年，析置。



 臺州上隋永嘉郡之臨海縣。武德四年，平李子通，置
 海州，領臨海、章安、始豐、樂安、寧海五縣。五年，改為臺州。六年，沒於輔公祏。七年平賊，仍置臺州，省寧海入章安。八年，廢始豐、樂安二縣入臨海。貞觀八年，復分置始豐。舊管二縣。永昌元年，置寧海縣。神龍二年，置象山縣。天寶元年，改為臨海郡。乾元元年，復為臺州。舊領縣二：臨海、始豐。戶六千五百八十三，口三萬五千三百八十三。天寶領縣六，戶八萬三千八百六十八，口四十八萬九千一十五。在京師東南四千一百七十七里，至東都三
 千三百三十里。



 臨海漢回浦縣，屬會稽郡。後漢改為章安。吳分章安置臨海縣。武德四年，於縣置臺州，取天臺山為名



 唐興吳始平縣，晉改始豐，隋末廢。武德四年，復置。八年，又廢。貞觀八年，復為始豐縣。上元二年，改為唐興



 黃巖上元二年，分臨海置



 樂安廢縣。上元二年，分臨海置，徙治孟溪



 寧海永昌元年，分臨海置



 象山神龍二年，分寧海及越州鄮縣置。



 婺州隋東陽郡。武德四年，平李子通，置婺州，領華川、長山二縣。七年，廢綱州，義烏來屬。八年，廢麗州為永康縣、衢州信安縣，並來屬。又廢穀州入信安，長山入金華縣。貞觀八年，復置龍丘縣。咸亨五年，置蘭溪、常山二縣。垂拱二年，分龍丘、信安、常山三縣置衢州，又置東陽縣。天授二年，又置武義縣。天寶元年，改婺州為東陽郡。乾元元年，復為婺州。舊領縣五，戶三萬七千八百一十九，口二十二萬八千九百九十。天寶領縣七，戶十四萬四
 千八十六，口七十萬七千一百五十二。在京師東南四千七十三里，至東都三千一百三十五里。



 金華漢烏傷縣，屬會稽郡。後漢分烏傷置長山縣。吳置東陽郡。隋改長山為金華，取州界山為名



 義烏晉分烏傷縣置。武德四年，置綱州，仍分置華川縣。七年，廢綱州及華川縣，改烏傷為義烏，以縣屬婺州



 永康吳分烏傷縣置。武德四年，置麗州，又分置縉雲縣。八年，廢麗州及縉雲縣，以永康來屬



 東陽垂拱二
 年，分烏傷縣，取舊郡名。蘭溪咸亨五年，析金華縣西界置，以溪水為名。武成天授二年，分永康置武義縣，又改為武成



 浦陽新置。



 衢州武德四年，平李子通，於信安縣置衢州。七年陷賊，乃廢。垂拱二年，分婺州之信安、龍丘置衢州，取武德廢州名。天寶元年，改為信安郡。乾元元年，復為衢州，又割常山入信州。天寶領縣五，戶六萬八千四百七十二，口四十四萬四百一十一。在京師東南四千七百十三
 里，至東都三千一百四十五里。



 信安後漢新安縣，晉改為信安。武德四年，置衢州，縣仍屬焉。又分置須江、定陽二縣。八年，廢衢州及須江、定陽二縣，以信安還屬婺州



 龍丘漢太末縣，屬會稽郡。晉置龍丘縣，以山為名。至隋廢。武德四年，置穀州及太末、白石二縣。八年，廢穀州及白石、太末二縣入信安縣。貞觀八年，分金華、信安二縣置龍丘縣，來屬婺州。垂拱二年，躭衢州



 須江武德四年，分信安置，以城南
 有須江。八年廢，永昌元年，分信安復置。



 盈川如意元年，分龍丘置，縣西有刑溪，陳時土人留異惡「刑」字，改名盈川，因以為縣名。



 常山咸亨五年，分信安置，屬婺州。垂拱二年，改屬衢州。乾元元年，屬信州，又還衢州。



 信州上乾元元年，割衢州之常山、饒州之弋陽、建州之三鄉、撫州之一鄉，置信州，又置上饒、永豐二縣。領縣四，戶四萬。在京師東南五千八百里，至東都二千九百五十里。



 上饒乾元元年置，州所理也。元和七年，省永豐縣入



 弋陽舊屬饒州，乾元元年，來屬。



 貴溪永泰元年十一月，分弋陽西界置。玉山證聖二年，分常山、須江置，屬衢州。乾元元年，割屬信州。



 睦州隋遂安郡。武德四年，平汪華，改為睦州，領雉山、遂安二縣。七年，廢嚴州之桐廬縣來屬，又改為東睦州。八年，去「東」字。舊管縣三，治雉山。萬歲登封二年，移治建德。天寶元年，改為新定郡。乾元元年，復為睦州。舊領縣
 三：雉山、遂安、桐廬。戶一萬二千六十四，口五萬九千六十八。天寶領縣六，戶五萬四千九百六十一，口三十八萬二千五百一大三。在京師東南三千六百五十九里，至東都二千八百三十一里。



 建德漢富春縣地，屬會稽郡。吳分置建德縣，隋廢。永淳二年，復分桐廬、雉山置。萬歲通天二年，移州治建德縣



 清溪漢歙縣地，屬丹陽郡。後分置新安縣，隋改為雉山。文明元年，復為新安。開元二十年，改為還淳。永
 貞元年十二月，避憲宗名，改為清溪。舊為睦州治所，移建德



 壽昌永昌元年七月，分雉山縣置。載初元年廢，神龍元年復。舊治白艾里，後移於今所。桐廬吳分富春縣置。武德四年，於縣置嚴州，領桐廬、分水、建德三縣。七年，廢州及分水、建德二縣。以桐廬屬睦州。舊治桐溪，開元二十六年，移治鐘山



 分水如意元年，分桐廬縣之四鄉，置武盛縣。神龍元年，改為分水



 遂安後漢分歙縣南鄉安定裏，置新定縣。晉改新定為遂
 安。



 歙州隋新安郡。武德四年，平汪華，置歙州總管，管歙、睦、衢三州。貞觀元年，罷都督府。天寶元年，改為新安郡。乾元元年，復為歙州。舊領縣三，戶六千二十一，口二萬六千六百一十七。天寶領縣五，戶三萬八千三百三十，口二十六萬九千一百九。在京師東南三千六百六十七里，至東都二千八百二十六里。



 歙漢縣，屬丹陽郡。縣南有歙浦，因為名。隋於縣置新
 安郡。武德改為歙州。



 休寧吳分歙縣置休陽縣，後改為海陽。晉武改為海寧，隋改為休寧。黟漢縣，屬丹陽郡。音同醫，縣南墨嶺山出石墨故也。縣置在黟川。



 績溪永徽五年，分置北野縣，後改為績溪。



 婺源開元二十八年正月九日置。



 處州隋永嘉郡。武德四年，平李子通，置括州，置總管府，管松、嘉、臺三州。括州領括蒼、麗水二縣。七年，改為都督府。八年，廢松州為松陽縣來屬。省麗水入括蒼。貞觀
 元年，廢都督府。省東嘉州，以永嘉、安固二縣來屬。天寶元年，改為縉雲郡。乾元元年，復為括州。大歷十四年夏五月，改為處州，避德宗諱。舊領縣四，戶一萬二千八百九十九，口十萬一千六百六。天寶領縣五，戶四萬二千九百三十六，口二十五萬八千二百四十八。今縣六。在京師東南四千二百七十八里，至東都三千一十五里。



 麗水漢回浦縣地，屬會稽郡。光武更為章安。隋平陳，改永嘉郡為處州，尋改為括州，又分松陽縣東界置括
 蒼縣。大歷十四年夏，改為麗水縣，州所治



 松陽後漢分章安之南鄉置松陽縣，縣東南大陽及松樹為名



 縉雲萬歲登封元年，分括蒼及婺州永康縣置



 青田景雲二年，分括蒼置



 遂昌舊縣。武德八年，並入松陽。景雲二年，分松陽縣復置



 龍泉乾元二年，越州刺史獨孤嶼奏請於括州龍泉鄉置縣，以龍泉為名，從之。



 溫州上隋永嘉郡之永嘉縣。武德五年，置東嘉州，領永
 嘉、永寧、安固、樂成、橫陽五縣。貞觀元年，廢東嘉州，以縣屬括州。上元二年，分括州之永嘉、安固二縣置溫州。天寶元年，改為永嘉郡。乾元元年，復為溫州。天寶領縣四，戶四萬二千八百一十四，口二十四萬一千六百九十四。在京師東南四千七百三十七里，至東都三千九百四十里。



 永嘉後漢分章安縣之東甌鄉置永寧縣，屬會稽郡。晉置永嘉郡。隋改為永嘉。上元二年，置溫州，治於北縣



 安固後漢章安縣，晉改為安固，隋廢。武德八年，分永嘉縣置，屬東嘉州。貞觀元年，廢東嘉州，安固屬括州。上元元年，屬溫州



 橫陽武德五年，分安固縣置。貞觀元年廢，大足元年，復分安固置



 樂城武德五年置，七年並入永嘉縣。載初元年，分永嘉復置也。



 福州中都督府隋建安郡之閩縣。貞觀初，置泉州。景雲二年，改為閩州，置都督府，督閩、泉、建、漳、湖五州。開元十三年，改為福州，依舊都督府，仍置經略使。二十二年，罷
 漳、湖二州，令督福、建、泉、汀四州。舊屬嶺南道，天寶初，改屬江南東道。尋改為長樂郡。乾元元年，復為福州都督府。天寶領縣八，戶三萬四千八十四，口七萬五千八百七十六。在京師東南五千三十三里，至東都四千二百三十三里。



 閩漢治縣，屬會稽郡。秦時為閩中郡。漢高立閩越王，都於此。武帝誅東越，徙其人於江淮，空其地。其逃亡者，自立為冶縣，後更名東冶縣。後漢改為侯官都尉，屬會
 稽郡。晉置晉安郡。宋、齊因之，陳置閩州，又改為豐州。隋平陳改為泉州，煬帝改為閩州，又為建安郡。開元十三年，改為福州。皆治閩縣



 侯官隋縣。後廢。長安二年，又分閩縣置



 長樂隋縣。後省。武德六年，分閩縣置新寧縣。其年，改為長樂



 福唐聖歷二年，分長樂置萬安縣。天寶元年，改為福唐



 連江武德六年，分閩縣置溫麻縣。其年，改為連江



 長溪武德六年置，其年並入連江。長安二年，分連江復置



 古田開元二
 十九年，開山洞置



 永泰永泰年分置



 梅青新置。



 泉州中隋建安郡，又為泉州。舊治閩縣，後移於南安縣。聖歷二年，分泉州之南安、莆田、龍溪三縣，置武榮州。三年，州廢，三縣還泉州。久視元年，又以三縣置武榮州。景雲二年，改為泉州。開元二十九年，割龍溪屬漳州。天寶元年，改泉州為清源郡。乾元元年，復為泉州。天寶領縣四，戶二萬三千八百六，口十六萬二
 百九十五。在京師東南六千二百一十六里，至東都五千四百一十三里。



 晉江開元八年，分南安置，今為州之治所



 南安隋縣。武德五年，置豐州，領南安、莆田二縣。貞觀元年，廢豐州，縣屬泉州。聖歷二年，屬武榮州。州廢來屬



 莆田武德五年，分南安縣置，屬豐州。州廢來屬。



 仙游聖歷二年，分莆田置清源縣。天寶元年，改為仙游。



 建州中隋建安郡之建安縣。武德四年，置建州，領綏
 城、唐興、建陽、沙、將樂、邵武等縣。天寶元年，改為建安郡。乾元元年，復為建州。舊領縣二，戶一萬五千三百三十六，口二萬二千八百二十。天寶領縣六，戶二萬七千二百七十，口一十四萬三千七百七十四。在京師東南四千九百三十五里，至東都三千八百八十八里。



 建安漢冶縣地。吳置建安縣，州所治，以建溪為名



 邵武隋縣



 浦城載初元年，分建安縣置唐興縣。天授二年，改為武寧。神龍元年，復為唐興。天寶元年，改
 為浦城



 建陽隋廢縣。垂拱四年，分建安置



 將樂隋廢縣。垂拱四年五月，分邵武復置



 沙隋廢縣。永徽六年，分建安置。



 汀州下開元二十四年，開福、撫二州山洞，置汀州。天寶元年，改為臨汀郡。乾元元年，復為汀州。天寶領縣三，戶四千六百八十，口一萬三千七百二。在京師東南六千一百七十三里，至東都五千三百七十里。



 長汀州治所。龍巖寧化已上三縣，並開元二
 十四年開山洞置。



 漳州垂拱二年十二月九日置。天寶元年，改為漳浦郡。舊屬嶺南道，天寶割屬江南東道。乾元元年，復為漳州。天寶領縣二，戶五千三百四十六，口一萬七千九百四十。在京師東南七千三百里，至東都六千五百里。



 漳浦垂拱二年十二月，與州同置。州所治



 龍溪舊屬泉州。聖歷二年，屬武榮州。景雲二年，還泉州。開元二十九年，屬漳州。



 江南西道



 宣州隋宣城郡。武德三年，杜伏威歸化。置宣州總管府。分宣城置懷安、寧國二縣。六年，陷輔公祏。七年賊平，改置宣州都督，督宣、潛、猷、池四州，廢桃州，以綏安來屬，省懷安、寧國二縣。宣州領宣城、綏安二縣。八年，廢南豫州，以當塗來屬，廢猷州，以涇縣來屬。九年，移揚州於江都，以溧陽、溧水、丹陽來屬。貞觀元年，罷都督府。廢池州，以秋浦、南陵二縣來屬。省丹陽入當塗縣。開元中，析置青陽、太
 平、寧國三縣，天寶元年，改為宣城郡。至德二年，又析置至德縣。乾元元年，復為宣州。永泰元年，割秋浦、青陽、至德三縣置池州。舊領縣八，戶二萬二千五百三十七，口九萬五千七百五十三。天寶領縣九，戶一十二萬一千二百四，口八十八萬四千九百八十五。今縣十。在京師東南三千五百五十一里，至東都二千五百一十里。



 宣城漢宛陵縣，屬丹陽郡。秦屬鄣郡。梁置南豫州，隋改為宣州，煬帝又為宣城郡，皆此治所



 當塗漢丹
 陽縣地，屬丹陽郡。晉分丹陽置於湖縣。成帝以江北當塗縣流人寓居於湖，乃改為當塗縣，屬宣州。牛渚山，一名採石，在縣北四十五里大江中。武德三年，置南豫州，以縣屬。八年，省南豫州，縣屬宣州



 涇漢涇縣，屬丹陽郡。武德三年，置猷州，領涇、南陽、安吳三縣。八年，廢猷州及南陽、安吳二縣。屬宣州。縣界有陵陽山



 廣德漢故鄣縣，屬丹陽郡。宋分宣城之廣德、吳興之故鄣，置綏安縣。至德二年九月，改為廣德，以縣界廣德故城為
 名



 溧陽漢縣，屬丹陽郡。上元元年十一月，割屬昇州。州廢來屬



 溧水漢溧陽地。隋為縣。武德三年，屬揚州。九年，屬宣州。乾元元年，屬昇州。州廢還屬



 南陵漢春穀縣地，屬丹陽郡。梁置南陵縣。武德七年，屬池州。州廢來屬。舊治赭圻城，長安四年，移理青陽城



 太平天寶十一載正月，析涇縣置



 寧國隋縣。武德六年廢，天寶三載復置



 旌德寶應二年二月，析太平縣置。



 池州下隋宣城郡之秋浦縣。武德四年，置池州，領秋浦、南陵二縣。貞觀元年，廢池州，以秋浦屬宣州。永泰元年，江西觀察使李勉以秋浦去洪州九百里，請復置池州，仍請割青陽、至德二縣隸之，又析置石埭縣，並從之。後隸宣州。領縣四，戶一萬九千，口八萬七千九百六十七。



 秋浦州所治。漢石城縣，屬丹陽郡。隋分南陵置秋浦縣，因水為名



 青陽天寶元年，分涇、南陵、秋浦三
 縣置，治古臨城



 至德至德二年析置



 石埭永泰二年，割秋浦、浮梁、黟三縣置，治古石埭城。



 饒州下隋鄱陽郡。武德四年，平江左，置饒州，領鄱陽、新平、廣晉、餘干、樂平、長城、玉亭、弋陽、上饒九縣。七年，省上饒入弋陽，省玉亭入長城、餘幹二縣。八年，又並長城入餘干，並新平、廣晉入鄱陽。舊領縣四，戶一萬一千四百，口五萬九千八百一十七。天寶，戶四萬八百九十九，口二十四萬四千三百五十。在京師東南三千二百六
 十三里，至東都二千四百一十三里。



 鄱陽漢縣，屬豫章郡。古城在今縣東界，有鄱江，今為州所理



 餘干漢餘干縣屬豫章郡。古所謂汗越也。汗音干，隋朝去「水」。樂平武德中置，九年省，後重置



 浮梁武德中，廢新平縣。開元四年，分鄱陽置，後改新昌。天寶元年復置。



 洪州上都督府隋豫章郡。武德五年，平林士弘，置洪州總管府，管洪、饒、撫、吉、虔、南平六州，分豫章置鐘陵縣。
 洪州領豫章、豐城、鐘陵三縣。八年，廢孫州、南昌州、米州，以南昌、建昌、高安三縣來屬。省鐘陵、南昌二縣入豫章。貞觀二年，加洪、饒、撫、吉、虔、袁、江、鄂等八州。顯慶四年，督饒、鄂等州。洪州舊領縣四，永淳二年，置新吳縣。長安四年，置武寧縣，又督洪、袁、吉、虔、撫五州。天寶元年，改為豫章郡。乾元元年，復為洪州。舊領縣四：豫章、豐城、高安、建昌。戶一萬五千四百五十六，口七萬四千四十四。天寶領縣六，戶五萬五千五百三十，口三十五萬三千二百三十
 一。在京師東南三千九十里，至東都二千二百一十一里。



 鐘陵漢南昌縣，豫章郡所治也。隋改為豫章縣，置洪州，煬帝復為豫章郡。寶應元年六月，以犯代宗諱，改為鐘陵，取地名



 豐城吳分南昌縣置富城縣，晉改為豐城



 高安漢建城縣，屬豫章郡。武德五年，改為高安，仍置靖州，領高安、望蔡、華陽三縣。七年，改靖州為米州。其年，又改為筠州。八年，廢筠州，省華陽、望蔡二縣，以高
 安屬洪州



 建昌漢海昏縣，屬豫章郡。後漢分立建昌。武德五年，分置南昌州總管府，管南昌、西吳、靖、米、孫五州。南昌州領建昌、龍安、永修三縣。七年，罷都督為南昌州。八年，廢南昌州及孫州，以南昌州新吳、永修、龍安入建昌縣，以孫州之建昌入豫章縣，而以建昌屬洪州



 新吳舊廢縣。永淳二年，分建昌置



 武寧長安四年，分建昌置武寧縣。景雲元年，改為豫寧。寶應元年，復為武寧



 分寧貞元十六年二月置。



 虔州中隋南康郡。武德五年，平江左，置虔州。天寶元年，改為南康郡。乾元元年，復為虔州。舊領縣四，戶八千九百九十四，口三萬九千九百一。天寶領縣六，戶三萬七千六百四十七，口二十七萬五千四百一十。今縣七。在京師東南四千一十七里，至東都三千四百里。



 贛古濫反



 州所理。漢縣，屬豫章郡。漢分豫章立廬陵郡，晉改為南康郡。隋初為虔州，煬帝為南康郡。皆治贛



 虔化吳分贛立陽都縣，晉改為寧都。隋平陳，改為虔化，屬
 虔州



 南康漢南野縣，屬豫章郡。吳分南野立南安縣，晉改為南康



 雩都漢縣，屬豫章郡



 信豐永淳元年，分南康置南安縣。天寶元年，改為信豐



 大庾神龍元年，分南康置



 安遠貞元四年八月四日置。



 撫州中隋臨川郡。武德五年，討平林士弘，置撫州，領臨川、南城、郡武、宜黃、崇仁、永城、東興、將樂八縣。七年，省東興、永城、將樂三縣，以邵武隸建州。八年，省宜黃縣。天
 寶元年，改為臨川郡。乾元元年，復為撫州。舊領縣三，戶七千三百五十四，口四萬六百八十五。天寶領縣四，戶三萬六百五，口十七萬六千三百九十四。在京師東南三千三百一十二里，至東都二千五百四十里。



 臨川州所理。漢南昌縣地。後漢分南昌置臨汝縣。吳置臨川郡，歷南朝不改。隋平陳，改臨川郡為撫州，仍改臨汝縣為臨川縣。州郡所理，皆此縣



 南城漢縣，屬豫章郡。開元八年，分南城置



 崇仁吳分臨汝置新
 建縣。梁改為巴山縣，仍僑置巴山郡。隋平陳，改巴山為崇仁縣



 南豐開元八年，分南城置。



 吉州上隋廬陵郡。武德五年，討平林士弘，置吉州，領廬陵、新淦二縣。七年，廢潁州，以安福縣來屬。八年，廢南平州，以太和縣來屬。天寶元年，改為廬陵郡。乾元元年，復為吉州。舊領縣四，戶一萬五千四十，口五萬三千二百八十五。天寶領縣五，戶三萬七千七百五十二，口二十三萬七千三十二。



 廬陵漢縣，屬豫章郡。後漢改為西昌。隋復為廬陵，州所治也。舊治子陽城，永淳元年，移於今所



 太和隋縣。武德五年，置南平州，領太和、永新、廣興、東昌四縣。八年，廢南平州，以永新等三縣並太和，屬吉州



 安福吳置安成郡於此。隋廢為安復，後改為安福



 新淦漢舊縣，屬豫章郡。淦，音紺，又音甘。



 永新廢縣。顯慶二年，分太和置。



 江州中隋九江郡。武德四年，平林士弘，置江州，領湓
 城、潯陽、彭澤三縣。五年，置總管，管江、鄂、智、浩四州，並管昌、洪四總管府。又分湓城置楚城縣，分彭澤置都昌縣。八年，廢浩州及樂城縣入彭澤縣，又廢湓城入潯陽。貞觀元年，罷都督府。八年，廢楚城縣入潯陽。天寶元年，改為潯陽郡。乾元元年，復為江州。舊領縣三，戶六千三百六十，口二萬五千五百九十九。天寶，戶二萬九千二十五，口十五五千七百四十四。在京師東南二千九百四十八里，至東都二千一百九十七里。



 潯陽州所理。漢縣，屬廬江郡。晉置江州。隋改為彭蠡縣，取州東南五十二里有彭蠡湖為名。煬帝改為湓城，取縣界湓水為名。武德四年，復為潯陽，潯水至此入江為名



 都昌武德五年，分彭澤置，屬浩州。八年，廢浩州，縣屬江州



 彭澤漢縣，屬豫章郡。隋為龍城縣。武德五年，置浩州，又分置都昌、樂城二縣。八年，罷浩州，以彭澤屬江州，仍省樂城入彭澤。至德二年九月，中丞宋若思奏置。



 袁州下隋宜春郡。武德四年，平蕭銑，置袁州。天寶元年，改為宜春郡。乾元元年，復為袁州。舊領縣三，戶四千六百三十六，口二萬五千七百一十六。天寶，戶二萬七千九十一，口一十四萬四千九十六。在京師東南三千五百八十里，至東都二千一百六十一里。



 宜春州所理。漢縣，屬豫章郡。吳為安成郡，南朝不改。晉改為宜陽。隋置袁州，煬帝為宜春郡。復改為宜春。宜春，泉水名，在州西。取此水為酒，作貢。



 萍鄉吳分宜
 春置萍鄉縣，屬安成郡。



 新喻吳分宜春置新喻，屬安成郡。



 鄂州上隋江夏郡。武德四年，平蕭銑，改為鄂州。天寶元年，改為江夏郡。乾元元年，復為鄂州。永泰後，置鄂岳觀察使，領鄂、岳、蘄、黃四州，恆以鄂州為使理所。舊領縣四，戶三千七百五十四，口一萬四千六百一十五。天寶領縣五，戶一萬九千一百九十，口八萬四千五百六十三。後並沔州入鄂州，以漢陽、水義川來屬。在京師東南二
 千三百四十六里，至東都一千五百三十里。



 江夏漢郡名。本漢沙羨縣地，屬江夏郡。晉改沙羨為沙陽。江、漢二水會於州西，春秋謂之夏汭，晉、宋謂之夏口。宋置江夏郡。治於此。隋不改。武德四年，改為鄂州，取漢縣名



 永興漢鄂縣地，屬江夏郡。吳分鄂置新陽縣，隋改為永興



 武昌漢鄂縣，屬江夏郡。吳、晉為重鎮，以名將為鎮守



 蒲圻吳分沙羨縣置



 唐年天寶二年，開山洞置



 漢陽漢安陸縣地，屬江夏郡。
 晉置沌陽縣。隋初為漢津縣，煬帝改為漢陽。武德四年，平硃粲，分沔陽郡置沔州，治漢陽縣。貞觀，戶一千五百一十七，口六千九百五十九。至太和七年，鄂岳節度使牛僧孺奏，沔州與鄂州隔江，都管一縣，請並入鄂州，從之。舊屬淮南道。



 水義川漢安陸縣地，後魏置水義川郡。武德四年，分漢陽縣置水義川縣，屬沔州。州廢，屬鄂州。



 岳州下隋巴陵郡。武德四年，平蕭銑，置巴州，領巴陵、華容、沅江、羅、湘陰五縣。六年，改為岳州。省羅縣。天寶元
 年，改為巴陵郡。乾元元年，復為岳州。舊領縣四，戶四千二，口一萬七千五百五十六。天寶領縣五，戶一萬一千七百四十，口五萬二百九十八。在京師東南二千二百三十七里，至東都一千八百一十六里。



 巴陵漢下雋縣，屬長沙郡。吳置巴陵縣。晉置建昌郡，隋改為巴州，煬帝改為巴陵郡。武德置岳州，皆置巴陵縣。縣界有古巴丘



 華容漢孱陵縣地，屬武陵郡，劉表改為安南。隋改為華容。垂拱二年，去「華」字，曰容城。神
 龍元年，復為華容



 沅江漢益陽縣，屬長沙國。隋改為安樂，又改為沅江，屬岳州



 湘陰漢羅縣，屬長沙國。宋置湘陰縣，縣界汨水，注入湘江



 昌江神龍三年，分湘陰縣置。



 潭州中都督府隋長沙郡。武德四年，平蕭銑，置潭州總管府，管潭、衡、永、郴、連、南梁、南雲、南營八州。潭州領長沙、衡山、醴陵、湘鄉、益陽、新康六縣。七年，廢雲州，改南梁為邵州，南營為道州。省新康縣。督潭、衡、郴、連、永、邵、道等
 七州。天寶元年，改為長沙郡。乾元元年，復為潭州。舊領縣五，戶九千三十一，口四萬四百四十九。天寶領縣六，戶三萬二千二百七十二，口十九萬二千六百五十七。在京師南二千四百四十五里，至東都二千一百八十五里。



 長沙秦置長沙郡。漢為長沙國，治臨湘縣。後漢為長沙郡。吳不改。晉懷帝置湘州，至梁初不改。隋平陳，為潭州，以昭潭為名。煬帝改為長沙郡，仍改臨湘為長沙縣。
 武德復為潭州。湘潭後漢湘南縣地，屬長沙郡。吳分汀南立衡陽縣，屬衡陽郡。隋廢郡，縣屬潭州。天寶八年，移治於洛口，因改為湘潭縣。



 湘鄉漢鐘武縣，屬零陵郡。後漢改為重安，永建三年，又名湘鄉，屬長沙郡。



 益陽漢縣，屬長沙國，故城在今縣東八十里。武德四年，分置新康縣。七年，省入。



 醴陵漢臨湘縣，界有醴陵，後漢立為縣，屬長沙郡。隋廢，武德四年，分長沙置。



 瀏陽吳分長沙置瀏陽縣，隋廢。景龍二年，於故城
 復置。



 衡州中隋衡山郡。武德四年，平蕭銑，置衡州，領臨蒸、湘潭、耒陽、新寧、重安、新城六縣。七年，省重安、新城二縣。貞觀元年，以廢南雲州之攸縣來屬。天寶元年，改為衡陽郡。乾元元年，復為衡州。舊領縣五，戶七千三百三十，口三萬四千四百八十一。天寶領縣六，戶三萬三千六百八十八，口十九萬九千二百二十八。在京師東南三千四百三里，至東都二千七百六十里。



 衡陽漢蒸陽縣，屬長沙國。吳分蒸陽立臨蒸縣，吳末分長沙東界郡立湘東郡。宋、齊、梁不改。隋罷湘東郡為衡州，改臨蒸為衡陽縣。武德四年，復為臨蒸。開元二十年，復為衡陽



 常寧吳分耒陽立新寧縣，屬湘東郡。舊治三洞，神龍二年，移治麻州。開元九年，治宜江。天寶元年，改為常寧



 攸漢縣，屬長沙國，縣北有攸溪故也



 茶陵漢縣，屬長沙國。隋廢。聖歷元年，分攸縣置



 耒陽漢縣，屬桂陽郡。隋改為耒陰。武德四年，復為
 耒陽。



 衡山吳分湘南縣置。舊屬潭州，後割屬衡州。



 澧州下隋澧陽郡。武德四年，平蕭銑，置澧州，領孱陵、安鄉、澧陽、石門、慈利、崇義六縣。貞觀元年，省孱陵縣。天寶元年，改為澧陽郡。乾元元年，復為澧州。天寶初，割屬山南東道。舊領縣五，戶三千四百七十四，口二萬五千八百二十六。天寶領縣四，戶一萬九千六百二十，口九萬三千三百四十九。在京師東南一千八百九十三里，至東都一千五百七十二里。



 澧陽漢零陽縣，屬武陵郡。吳分武陵西界置天門郡。晉末，以義陽流人集此，僑置南義陽郡。隋平陳，改南義陽為澧州。皆治此縣



 安鄉漢孱陵縣地，屬武陵郡。隋分立安鄉縣。貞觀元年，廢孱陵並入



 石門吳分零陽縣於此置天門郡。隋平陳，廢天門郡，以廢州為石門縣



 慈利本漢零陽縣，隋改零陽為慈利縣。麟德元年，省崇義並入。



 朗州下隋武陵郡。武德四年，平蕭銑，置朗州。天寶元
 年，改為武陵郡。乾元元年，復為朗州。天寶初，割屬山南東道，舊領縣二，戶二千一百四十九，口一萬九百一十三。天寶，戶九千三百六，口四萬三千七百十六。在京師東南二千一百五十九里，至東都一千八百五十八里。



 武陵漢臨沅縣地，屬武陵郡。秦屬黔中郡地。梁分武陵郡於縣置武州。陳改武州為沅陵郡。隋平陳，復為嵩州，尋又改為朗州。煬帝為武陵郡。武德復為朗州。皆治於武陵縣



 龍陽隋縣，取洲名。



 永州中隋零陵郡。武德四年，平蕭銑，置永州，領零陵、湘源、祁陽、灌陽四縣。七年，省灌陽。貞觀元年，省祁陽縣，四年，復置。天寶元年，改為零陵郡。乾元元年，復為永州。舊領縣三，戶六千三百四十八，口二萬七千五百八十三。天寶，戶二萬七千四百九十四，口十七萬六千一百六十入。在京師南三千二百七十四里，至東都三千六百六十五里。



 零陵漢泉陵縣地，屬零陵郡。漢郡治泉陵縣，故城在
 今州北二里。隋平陳，改泉陵為零陵縣，仍移於今理。梁、陳皆為零陵郡，隋置永州，煬帝復為零陵郡，皆治此縣



 祁陽吳分泉陵縣，於今縣東北九十里置祁陽縣，今有古城。隋平陳，並入零陵。武德四年，復分置，移於今治。貞觀元年省，四年又置。石燕岡在祁陽西北一百一十里，此岡穴出石燕，充貢。湘水南自零陵界來



 湘源漢零陵縣地，屬故城在今縣南七十八里。隋平陳，並零陵入湘源縣



 灌陽漢零陵縣地，大業末，蕭銑析
 湘源縣置。武德七年廢。上元二年，荊南節度使呂諲奏，復於故城置灌陽縣。灌水在城西，今名灌源。



 道州中隋零陵郡之永陽縣。武德四年，平蕭銑，置營州，領營道、江華、永陽、唐興四縣。五年，改為南營州。貞觀八年，改為道州，仍省永陽縣。十七年廢，並入永州。上元二年，復析永州置。天寶元年，改為江華郡。乾元元年，復為道州。舊領縣三，戶六千六百一十三，口三萬一千八百八十。天寶領縣四，戶二萬二千五百五十一，口
 十三萬九千六十三。今領縣五。



 弘道漢營浦縣，屬零陵郡。吳置營陽郡。晉改為永陽郡。隋平陳，改營浦為永陽縣。武德四年，於縣置營州，改為營道縣。五年，又加「南」字。貞觀八年，改為道州。天寶元年，改營道為弘道



 延唐漢泠道縣，屬零陵郡，古城在今縣東界南四十里。隋平陳，廢泠道入營道縣，仍於泠道廢城置營道縣。武德四年，移營道縣於州郭置，仍於此置唐興縣。長壽二年，改名武盛。神龍元
 年，復為唐興。天寶元年，改為延唐。泠水，在今縣南六十里



 江華漢馮乘縣，屬蒼梧郡。武德四年，析賀州馮乘縣置江華縣。貞觀十七年，改屬永州。上元二年，還道州。文明元年，改為雲溪縣。神龍元年二月，復為江華



 永明隋改漢營浦縣為永陽，置道州。後州郭內置營道縣，乃移永陽之名於州西南一百一十里置。貞觀八年省，地入營道。天授二年，復析營道置。天寶元年，改為永明縣



 大歷大歷二年，湖南觀察使韋貫之奏請析
 延唐縣，於道州東南二百二十里舂陵侯故城北十五里置縣，因以大歷為名。



 郴州中隋桂陽郡。武德四年，平蕭銑，置郴州，領郴、盧陽、義章、臨武、平陽、晉興六縣。七年，廢義章、平陽二縣。八年，省晉興。天寶元年，改為桂陽郡。乾元元年，復為郴州。舊領縣五，戶八千六百四十六，口四萬九千三百五十五。天寶領縣八，戶三萬一千三百三。在京師東南三千三百里，至東都三千五十七里。



 郴漢縣，屬桂陽郡，漢郡理所也。後漢郡理耒陽，尋還郴。宋、齊封子弟為桂陽王，皆治於此。隋平陳，改為郴州，煬帝為桂陽郡，武德四年，改郴州，皆以郴為理。



 義章大業末，蕭銑分郴置。武德七年省，八年復置。長壽元年，分義章南界置高平縣。開元二十三年，廢高平，仍移義章治高平廢縣。



 義昌晉分郴縣置汝城、晉寧二縣。陳廢二縣，立盧陽郡，領盧陽縣。開皇九年廢郡，以盧陽屬郴州。天寶元年，改為義昌。



 平陽晉分郴置平
 陽郡及縣。陳廢，後蕭銑復分郴置。武德七年省，八年復置。



 資興後漢分郴置漢寧縣。吳改為陽安，晉改為晉寧，隋改為晉興。貞觀八年省，咸亨三年復置，改名資興。



 高亭漢便縣地，屬桂陽郡。晉省，陳復置。隋廢。開元十三年，宇文融析郴縣北界四鄉置安陵縣。天寶元年，改為高亭，取縣東山名。



 臨武漢縣，屬桂陽郡，縣南臨武溪故也。



 藍山漢南平縣，屬桂陽郡。隋廢。咸亨二年，復置南平縣。天寶元年，改為藍山。九疑山，在縣西五
 十里。



 邵州隋長沙郡之邵陽縣。武德四年，平蕭銑，置南梁州，領邵陵、建興、武岡三縣。七年：省建興入武岡，省邵陵並邵陽。貞觀十年，改名邵州。天寶元年，改為邵陽郡。乾元元年，復為邵州。舊領縣二，戶二千八百五十六，口一萬三千五百八十三。天寶，戶一萬七千七十三，口七萬一千六百四十四。在京師東南三千四百里，至東都二千二百六十八里。



 邵陽漢昭陵縣，屬長沙國。後漢改為昭陽，晉改為邵陽。隋平陳，復於今理。吳分零陵北部置邵陵郡。隋平陳，廢郡，以邵陽屬潭州，尋又於邵陽置建州。武德四年，改置南梁州，貞觀十年，改為邵州，皆理邵陽縣。



 武岡漢都梁縣，屬零陵郡。晉分都梁置武岡縣。隋廢。武德四年，分邵陽復置。



 連州隋熙平郡。武德四年，平蕭銑，置連州。天寶元年，改為連山郡。乾元元年，復為連州。舊領縣三，戶五千五
 百六十三，口三萬一千九十四。天寶，戶三萬二千二百十，口一十四萬三千五百三十二。在京師南三千六百六十五里，至東都三千四百五里。



 桂陽漢縣，屬桂陽郡，今州理是也。隋開皇十年，於縣置連州，大業改為熙平郡，武德四年，復為連州，皆以桂陽為理所。



 陽山漢縣，屬桂陽郡。後漢省。晉平吳，分浛洭縣復置。梁於浛水匡縣西置陽山郡，以縣屬之。隋廢郡，縣屬連州。神龍元年，移於洭水之北，今縣理是也。一
 名湟水。



 連山晉武分桂陽立廣惠縣，隋改為廣澤。仁壽元年，改為連山。



 黔州下都督府隋黔安郡。武德元年，改為黔州，領彭水、都上、石城三縣。二年，又分置盈隆、洪杜、相永、萬資四縣。四年，置都督府，督務、施、業、辰、智、䍧、充、應、莊等州。其年，以相永、萬資二縣置費州，以都上分置夷州。十年，以思州高富來屬。十一年，又以高富屬夷州，以智州信寧來屬。今督思、辰、施、牢、費、夷、巫、應、播、充、莊、䍧、琰、池、矩十五州。
 其年，罷都督府。置莊州都督府。景龍四年廢，以播州為都督。先天二年廢，復以黔州為都督。天寶元年，改黔州為黔中郡，依舊都督施、夷、播、思、費、珍、溱、商九州。又領充、明、勞、羲、福、犍、邦、琰、清、莊、峨、蠻、䍧、鼓、儒、琳、鸞、令、那、暉、郝、總、敦、侯、晃、柯、樊、稜、添、普寧、功、亮、茂龍、延、訓、卿、雙、整、懸、撫水、矩、思源、逸、殷、南平、勛、姜、襲等五十州。皆羈縻，寄治山谷。乾元元年，復以黔中郡為黔州都督府。舊領縣五，戶五千九百一十三，口二萬七千四百三十三。天寶縣六，
 戶四千二百七十，口二萬四千二百四。在京師南三千一百九十三里，至東都三千二百七十一里。



 彭水漢酉陽縣，屬武陵郡。吳分西陽置黔陽郡。隋於郡置彭水縣。周置奉州，尋為黔州。貞觀四年，於州置都督府



 黔江隋分黔陽縣置石城縣。天寶元年，改為黔江



 洪杜武德二年，分置洪杜縣，治洪杜溪。麟德二年，移治龔湍



 洋水武德二年，分彭水於巴江西置盈隆縣。先天元年，改為盈川。天寶元年，改為洋水。



 信寧隋置信安縣，取界內山名。武德二年，改為信寧。武德五年，屬義州。州廢來屬。



 都濡貞觀二十年，分盈隆縣置。



 辰州下隋沅陵縣。武德四年，平蕭銑，置辰州，領沅陵等五縣。九年，分大鄉置大鄉五縣。五年，分辰溪置漵浦縣。貞觀九年，分大鄉置三亭縣。天授二年，分大鄉、三亭兩縣置溪州。景雲二年，置都督府，督巫、業、錦三州。開元二十七年，罷都督府。天寶元年，改為盧溪郡。乾元元年，
 復為辰州，取溪名。舊領縣七，戶九千二百八十三，口三萬九千二百二十五。天寶領縣五，戶四千二百四十一，口二萬八千五百五十四。在京師南微東三千四百五里，至東都三千二百六十里。



 沅陵漢辰陽縣，屬武陵郡，本秦黔中郡縣也。隋改辰陽為辰溪，仍分置沅陵縣，仍置沅陵郡。武德四年，改為辰州，以沅陵為理所



 盧溪武德三年，分沅陵縣置



 漵浦漢義陵縣地，屬武陵郡。武德五年，分辰溪置



 麻陽武德三年，分沅陵、辰溪二縣置。垂拱四年，分置龍門縣，尋廢



 辰溪漢辰陽縣地，隋分置辰溪縣。



 錦州下垂拱二年，分辰州麻陽縣地並開山洞置錦州及四縣。天寶元年，改錦州為盧陽郡。乾元元年，復為錦州。天寶領縣五，戶二千八百七十二，口一萬四千三百七十四。至京師三千五百里，至東都三千七百里。



 盧陽招諭渭陽常豐已上四縣，並垂拱三年與州同置。其常豐本名萬安，天寶元年，改為常豐



 洛
 浦天授二年，分辰州之大鄉置，屬溪州。長安四年，改屬錦州。



 施州下隋清江郡之清江縣。義寧二年，置施州，領清江、開夷二縣。貞觀八年，廢業州，以建始縣來屬。麟德元年，廢開夷縣入清江。天寶元年，改為清化郡。乾元元年，復為施州。舊領縣三，戶二千三百一十二，口一萬八百二十五。天寶領縣二，戶三千七百二，口一萬六千四百四十四。在京師南二千七百九里，至東都二千八百一
 十里。



 清江漢巫縣，南郡。吳分巫立沙渠縣。後周於縣立施州。隋為清江縣，州所理也



 建始後周分巫縣置建始縣。義寧二年，於縣置業州，領建始一縣。貞觀八年，廢業州，縣屬施州。



 巫州下貞觀八年，分辰州龍標縣置巫州。其年，置夜郎、朗溪、思征三縣。九年，廢思徵縣。天授二年，改為沅州，分夜郎渭溪縣。長安三年，割夜郎、渭溪二縣置舞州。先
 天二年，又置潭陽縣。開元十三年，改沅州為巫州。天寶元年，改為潭陽郡。乾元元年，復為巫州。舊領縣三，戶四千三十二，口一萬四千四百九十五。天寶，戶五千三百六十八，口一萬二千七百三十八。在京師南三千一百五十八里，至東都三千八百三十三里。



 龍標武德七年置，屬辰州。貞觀八年，置巫州，為理所也。



 朗溪貞觀八年置



 潭陽先天二年，分龍標置。



 業州下長安四年，分沅州二縣置舞州。開元十三年，改為鶴州。二十年，又改為業州。天寶元年，改龍標郡。乾元元年，復為業州。領縣三，戶一千六百七十二，口七千二百八十四。在京師南四千一百九十七里，至東都三千九百里。



 峨山貞觀八年，置夜郎縣，屬巫州。長安四年，置舞州。開元二十年，改夜郎為峨山縣。



 渭溪天授二年，分夜郎置，屬沅州。長安四年，改業州。



 梓姜舊於縣
 置充州，天寶三年，以充州荒廢，以梓姜屬業州，其充州為羈縻州。



 夷州下隋明陽郡之綏陽縣。武德四年，置夷州於思州寧夷縣，領夜郎、神泉、豐樂、綏養、雞翁、伏遠、明陽、高富、寧夷、思義、丹川、宣慈、慈岳等十三縣。六年，廢雞翁縣。貞觀元年，廢夷州，省夜郎、神泉、豐樂三縣，以伏遠、明陽、高富、寧夷、思義、丹川六縣隸務州，宣慈、慈岳二縣隸溪州，以綏養隸智州。四年，復置夷州於黔州都上縣。六年，又
 置雞翁縣。十一年，又以義州之綏陽、黔州之高富來屬。其年，又自都上移於今所。天寶元年，改為義泉郡。乾元元年，復為夷州。舊領縣四，戶二千二百四十一，口八千六百五十七。天寶縣五，戶一千二百八十四，口七千一十三。在京師南四千三百八十七里，至東都三千八百八十里。



 綏陽漢䍧柯郡地。隋朝招慰置綏陽縣，古徼外夷也。武德三年，屬義州。貞觀十一年，改屬夷州



 都上隋
 置。武德元年，屬黔州。貞觀四年，置夷州，為理所。十一年，州移治綏陽縣



 義泉隋舊。於縣置牢州。貞觀十七年，廢牢州，以義泉屬夷州



 洋川武德二年置，舊屬牢州。貞觀十七年，屬夷州



 寧夷舊屬思州。開元二十五年，屬夷州。



 播州下隋䍧柯郡之䍧柯縣。貞觀九年，分置郎州，領恭水、高山、貢山、柯盈、邪施、釋燕六縣。十一年，省郎州並六縣。十三年，又於其地置播州及恭水等六縣。十四年，
 改恭水等六縣名。二十年，以夷州之芙蓉、瑘川來屬。顯慶五年，廢舍月、胡江、羅為三縣。景龍四年，廢莊州都督府，以播州為都督府。先天二年，罷都督。開元二十六年，又廢胡刀、瑘川兩縣。天寶元年，改為播川郡。乾元元年，復為播州。領縣三，戶四百九十，口二千一百六十八。在京師南四千四百五十里，至東都四千九百六十里。



 遵義漢武開西南夷，置䍧柯郡，秦夜郎郡之西南境也。貞觀九年，置恭水縣，屬郎州。十一年省，十三年復置，
 屬播州。十四年，改為羅蒙。十六年，改為遵義。顯慶五年，廢舍月並入



 芙蓉舊屬牢州。貞觀十六年，改為夷州，二十年，又改屬播州。開元二十六年，廢胡刀、瑘川兩縣並入



 帶水貞觀九年，置柯盈縣。十四年，改為帶水。



 思州下隋巴東郡之務川縣。武德四年，置務州，領務川、涪川、扶陽三縣。貞觀元年，以廢夷州之伏遠、寧夷、思義、高富、明陽、丹川六縣，廢思州之丹陽、城樂、感化、思王、
 多田五縣來屬。其年，省思義、明陽、丹川三縣。二年，又省丹陽。四年，改務州為思州。其年，以涪川、扶陽二縣割入費州。八年，又以多田、城樂二縣割入費州，其年，又廢感化縣。十年，以高富隸黔州。十一年，又省伏遠縣。天寶元年，改為寧夷郡。乾元元年，復為思州。舊領縣三，戶二千六百三，口七千五百九十九。天寶，戶一千五百九十九，口一萬二千二十一。在京師南三千八百三十九里，至東都三千五百九十六里。



 務川州所治。漢酉陽縣，屬武陵郡。隋朝招慰置務川縣。武德四年，招慰使冉安昌以務川當䍧柯要路，請置務州。貞觀四年，改為思州，以思邛水為名



 思王武德三年置，屬思州。貞觀元年，改屬務州。四年，改屬思州



 寧夷隋置。武德四年，屬夷州。貞觀元年，屬思州



 思邛開元四年，開生獠置。



 費州下隋黔安郡之涪川縣。貞觀四年，分思州之涪川、扶陽二縣置費州。其年，割黔州之萬資、相永二縣來
 屬。八年，又割思州之多田、城樂來屬。十一年，廢相永、萬資二縣。天寶元年，復為涪川郡。乾元元年，復為費州。舊領縣四，戶二千七百九，口六千九百五十。天寶，戶四百二十九，口二千六百九。在京師南四千七百里，至東都四千九百里。



 涪川漢䍧柯郡之地，久不臣附。周宣政元年，信州總管、龍門公裕，招慰生獠王元殊、多質等歸國，乃置費州，以水為名。武德四年，置務州。貞觀四年，置費州治於此



 多田武德四年，務州刺史奏置。以土地稍平，懇田盈畛，故以多田為名。貞觀四年，屬思州。八年，改屬費州



 扶陽隋仁壽四年，庸州刺史奏置，以扶陽水為名



 城樂武德四年，山南道大使趙郡王孝恭招慰生獠，始築城，人歌舞之，故曰城樂。



 南州下武德二年置，領隆陽、扶化、隆巫、丹溪、靈水、南川六縣。三年，改為僰州。四年，復為南州。貞觀五年，置三溪縣。七年，又置當山、嵐山、歸德、汶溪四縣。八年，又廢當
 山、嵐山、歸德、汶溪四縣。十一年，又廢扶化、隆巫、靈水三縣。天寶元年，改為南川郡。乾元元年，復為南州。舊領縣三，戶三千五百八十三，口一萬三百六十六。天寶領縣二，戶四百四十三，口二千四十三。在京師南三千六百里，至東都三千七百里。



 南川武德二年，置隆陽縣。先天元年，改為南川，州所治



 三溪貞觀五年置。



 溪州下舊辰州之大鄉。天授二年，分置溪州。舊領縣
 二，又分置洛浦縣。長安四年，以洛浦屬錦州。天寶元年，改溪州為靈溪郡。乾元元年，復為溪州。領縣二，戶二千一百八十四，口一萬五千二百八十二。至京師二千八百九十三里，至東都二千六百九十六。



 大鄉漢沅陵、遷陵二縣地，屬武陵郡。梁分置大鄉縣。舊屬辰州，天授二年來屬，州所理也



 三亭貞觀九年分大鄉置，屬辰州。天授二年，改屬溪州。縣界有黔山，大西、小西二山。



 溱州下貞觀十六年，置溱州及榮懿、扶歡、樂來三縣。咸亨元年，廢樂來縣。天寶元年，改為溱溪郡。乾元元年，復為溱州。領縣二，戶八百七十九，口五千四十五。至京師三千四百八十里，至東都四千二百里。



 榮懿扶歡已上二縣，並貞觀十六年開山洞置。



 珍州下貞觀十六年置，天寶元年改為夜郎郡。乾元元年，復為珍州。領縣三，戶二百六十三，口一千三十四。至京師四千一百里，至東都三千七百里。



 夜郎漢夜郎郡之地。貞觀十七年，置於舊播州城，以縣界有隆珍山，因名珍州。麗皋樂源並貞觀十六年開山洞置。



 䍧州，領縣二



 充州，領縣八



 應州，領縣五



 琰州，領縣四



 牢州，領縣七。已上國初置，並屬黔中道羈縻州。永徽已後並省。



 隴右道



 秦州中都督府隋天水郡。武德二年，平薛舉。改置秦
 州，仍立總管府，管秦、渭、岷、洮、疊、文、武、成、康、蘭、宕、扶等十二州。秦州領上邽、成紀、秦嶺、清水四縣。四年，分清水置邽州。六年，廢邽州，以清水來屬。八年，廢文州，又以隴城來屬。其年，又廢伏州，以伏羌來屬。九年，於成羌廢城置鹽泉縣。貞觀元年，改鹽泉為夷賓。二年，省夷賓縣。六年，省長川縣。十四年，督秦、萬、渭、武四州，治上邽。十七年，廢秦嶺縣。開元二十二年，緣地震，移治所於成紀縣之敬親川。天寶元年，改為天水郡。依舊都督府，督天水、隴西、
 同谷三郡。其年，復還治上邽。乾元元年，復為秦州。舊領縣六，戶五千七百二十四，口二萬五千七十三。天寶領縣五，戶二萬四千八百二十七，口十萬九千七百。在京師西七百八十里，至東都一千六百五里。



 上邽漢縣，屬隴西郡。武帝分置天水郡。後漢分豲道立南安郡。後魏改上邽為上封。隋復於上邽置秦州。州前有湖水，四時增減，故名天水郡



 成紀漢縣，屬天水郡。舊治小坑川。開元二十二年，移治敬親川，成紀亦
 徙新城。天寶元年，州復移治上邽縣



 伏羌漢冀縣，屬天水郡。晉於此置秦州。後魏改為當亭縣，隋復為冀城縣。武德三年，改為伏羌縣，仍置伏州。八年，伏州廢，縣屬秦州。貞觀三年，廢夷賓縣，並入伏羌



 隴城漢隴縣，屬天水郡。隋加「城」字。武德二年，置文州，以隴城隸之。八年文州廢，來屬。貞觀三年，省長川縣並入。



 清水漢縣，屬天水郡。武德四年，置邽州於清水。六年，廢邽州，以清水來屬。



 成州下隋漢陽郡。武德元年，置成州，領上祿、長道、潭水三縣。貞觀元年，以潭水屬宕州，又割廢康州之同谷縣來屬。州理楊難當所築建安城。天寶元年，改為同谷郡。乾元元年，復為成州。舊領縣三，戶一千五百四十六，口七千二百五十九。天寶，戶四千七百二十七，口二萬一千五百八。在京師西南九百六十里，至東都一千八百里。



 上祿漢縣，屬武都郡，白馬氐之所處。州南八十里仇
 池山，其上有百頃地，可處萬家。晉時，氐酋楊難當據仇池，即此山上也。晉朝招慰，乃置仇池郡，以難當為守。梁置南秦州，又改為成州。隋以上祿為倉泉縣，又復為上祿



 長道元魏分上祿置長道縣，於縣置天水郡。隋改天水為漢陽郡，又改漢陽縣為長道



 同谷漢下辨步見反道，屬武都郡。後魏於此置廣業郡，領白石縣。又改白水為同谷。



 渭州下隋隴西郡。武德元年，置渭州。天寶元年，改為
 隴西郡。乾元元年，復為渭州。四月，鄯州都督郭英乂奏請以渭州、洮州為都督府，後廢。舊領縣四，戶一千九百八十九，口九千二十八。天寶，戶六千四百二十五，口二萬四千五百二十。在京師西一千一百五十三里，至東都二千里。



 襄武漢縣，屬隴西郡。後魏於縣置渭州，以水為名



 隴西漢豲音桓道地，屬天水郡。



 鄣後漢分武陽置鄣縣。天授二年，改為武陽縣。神龍元年，復為鄣縣



 渭源漢
 首陽縣地，屬隴西郡。後魏分隴西置渭源郡，又改首陽為渭源縣。上元二年，改首陽縣，仍於渭源故城分置渭源縣。儀鳳三年，廢首陽並入渭源。



 鄯州下都督府隋西平郡。武德二年，平薛舉，置鄯州，治故樂都城。貞觀中，置都督府。天寶元年，改為西平郡。乾元元年，復為鄯州。上元二年九月，州為吐蕃所陷，遂廢。所管鄯城三縣，今河州收管。舊領縣二，戶一千八百七十五，口九千五百八十二。天寶領縣三，戶五千三百
 八十九，口二萬七千一十九。在京師西一千九百一十三，至東都二千五百四十里。



 湟水漢破羌縣，屬金城郡。漢破匈奴，取西河地，開湟中處月氏，即此。湟水，俗呼湟河，又名樂都水，南涼禿發烏孤始都此。後魏置鄯州，改破羌為西都縣。隋改為湟水縣。縣界有浩亹水



 龍支漢允吾縣，屬金城郡。後漢改為龍耆縣。後魏改為金城縣，又改為龍支。積石山，在今縣南



 鄯城儀鳳三年置，漢西平郡故城在
 西。



 蘭州下隋金城郡。隋末，陷薛舉。武德二年，平賊，置蘭州。八年，置都督府，督蘭、河、廓四州。貞觀六年，又督西鹽州。十二年，又督涼州。今督蘭、鄯、儒、淳四州。領金城、狄道、廣武三縣。顯慶元年，罷都督府。天寶元年，改金城郡。二載，割狄道縣置狄道郡。乾元元年，復為蘭州。舊領縣三，戶一千六百七十五，口七千三百五。天寶領縣二，戶二千八百八十九，口一萬四千二百二十六。在京師西
 一千四百四十五里，至東都二千二百里。



 五泉漢金城縣，屬金城郡，西羌所處。後漢置西海郡，乞伏乾歸都此，稱涼。隋開皇初，置蘭州，以皋蘭山為名。煬帝改金城郡。隋置五泉縣。咸亨二年，復為金城。天寶元年，改為五泉。



 廣武漢枝楊縣，屬金城郡。張駿置廣武郡。隋廢為縣，屬蘭州。



 臨州下都督府天寶三載，分金城郡置狄道郡。乾元元年，改為臨州都督府，督保塞州，羈縻之名也。領縣二，
 戶二千八百九十九，口一萬四千二百二十六。在京師西一千四百四十五里，至東都二千二百里。



 狄道漢縣，屬隴西郡。晉改為武始縣。隋復為狄道，屬蘭州。天寶三載復置。



 長樂舊安樂縣。乾元後，改為長樂。



 河州下隋枹音桴罕郡。武德二年，平李軌，置河州，領枹罕、大夏二縣。貞觀元年，廢大夏縣。五年復置。十年，省米州，以米川縣來屬。十一年，廢烏州，以其城置安鄉縣，來
 屬。天寶元年，改為安鄉郡。乾元元年，復為河州。舊領縣三，戶三千三百九十一，口一萬二千六百五十五。天寶領縣三，戶五千七百八十二，口三萬六千八百八十六。在京師西一千四百一十五里，至東都二千二百七十里。



 枹罕漢縣，屬金城郡。張駿於縣置河州，至後魏不改，又名枹罕郡。隋初為河州，煬帝為枹罕郡。武德二年，改為河州。皆治於枹罕。



 大夏漢縣，屬隴西郡。張駿於
 縣置大夏郡及縣，取西大夏水為名。貞觀元年，廢入枹罕。五年又置。



 鳳林漢白石縣，屬金城郡。張駿改白石為永固。貞觀七年，廢縣，置烏州。十一年州廢，於城內置安鄉縣。天寶元年，改為鳳林，取關名也。



 武州下隋武都郡。武德元年，置武州，領將利、建威、覆津、盤堤四縣。貞觀元年，省建威入將利。天寶元年，改為武都郡。乾元元年，復為武州。舊領縣三，戶一千一百五十二，口五千三百八十一。天寶，戶二千九百二十三，口
 一萬五千三百一十三。在京師西一千二百九十里，至東都二千里。



 將利秦、漢白馬之地。漢置武都郡並縣。後魏改武都為石門縣，置武州。後周改為將利縣，仍置武都郡。隋初廢，煬帝復為郡，皆治將利縣。



 覆津後魏置武階郡，又於今縣東北三十里萬郡故城置覆津縣。隋廢武階郡，縣屬武都郡。



 盤堤漢河池縣地，屬武都郡。後魏於今縣東南百四十二里移盤堤縣於郡置武州。盤堤
 山為名。



 洮州下隋臨洮郡。武德二年，置洮州。貞觀五年，移州治於洪和城，後復移還洮陽城，今州治也。永徽元年，置都督府。開元十七年廢，並入岷州。臨潭縣置臨州。二十七年，又改為洮州。天寶元年，改為臨洮郡。管密恭縣，黨項部落也，寄治州界。乾元元年，復為洮州。舊領縣二，戶二千三百六十三，口八千二百六十。天寶，戶三千七百，口一萬五千六十。在京師西一千五百六里，至東都二
 千三百九十里。



 臨潭秦、漢時羌地，本吐谷渾之鎮，謂之洪和城。後周攻得之，改為美相縣，屬洮州。貞觀四年，洮州理於此。置臨潭縣，屬旭州。八年，廢旭州，來屬。其年，移理洮陽城，今州治也。仍於舊洪和城置美相縣，隸洮州。天寶中，廢美相並入。



 岷州下隋臨洮郡之臨洮縣。義寧二年，置岷州。武德四年，為總管府，管岷、宕、洮、疊、旭五州。七年，加督芳州。九
 年，又督文、武、扶三州。貞觀元年，督岷、宕、洮、旭四州。六年，督橋、意二州。十二年，廢都督府。神龍元年，廢當夷縣。天寶元年，改為和政郡。乾元元年，復為岷州。舊領縣四，戶四千五百八十三，口一萬九千二百三十九。天寶，縣三，戶四千三百二十五，口二萬三千四百四十一。在京師西一千三百七十八里，至東都二千一百里。



 溢樂秦臨洮縣，屬隴西郡。今州西二十里長城，蒙恬所築。岷山，在縣南一里。崆峒山，縣西二十里。後魏置岷
 州，仍改臨洮為溢樂。隋復改臨洮，義寧二年，改名溢樂。神龍元年，廢當夷縣並入



 祐川後周置基城縣。先天元年，改為祐川，避玄宗名



 和政後周置洮城郡。保定元年，置和政縣。



 廓州下隋澆河郡。武德二年，置廓州。天寶元年，改為寧塞郡。乾元元年，復為廓州。舊領縣二，戶二千二十，口九千七百三十二。天寶，縣三，戶四千二百六十一，口二萬四千四百。在京師二千三十里，至東都二千七百七
 十二里。



 廣威後漢燒當羌之地，段熲破羌斬澆河大帥即此也。漢末，置西平郡，此地即南界也。前涼置湟河郡。後魏置石城郡。廢帝因縣內化隆穀改為化隆縣。後周置廓州。先天元年，改為化成縣。天寶元年，改為廣威縣。縣界有拔延山。達化後周置達化郡並縣。吐渾澆河城，在縣西一百二十里。米川漢枹罕縣地，屬金城郡。貞觀五年，置米州及米川縣。十年，州廢，縣屬廓州。



 疊州下都督府隋臨洮郡之合川縣。武德二年，置疊州，領合川、樂川、疊川三縣。五年，又置安化、和同二縣，以處黨項，尋省。疊川、樂川縣。十三年，置都督，督疊、岷、洮、宕、津、序、壹、枯、嶂、王、蓋、立、橋等州。永徽元年，罷都督府。天寶元年，改為合川郡。乾元元年，復為疊州。舊領縣一，戶一千八十三，口四千六十九。天寶領縣二，戶一千二百七十五，口七千六百七十四。在京師西南一千一百一十里，至東都二千五百六十里。



 合川秦、漢已來，為諸羌保據。後周武帝逐諸羌，始有其地，置合川縣，仍於縣置疊州，取郡山重疊之義。舊治吐谷渾馬牧城，武德三年，移於交戍城



 常芬隋同昌郡之常芬縣。武德元年，置芳州，領常芬、恆香、丹嶺三縣。神龍元年，廢芳州為常芬縣，隸疊州。



 宕州下隋宕昌郡。武德元年，置宕州。領懷道、良恭、和戎三縣。貞觀三年，省和戎入懷道。天寶元年，改為懷道郡。乾元元年，復為宕州。舊領縣二，戶一百四十，口一千
 四百六十一。天寶，戶一千一百九十，口七千一百九十九。在京師西南一千六百五十六里，至東都二千二百八十五里。



 懷道歷代諸羌所據，後魏始附為蕃國。後周置宕昌郡，及懷道、良恭二縣。隋為宕昌郡。武德初，為宕州，理懷道



 良恭後周置陽宕縣，隋改為良恭。



 河西道



 此又從隴右道分出，不在十道之內。貞觀元年，分隴坻已西為隴右道。景雲二年，以江山闊
 遠，奉使者艱難，乃分山南為東西道，自黃河以西，分為河西道。



 涼州中都督府隋武威郡。武德二年，平李軌，置涼州總管府，管涼、甘、瓜、肅四州。涼州領姑臧、昌松、番禾三縣。三年，又置神烏縣。七年，改為都督府，督涼、肅、甘、沙、瓜、伊、芳、文八州。貞觀元年，廢神烏縣。總章元年，復置。咸亨元年，為大都督府。督涼、甘、肅、伊、瓜、沙、雄七州。上元二年，為中都督府。神龍二年，置嘉麟縣。天寶元年，改為武威郡，
 督涼、甘、肅三州。乾元元年，復為涼州。舊領縣三，戶八千二百三十一，口三萬三千三十。天寶領縣五，戶二萬二千四百六十二，口十二萬二百八十一。在京師西北二千一十里，至東都二千八百七十里。



 姑臧漢縣，屬武威郡。所理，秦月氐戎所處。匈奴本名蓋藏城，語訛為姑臧城。西魏復置涼州。晉末，張軌據姑臧，稱前涼。呂光又稱後涼。後入於元魏，為武威郡。武德初，平李軌，置涼州。州界有豬野澤



 神烏漢鸞鳥縣，
 屬武威郡。後魏廢。總章元年，復於漢武威城置武威縣。神龍元年，改為神烏。於漢鸞鳥古城置嘉麟縣



 昌松漢蒼松縣，屬武威郡。後涼呂光改為昌松



 天寶漢番音盤禾縣，屬張掖郡。縣南山曰天山，又名雪山。咸亨元年，於縣置雄州，調露元年，廢雄州，番禾還涼州。天寶三年，改為天寶縣



 嘉麟神龍二年，於漢鸞鳥古城置。景龍二年廢，先天二年復置



 吐渾部落興昔部落閣門府皋蘭府盧山府金水州蹛林州
 賀蘭州，已上八州府，並無縣，皆吐渾、契苾、思結等部，寄在涼州界內。共有戶五千四十八，口一萬七千二百一十二。



 甘州下隋張掖郡。武德二年，平李軌，置甘州。天寶元年，改為張掖郡。乾元元年，復為甘州。舊領縣二，戶二千九百二十六，口一萬一千六百八十。天寶，戶六千二百八十四，口二萬二千九十二。在京師西北二千五百里，至東都三千三百一十里。



 張掖故匈奴昆邪王地，屬漢武開置張掖郡及觻音祿得縣，郡所治也，匈奴王號也。後魏置張掖軍，孝文改為郡及縣，州置西涼州，尋改為甘州，取州東甘峻山為名。祁連山，在州西南二百里也



 刪丹漢縣，屬張掖郡。後漢分張掖置西海郡。晉分刪丹置蘭池、萬歲、仙提三縣。煬帝廢，並入刪丹。居延海、焉支山在縣界。刪丹山，即焉支山，語訛也。



 肅州下武德二年，分隋張掖郡置肅州。八年，置都督
 府，督肅、瓜、沙三州。貞觀元年，罷都督府。貞觀中，廢玉門縣。天寶元年，改為酒泉郡。乾元元年，復為肅州。舊領縣三，戶一千七百三十一，口七千一百一十八。天寶領縣二，戶二千三百三十，口八千四百七十六。在京師西北二千八百五十八里，至東都三千七百八里。



 酒泉漢福祿縣，屬酒泉郡。郡城下有金泉，泉味如酒，故為郡名。此月支地，為匈奴所滅，匈奴令休屠、昆邪王守之。漢武時，昆邪來降，乃置酒泉郡。張軌、李暠、沮渠蒙
 遜皆都於此。後魏置酒泉軍，復為郡，後周改為甘州，隋分甘州置肅州，皆治酒泉。義寧元年，置酒泉縣



 福祿漢舊縣，屬酒泉郡。今縣，漢樂涫縣地，屬燉煌郡。武德二年，於樂涫古城置福祿縣。



 瓜州下都督府隋燉煌郡之常樂縣。武德五年，置瓜州，仍立總管府，管西沙、肅三州。八年。罷都督。貞觀中，復為都督府。天寶元年，為晉昌郡。乾元元年，復為瓜州。舊領縣二，戶一千一百六十四，口四千三百二十二。天寶，
 戶四百七十七，口四千九百八十七。在京師西三千三百一十里，至東都四千三百六里。



 晉昌漢冥安縣，屬燉煌郡。冥，水名。置晉昌郡及冥安縣，周改晉昌為永興。隋改為瓜州，改冥安常樂。武德七年，復為晉昌



 常樂漢廣至縣，屬燉煌郡。魏分廣至置宜禾縣。李暠於此置涼興郡。隋廢，置常樂鎮。武德五年，改鎮為縣。



 伊州下隋伊吾郡。隋末，西域雜胡據之。貞觀四年，歸
 化，置西伊州。六年，去「西」字。天寶元年，為伊吾郡。乾元元年，復為伊州。舊領縣三，戶一千三百三十二，口六千七百七十八。天寶領縣二，戶二千四百六十七，口一萬一百五十七。在京師西北四千四百一十六里，至東都五千三百三十里。



 伊吾在燉煌之北，大磧之外。秦、漢之際，戎居之。南去玉門關八百里，東去陽關二千七百三十里。漢宣帝時，以鄭吉為都護，在玉門關。元帝時，置戊己校尉，皆治車
 師。後漢明帝時，取伊吾盧地，置宜禾都尉以屯田。竇憲、班超大破西域，始於此築城。班勇為西域長史，居此地也。後魏、後周，鄯善戎居之。隋始於漢伊吾屯城之東築城，為伊吾郡。隋末，為戎所據。貞觀四年，款附，置西伊州始於此。天山，在州北一百二十里，一名白山，胡人呼折羅漫山



 柔遠貞觀四年置，取縣東柔遠故城為名



 納職貞觀四年，於鄯善胡所築之城置納職縣。



 沙州下隋燉煌郡。武德二年，置瓜州。五年，改為西沙
 州。貞觀七年，去「西」字。天寶元年，改為燉煌郡。乾元元年，復為沙州。舊領縣二，戶四千二百六十五，口一萬六千二百五十。在京師西北三千六百五十里，至東都四千三百九里。



 燉煌漢郡縣名。月氐戎之地，秦、漢之際來屬。漢武開西域，分酒泉置燉煌郡及縣。周改燉煌為鳴沙縣，取縣界山名。隋復為燉煌。武德三年，置瓜州，取《春秋》「祖吾離於瓜州」之義。五年，改為西沙州。皆治於三危山，在縣東
 南二十里。鳴沙山，一名沙角山，又名神沙山，取州名焉，在縣七里



 壽昌漢龍勒縣地，屬燉煌郡。縣南有龍勒山。後魏改為壽昌縣。陽關，在縣西六里。玉門關，在縣西北一百一十八里。



 西州中都督府本高昌國。貞觀十三年，平高昌，置西州都督府，仍立五縣。顯慶三年，改為都督府。天寶元年，改為交河郡。乾元元年，復為西州。舊領縣五，戶六千四百六十六。天寶領縣五，戶九千一十六，口四萬九千四
 百七十六。在京師西北五千五百一十六里，至東都六千二百一十五里。



 高昌漢車師前王之庭。漢元帝置戊己校尉於此。以其地形高敞，故名高昌。其故壘有八城。張駿置高昌郡，後魏因之。魏末為蠕蠕所據，後麴嘉稱高昌王於此數代。貞觀十四年，討平之，以其地為西州。其高昌國境，東西八百里，南北五百里。尋置都督府，又改為金山都督府。



 柳中貞觀十四年置



 交河縣界有交河，水源出
 縣北天山，一名祁連山，縣取水名。地本漢車師前王庭



 蒲昌貞觀十四年，於始昌故城置，縣東南有蒲類海，胡人呼為婆悉海



 天山貞觀十四年置，取祁連山為名。



 北庭都護府貞觀十四年，侯君集討高昌，西突厥屯兵於浮圖城，與高昌相響應。及高昌平。二十年四月，西突厥泥伏沙缽羅葉護阿史那賀魯率眾內附，乃置庭州，處葉護部落。長安二年，改為北庭都護府。自永徽至
 天寶，北庭節度使管鎮兵二萬人，馬五千匹；所統攝突騎施、堅昆、斬啜；又管瀚海、天山、伊吾三軍鎮兵萬餘人，馬五千匹。至上元元年，陷吐蕃。舊領縣一，戶二千三百。天寶領縣三，戶二千二百二十六，口九千九百六十四。在京師西北五千七百二十里，東至伊州界六百八十里，南至西州界四百五十里，西至突騎施庭一千六百里，北至堅昆七千里，東至回鶻界一千七百里。



 金滿流沙州北，前漢烏孫部舊地，方五千里。後漢車
 師後王庭。胡故庭有五城，俗號「五城之地」。貞觀十四年平高昌後，置庭州以前，故及突厥常居之。



 輪臺取漢輪臺為名。



 蒲類海名



 已上三縣，貞觀十四年與庭州同置。



 瀚海軍開元中蓋嘉運置，在北庭都護府城內，管鎮兵萬二千人，馬四千二百匹。



 天山軍開元中，置西州城內，管鎮兵五千人，馬五百匹。在都護府南五百里。



 伊吾軍開元中置，在伊州西北五百里甘露川，管鎮兵三千人，馬三百匹，在北庭府東
 南七百里。



 鹽治州都督府鹽祿州都督府陰山州都督府



 大漠州都督府輪臺州都督府金滿州都督府



 玄池州哥系州咽面州



 金附州孤舒州西鹽州



 東鹽州叱勒州迦瑟州



 馮洛州已上十六番州，雜戎胡部落，寄於北庭府界內，無州縣戶口，隨地治畜牧。



 安西大都護府貞觀十四年，侯君集平高昌，置西州都護府，治在西州。顯慶二年十一月，蘇定方平賀魯，分其地置濛池、昆陵二都護府。分其種落，列置州縣。於是，西盡波斯國，皆隸安西都護府。仍移安西都護府理所於高昌故地。三年五月，移安西府於龜茲國。舊安西府復為西州。龍朔元年，西域吐火羅款塞，乃於於闐以西、波斯以東十六國，皆置都督，督州八十，縣一百一十，軍府一百二十六，仍立碑於吐火羅以志之。咸亨元年四
 月，吐蕃陷安西都護府。至長壽二年，收復安西四鎮，依前於龜茲國置安西都護府。至德後，河西、隴右戍兵皆徵集，收復兩京。上元元年，河西軍鎮多為吐蕃所陷。有舊將李元忠守北庭，郭昕守安西府，二鎮與沙陀、回鶻相依，吐蕃久攻之不下。建中元年，元忠、昕遣使間道奏事，德宗嘉之，以元忠為北庭都護，昕為安西都護。其後，吐蕃急攻沙陀、回鶻部落，北庭、安西無援，貞元三年，竟陷吐蕃。



 北庭都護府本龜茲國。顯慶中，自西州移府治於此。東至焉耆鎮守八百里，西至疏勒鎮守二千里，南至於闐二千里，東北至北庭府二千里，南至吐蕃界八百里，北至突騎施界雁沙川一千里。安西都護府，鎮兵二萬四千人，馬二千七百匹。都護兼鎮西節度使。



 安西都護所統四鎮


龜茲都護府本龜茲國。其王姓白，理白山之南。去瓜州三千里，勝兵數千。貞觀二十二年，阿史那社
 \gezhu{
  人小}
 破之，
 虜龜茲王而還，乃於其地置都督府，領蕃州之九。至顯慶三年，破賀魯，仍自西州移安西府置於龜茲國城



 毗沙都督府本於闐國。在蔥嶺北二百里，勝兵數千。俗多機巧。其王伏闍信，貞觀二十二年入朝。上元二年正月，置毗沙都督府，初管蕃州五。上元元年，分為十。在安西都護府西南二千里



 疏勒都督府本疏勒國。在白山之南，勝兵二千。去瓜州四千六百里。貞觀九年，遣使朝貢，自是不絕。上元中，
 置疏勒都督府，在安西都護府西南二千里



 焉耆都督府本焉耆國。其王姓龍，名突騎支，常役於西突厥。俗有魚鱉之利。貞觀十八年，郭孝恪平之，由是臣屬。上元中，置都督府處其部落，無蕃州。在安西都護府東八百里。



 西域十六都督州府



 龍朔元年，西域諸國，遣使來內屬，乃分置十六都督府，州八十，縣一百一十，軍府一百二十六，皆隸安西都護
 府，仍於吐火羅國立碑以紀之。



 月氏都督府於吐火羅國所治遏換城置，以其王葉護領之。於其部內分置二十四州，都督統之



 太汗都督府於嚈噠部落所治活路城置，以其王太汗領之。仍分其部置十五州，太汗領之



 條枝都督府於訶達羅支國所治伏寶瑟顛城置，以其王領之。仍於其部分置八州



 大馬都督府於解蘇國所治數瞞城置，以其王領之。
 仍分其部置三州



 高附都督府於骨咄施國所治妖沙城置，以其王領之。仍分其部置三州



 修鮮都督府於罽賓國所治遏紇城置，以其王領之。仍分其部置十一州



 寫鳳都督府於失苑延國所治伏戾城置，以其王領之。仍分其部置四州



 悅般都督府於石汗那國所治艷城置，以其王領之。
 仍分其部置雙縻州



 奇沙州於護特健國所治遏密城置，仍分其部置沛薄、大秦二州



 和默州於怛沒國所治怛城置，仍分置慄弋州



 挔手敖州於烏拉喝國所治摩竭城置



 昆墟州於護密多國所治抵寶那城置



 至秬州於俱密國所治措瑟城置



 鳥飛州於護密多國所治摸廷城置



 王庭州於久越得犍國所治步師城置



 波斯都督府於波斯國所治陵城置。



 右西域諸國，分置羈縻州軍府，皆屬安西都護統攝。自天寶十四載已前，朝貢不絕。今於安西府事末紀之，以表太平之盛業也。



\end{pinyinscope}