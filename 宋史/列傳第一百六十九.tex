\article{列傳第一百六十九}

\begin{pinyinscope}

 ○婁機沈煥舒璘附曹彥約範應鈴徐經孫



 婁機，字彥發，嘉興人。乾道二年進士，授鹽官尉。丁母憂，服除，調含山主簿。郡委治銅城圩八十有四，役夫三千
 有奇，設廬以處之，器用材植，一出於官，民樂勸趨，兩旬告畢。七攝鄰邑，率以治績聞。調於潛縣丞，輕賦稅，正版籍，簡獄訟，興學校。遭外艱，免喪，為江東提舉司干辦公事，易淮東，已而復舊，改知西安縣。巨室買地為塋域，發地遇石，復索元價。機曰：「設得金，將誰歸？」通判饒州，平反冤獄。蜀帥袁說友闢參議幕中，不就，改乾辦諸司審計司。轉對，請裁損經費，又論刑名疑慮之敝。遷宗正寺主簿，為太常博士、秘書郎，請續編《中興館閣書目》，又請寬
 恤淮、浙被旱州縣。



 時皇太子始就外傅，遴選學官，以機兼資善堂小學教授。機日陳正言正道，又以累朝事親、修身、治國、愛民四事，手書以獻，太子置之坐右，朝夕觀省。隨事開明，多所裨益。遷太常丞，仍兼資善。旋遷右曹郎官、秘書省著作郎，改兼駕部。都城大火，機應詔上封事，力言朝臣務為奉承，不能出己見以裨國論；外臣不稱職，至苛刻以困民財；將帥偏裨務為交結，而不知訓閱以強軍律。時年七十，丐閑，不許。太子得機所著《廣干
 祿字》一編，尤喜，命戴溪跋之。擢監察御史，講未退而除命頒，太子戀戀幾不忍舍，機亦為之感涕。



 論京官必兩任、有舉主、年三十以上，方許作縣。又論郡守輕濫太甚，貽害千里。蘇師旦怙勢妄作，蒙蔽自肆，語及者皆罪去，而獨憚機。韓侂胄議開邊，機極口沮之，謂：「恢復之名非不美，今士卒驕逸，遽驅於鋒鏑之下，人才難得，財力未裕，萬一兵連禍結，久而不解，奈何？」侂胄聞之不說，其議愈密，外廷罔測。又上疏極論：「雖密謀人莫得知，而羽書
 一馳，中外皇惑。」侍御史鄧友龍初不知兵，騰書投合，妄薦大將，既召還，專主此議。機語友龍曰：「今日孰可為大將？孰可為計臣？正使以殿巖當之，能保其可用乎？」



 遷右正言兼侍講，首論廣蓄人才，乞詔侍從、臺諫、學士、待制、三牙管軍各舉將帥邊郡一二人，召問甄拔，優養以備緩急。進太常少卿兼權中書舍人，詔遣宣諭荊、襄，機昌言曰：「使往慰安人情則可，必欲開邊啟釁，有死而已，不能從也。」泗州捷聞，愈增憂危，且曰：「若自此成功，以攄列
 聖之宿憤，老臣雖死亦幸，謫官，但恐進銳退速，禍愈深耳。」友龍至不能堪曰：「不逐此人，則異議無所回。」機遂以言去。



 侂胄誅，召為吏部侍郎兼太子左庶子，還朝，言：「至公始可以服天下，權臣以私意橫生，敗國殄民，今當行以至公。若曰私恩未報，首為汲引，私仇未復，且為沮抑，一涉於私，人心將無所觀感矣。」又言：「兩淮招集敢勇，不難於招而難於處。若非繩以紀律，課其勤惰，必為後害。」仍請檢校權臣、內侍等沒入家貲，專為養兵之助。機
 裏人有故官吏部，喪未舉而子赴調者，機謂彼既冒法禁，而部胥不之問，即撻數吏，使之治葬而後來。聞者韙之。



 兼太子詹事，著《歷代帝王總要》以裨考訂。遷給事中。海巡八廂親從、都軍頭、指揮使年勞轉資，恩旨太濫，乞收寢未應年格之人，年已及者予之，帝稱善良久。飛蝗為災。機應詔言：「和議甫成，先務安靜，葺罅漏以成紀綱，節財用以固邦本，練士卒以壯國威。」



 遷禮部尚書兼給事中，擢同知樞密院事兼太子賓客，進參知政事。當干戈
 甫定，信使往來之始，瘡痍方深，敝蠹紛然，機彌縫裨贊甚多。尤惜名器，守法度；進退人物，直言可否，不市私恩，不避嫌怨。有舉員及格，當改秩作邑而必欲朝闕，機曰：「若是則有勞者何以勸？孤寒者何以伸？若至上前，自應執奏。」堂吏寄資未仕，而例以升朝官賞陳乞封贈，機曰：「進士非通籍不能及親，汝輩乃以白身得之耶？」嘉定二年八月，行皇太子冊命，機攝中書令讀冊。九月祀明堂，為禮儀使。數上章告老，帝不許，皇太子遣官屬勉留之。
 以資政殿學士知福州，力辭。提舉洞霄宮以歸，遂卒，贈金紫光祿大夫，加贈特進。



 機初登第，其父壽戒之曰：「得官誠可喜，然為官正自未易爾！」機撫其弟模、棟，卒為善士。居鄉以誠接物，是非枉直判於語下，不為後言，人憚而服之。稱獎人才，不遺寸長，訪問賢能，疏列姓名及其可用之實，以備採取，其所薦進，亦不欲人之知也。所著復有《班馬字類》。機深於書學，尺牘人多藏弆云。



 沈煥，字叔晦，定海人。試入太學，始與臨川陸九齡為友，
 從而學焉。乾道五年舉進士，授餘姚尉、揚州教授。召為太學錄，以所躬行者淑諸人，蚤暮延見學者，孜孜誨誘，長貳同僚忌其立異。會充殿試考官，唱名日序立庭下，帝偉其儀觀，遣內侍問姓名，眾滋忌之。或勸其姑營職，道未可行也，煥曰：「道與職有二乎？」適私試發策，引《孟子》：「立乎人之本朝而道不行，恥也。」言路以為訕己，請黜之，在職才八旬，調高郵軍教授而去。



 後充乾辦浙東安撫司公事。高宗山陵，百司次舍供帳酒食之需，供給不暇，
 煥亟言於安撫使鄭汝諧曰：「國有大戚，而臣子宴樂自如，安乎？」汝諧屬煥條奏。充修奉官，移書御史，請明示喪紀本意，使貴近哀戚之心重，則茇舍菲食自安，不煩彈劾而須索絕矣。於是治並緣為奸者，追償率斂者，支費頓減。



 歲旱，常平使分擇官屬振恤，得上虞、餘姚二縣，無復流殍。改知婺源，三省類薦書以聞，遂通判舒州。閑居雖病，猶不廢讀書，拳拳然以母老為念、善類凋零為憂。卒，丞相周必大聞之曰：「追思立朝不能推賢揚善，予愧
 叔晦，益者三友，叔晦不予愧也。」



 煥人品高明，而其中未安，不茍自恕，常曰晝觀諸妻子，夜卜諸夢寐，兩者無愧，始可以言學。追贈直華文閣，特謚端憲。



 煥之友舒璘字元質，一字元賓，奉化人。補入太學。張栻官中都，璘往從之，有所開警。又從陸九淵游，曰：「吾惟朝於斯，夕於斯，刻苦磨厲，改過遷善，日有新功，亦可以弗畔矣乎。」朱熹、呂祖謙講學於婺，璘徒步往謁之，以書告其家曰：「敝床疏席，總是佳趣；櫛風沐雨，反為美境。」



 舉乾道八年進
 士，兩授郡教授，不赴。繼為江西轉運司干辦公事。或忌璘所學，望風心議，及與璘處，了無疑間。為微州教授，微習頓異。《詩》、《禮》久不預貢士，學幾無傳，璘作《詩禮講解》，家傳人習，自是其學浸盛。丞相留正稱璘為當今第一教官，司業汪逵首欲薦璘，或謂璘舉員已足，逵曰：「吾職當舉教官，舍斯人將誰先？」卒剡薦之。知平陽縣，郡政頗苛，及璘以民病告，辭嚴義正，守為改容。秩滿，通判宜州，卒。



 璘樂於教人，嘗曰：「師道尊嚴，璘不如叔晦，若啟迪後進，
 則璘不敢多遜。」袁燮謂璘篤實不欺，無豪發矯偽。楊簡謂璘孝友忠實，道心融明。樓鑰謂璘之於人，如熙然之陽春。淳祐中，特謚文靖。



 曹彥約字簡甫，都昌人。淳熙八年進士。嘗從朱熹講學，歷建平尉、桂陽司錄、辰溪令，知樂平縣，主管江西安撫司機宜文字。知澧州，未上，薛叔似宣撫京湖，闢主管機宜文字。漢陽闕守，檄攝軍事。時金人大入，郡兵素寡弱，彥約搜訪土豪，得許禼俾總民兵，趙觀俾防水道，黨仲
 升將宣撫司軍屯郡城。金重兵圍安陸，游騎闖漢川，彥約授觀方略，結漁戶拒守南河，觀逆擊，斬其先鋒，且遣死士焚其戰艦，晝夜殊死戰，北渡追擊，金人大敗去。又遣仲升劫金人砦，殺千餘人，仲升中流矢死。奏觀補成忠郎、漢川簿尉，贈仲升修武郎，官其後二人。彥約以守御功進秩二等，就知漢陽。



 嘉定元年，詔求言，彥約上封事，謂「敵豈不以歲幣為利，惟其所向輒應，所求輒得，以我為易與而縱其欲。莫若遲留小使，督責邊備，假以歲
 月，當知真偽。設復大舉。則民固已怨矣，欲進而我已戒嚴，欲退而彼有叛兵，決勝可期矣。」尋提舉湖北常平，權知鄂州兼湖廣總領，改提點刑獄，遷湖南轉運判官。



 時盜羅世傳、李元礪、李新等相繼竊發，桂陽、茶陵、安仁三縣皆破，環地千里，莽為盜區。彥約至攸督運，人心始定。遷直秘閣、知潭州、湖南安撫。時江西言欲招安李元礪，朝命下湖南議招討之宜，彥約言：「今不行討捕，曲徇招安，失朝廷威重。若無礪設疑詞以款重兵，則兵不可撤
 戍，民不得安業。」元礪果不可降，彥約乃督諸將逼賊巢而屯，擊破李新於酃洣，新中創死，眾推李如松為首，如松降，遂復桂陽。世傳素與元礪有隙，至是密請圖元礪以自效，彥約錄賞格報之，且告於朝，又予萬緡錢犒其師。世傳遂禽元礪。彥約還長沙，未幾，復出督戰，餘黨悉平。



 世傳既自以為功，遲留以邀重賂，彥約諭以不宜格外邀求。時池州副都統許俊駐兵吉之龍泉，厚賂以結世傳，超格許轉官資，世傳遂以元礪解江西。胡矩為右
 司，欲以世傳盡統諸峒而為之帥，悉徹江西、湖南戍兵，彥約固爭之，矩不悅，然世傳終桀驁不肯出峒。彥約密遣羅九遷為間，誘胡友睦，許以重賞，友睦遂殺世傳。江西來爭功，不與校。擢侍右郎官，以右正言鄭昭先言，寢其命。



 久之，以為利路轉運判官兼知利州。關外乏食，彥約悉發本司所儲減價遣糶，勸分免役，通商蠲稅，民賴以濟。時沔州都統制王大才驕橫，制置使董居誼既不得其柄，反曲意奉之。彥約以蜀之邊面諸司並列，兵權
 不一，微有小警，紛然奏議，理財者歸怨於兵弱，握兵者歸咎於財寡，乃作《病夫議》，獻之廟堂，曰：



 古之臨邊，求一賢者而盡付之兵權，兵權正則事體重，兵權專則號令一。今廟堂之上，患士大夫不奉行詔令，惡士大夫不恪守忠實。故雖信而用之，又以人參之；雖以事權付之，又從中御以系維之。致使知事者不敢任事，畏事者常至失事，卒有緩急，各持己見，兵權財計，互相歸咎。



 昔秦、隴之俗，以知兵善戰聞天下。自吳氏世襲以來，握兵者志
 在於怙勢，不在於尊上；用兵者志在於誅貨，不在於息民。本原一壞，百病間出，至有世將已叛而宣威不覺，四郡已割而諸將不知。更化之後，逆黨既誅，而土俗人心其實未改。任軍官而領州事者，易成藩鎮之權；起行伍而立微效者，漸無階級之分。由皂郊以至宕昌，即隴西天水之地，其忠義民兵利在戰鬥，緩急之際固易鼓率，若其恃勇貪利，犯上作亂，則又不止於大軍而已。茍不正其本原，磨之以歲月，漸之以禮義，未見其可也。



 今日
 之領帥權者，必當近邊境，必當擁親兵；有兵權者，必當領經費，必當寬用度。至於忠義之兵，又須有德者以為統率，擇知書者以為教導，如古人所謂教民而後用之也。今議不出此，乃欲幸勝以為功，茍安以求免，誤天下者必此人也。



 時朝論未以為然。



 差知寧國府，又改知隆興府、江西安撫。居亡何，蜀邊被兵，內有張福、莫簡之變，彥約之言無一不驗。遷大理少卿，又權戶部侍郎，以寶謨閣待制知成都。彥約乞赴闕奏事，不允，又申省乞入
 對，不報。改知福州，又改知潭州，彥約力辭，提舉明道觀，尋以煥章閣待制提舉崇福宮。



 理宗即位，擢兵部侍郎兼國史院同修撰。寶慶元年入對，勸帝講學，防近習。次言：「當以慶歷、元祐聽言為法，以紹聖、崇、觀諱言為戒。比年以來，有以賣直好名之說見於奏對者，願陛下倚忠直如蓍龜，去邪佞若蟊賊，其有沮撓讜言者，必加斥逐。」



 會下詔求言，彥約上封事曰：「陛下謹定省以事長樂，開王社以篤天倫，孝友之行，宜足以取信於天下。然兄弟
 至親，猶誤於狂妄小人之手，道路異說，猶襲於尺布不縫之謠。臣以為守法者，人臣之職也，施恩者，人主之柄也。漢淮南王欲危社稷，張蒼、馮敬等請論如法，文帝既赦其罪廢徙，王不幸而死，封其二子於故地。此往事之明驗，本朝太宗皇帝之所已行也。今若徇文帝緣情之義，法太宗繼絕之意，明示好惡，無隙可指，雖不止謗而謗息矣。」又言：「陛下求言之詔，惟恐不逮，然外議致疑，以為明言文武，似或止於搢紳，泛言小大，恐不及於韋布，
 引而伸之，特在一命令之間耳。」又薦隆州布衣李心傳素精史學，乞官以初品，置之史館，從之。



 尋兼侍讀，俄遷禮部侍郎。加寶謨閣直學士，提舉祐神觀兼侍讀。授兵部尚書，力辭不拜。改寶章閣學士、知常德府，陛辭，言下情未通，橫斂未革。帝曰：「其病安在？」對曰：「臺諫專言人主，不及時政，下情安得通？包苴公行於都城，則州郡橫斂，無可疑者。」提舉崇福宮，卒，以華文閣學士轉通議大夫致仕，贈宣奉大夫。嘉熙初，賜謚文簡。



 範應鈴，字旂叟，豐城人。方娠，大父夢雙日照庭，應鈴生。稍長，厲志於學，丞相周必大見其文，嘉賞之。開禧元年，舉進士，調永新尉。縣當龍泉、茶陵溪峒之沖，寇甫平，喜亂者詐為驚擾，應鈴廉得主名，捽而治之。縣十三鄉，寇擾者不時，安撫使移司兼郡，初奏弛八鄉民租二年，詔下如章。既而復催以檢核之數，應鈴力爭，不從。即詣郡自言，反覆數四，帥聲色俱厲，慶鈴從容曰：「某非徒為八鄉貧民，乃深為州家耳！民貧迫之急，將以不肖之心應
 之，租不可得而禍未易弭也。」帥色動，令免下戶。既出令，復徵之，應鈴嘆曰：「是使我重失信於民也。」又力爭之，訖得請，民大感悅。有大姓與轉運使有連，家僮恣橫厲民，應鈴笞而系之獄。郡吏庭辱令，應鈴執吏囚之，以狀聞。



 調衡州錄事，總領聞應鈴名，闢為屬。改知崇仁縣，始至，明約束，信期會，正紀綱，曉諭吏民，使知所趨避。然後罷鄉吏之供需，校版籍之欺敝，不數月省簿成，即以其簿及苗稅則例上之總領所，自此賦役均矣。夙興，冠裳聽
 訟，發擿如神，故事無不依期結正，雖負者亦無不心服。真德秀扁其堂曰「對越」。將代，整治如始至。歲杪，與百姓休息，閣債負，蠲租稅，釋囚系，恤生瘞死，崇孝勸睦，仁民厚俗之事，悉舉以行，形之榜揭，見者嗟嘆。調提轄文思院，乾辦諸軍審計，添差通判撫州，以言者罷，與祠。丁內艱，服除，通判蘄州。



 時江右峒寇為亂，吉州八邑，七被殘毀，差知吉州，應鈴慨然曰：「此豈臣子辭難時耶？」即奉親以行。下車，首以練兵、足食為先務，然後去冗吏，核軍籍，
 汰老弱，以次罷行。應鈴洞究財計本末，每鄙榷酤興利，蘄五邑悉改為戶。吉，舟車之會，且屯大軍，六萬戶，人勸之榷，應鈴曰：「理財正辭，吾縱不能禁百姓群飲，其可誘之利其贏耶？」永新禾山群盜嘯聚，數日間應者以千數。應鈴察過客趙希邵有才略，檄之攝邑，調郡兵，結隅保，分道搗其巢穴，禽之，誅其為首者七人，一鄉以定。贛叛卒朱先賊殺主帥，應鈴曰：「此非小變也。」密遣諜以厚賞捕之。部使者劾其輕發，鐫一官。閑居六年，養親讀書，泊
 如也。起廣西提點刑獄，力辭，逾年乃拜命。既至，多所平反，丁錢蠹民，力奏免之。



 召為金部郎官，入見，首言：「今以朝行暮改之規模，欲變累年上玩下慢之積習；以悠悠內治之敝政，欲圖一旦赫赫外攘之大功。」又曰：「公論不出於君子，而參以逢君之小人；紀綱不正於朝廷，而牽於弄權之閹寺。」言皆讜直，識者韙之。遷尚左郎官，尋為浙東提點刑獄，力丐便養，改直秘閣、江西提舉常平，並詭挾三萬戶，風採凜然。



 丁外艱，服除，遷軍器監兼尚左
 郎官，召見，奏曰：「國事大且急者，儲貳為先。陛下不斷自宸衷，徒眩惑於左右近習之言，轉移於宮庭嬪御之見，失今不圖，奸臣乘夜半，片紙或從中出，忠義之士束手無策矣。」帝為之動容。屬鹽法屢變，商賈之贏，上奪於朝廷之自鬻，下奪於都郡之拘留；九江、豫章扼其襟喉，江右貧民終歲食淡，商與民俱困矣。應鈴力陳四害，願用祖宗入粟易鹽之法。



 授直寶謨閣，湖南轉運判官兼安撫司。峒獠蔣、何三族聚千餘人，執縣令，殺王官，帥憲招
 捕，逾年不至，應鈴曰：「招之適以長寇，亟捕之可也。」即調飛虎等軍會隅總討之，應鈴親臨誓師，號令明壯，士卒鼓勇以前，禽蔣時選父子及ＡＴ渠五人誅之，脅從者使之安業，未一月全師而歸。授直煥章閣，上疏謝事，不允；擢大理少卿，再請又不允。一旦籍府庫，核簿書，處決官事已，遂及家務，纖悉不遺。僚屬勸以清心省事，曰：「生死，數也，平生學力，正在今日。」帥別之傑問疾，應鈴整冠肅入，言論如平常，之傑退，悠然而逝。



 應鈴開明磊落，守正
 不阿，別白是非，見義必為，不以得失利害動其心。書饋不交上官，薦舉不徇權門，當官而行，無敢撓以非義。所至無留訟，無滯獄，繩吏不少貸，亦未嘗沒其貲，曰：「彼之貨以悖入，官又從而悖入之，可乎？」進修潔，案奸贓，振樹風聲，聞者興起。家居時，人有不平，不走官府，而走應鈴之門；為不善者，輒相戒曰：「無使範公聞之。」讀書明大義，尤喜《左氏春秋》，所著有《西堂雜著》十卷，斷訟語曰《對越集》四十九卷。徐鹿卿曰：「應鈴經術似兒寬，決獄似雋不
 疑，治民似龔遂，風採似範滂，理財似劉晏，而正大過之。」人以為名言。



 徐經孫，字中立，初名子柔。寶慶二年進士，授瀏陽主簿，潭守俾部牙契錢至州，有告者曰：「朝廷方下令頒行十七界會，令若此錢皆用會，小須，則幸而獲大利矣。」經孫曰：「此錢取諸保司，出諸公庫，吾納會而私取其錢，外欺其民，內欺其心，奚可哉！」詰旦，悉以所部錢上之，其人驚服有愧色。



 闢永興令，知臨武縣，通判潭州。帥陳韡雅相
 知，事必咨而後行。秩滿，由豐儲蒼提管進權轄，國子博士兼資善堂直講。為監察御史，劾京尹厲文翁言偽而辨，疏入，留中。宣諭至再，即日出關，上遣使追之，不及。進直寶章閣、福建提點刑獄，號稱平允。歲餘升安撫使，召為秘書監兼太子諭德。經孫為安撫時，韡家居，門人故吏有撓法者不得逞，相與搖撼。至是韡起家判本郡，懷私逞忿，無復交承之禮，即日劾奏通判，語侵經孫，謂席卷府庫而去，於是罷通判，削其秩。經孫造朝，具白於政
 府。事上聞，帝大怒，諭宰執曰：「陳韡老繆至此，宜亟罷之。」於是經孫再詣政府，言：「某，韡門生也，前日之白，公事也，茍韡以是得罪，人謂我何？」請之不置，俾自乞閑，明通判無罪，識者韙之。



 遷宗正少卿、起居舍人、起居郎，入奏：「君人者當守理欲之界限。」遷刑部侍郎兼給事中，升太子左庶子、太子詹事，輔導東宮者三年，敷陳經義，隨事啟迪。太子入侍，必以其所講聞悉奏之，帝未嘗不稱善。景定三年春雷，詔求直言，經孫對曰：「三數年來，言論者以
 靖共為主，有懷者以嘩訐為戒，忠讜之氣，鬱不得行，上帝降監，假雷以鳴。」切中時病。



 公田法行，經孫條其利害，忤丞相賈似道，拜翰林學士、知制誥，未逾月，諷御史舒有開奏免，罷歸。授湖南安撫使、知潭州，不拜。授端明殿大學士，閑居十年，卒，贈金紫光祿大夫。經孫所薦陳茂濂為公田官，分司嘉興，聞經孫去國，曰：我不可以負徐公。」遂以親老謝歸，終身不起。



 論曰：嗚呼，寧宗之為君，韓侂胄之為相，豈用兵之時乎？
 故婁機力止之。小學之廢久矣，而機獨知致力於此。沈煥、舒璘學遠識明。曹彥約可與建立事功。範應鈴赫然政事如神明。徐經孫清慎有守，卒以爭公田迕賈似道去國，君子稱之。



\end{pinyinscope}