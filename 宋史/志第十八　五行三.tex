\article{志第十八　五行三}

\begin{pinyinscope}

 木



 曲直，木之性也。木失其性，則為妖祥。舊說以狂咎、木冰、恆雨、服妖、龜孽、雞禍、青眚、青祥之類，皆屬之木，今從之。



 太平興國六年正月，瑞安縣民張度解木五片，皆有「天
 下太平」字。



 至道六年，修昭應宮，有木斷之，文如點漆，貫徹上下，體若梵書。十一月，襄州民劉士家生木。有文如龍、魚、鳳、鶴之狀。七年五月，撫州修天慶觀，解木有文如墨畫雲氣、峰巒、人物、衣冠之狀。七月，彰明縣崇仙觀柱有文為道士形及北斗七星象。



 大中祥符八年，晉州慶唐觀古柏中別生槐，長丈餘。



 天聖元年二月，河陽柳二本連理。六月，河陽甗、棗各連理。五年正月，綿谷縣松柏同本異幹。九年十月，公井縣冬青木連理。



 明道元年八
 月，黃州橘木及柿木連枝。



 康定元年十月，始興縣柑兩本連理。



 慶歷三年十二月，澧州獻瑞木，有文曰「太平之道」。六年九月甲辰，登州有巨木浮海而出者三千餘。



 治平四年六月，汀州進桐木板二，有文曰「天下太平」。



 熙寧元年三月，簡州木連理。是歲，英州因雷震，一山梓樹盡枯而為龍腦，價為之賤，至京師，一兩才值錢一千四百。二年，建州民楊緯言：「元年三月，大雷雨，所居之西有黃龍見，下獲一木如龍，而形未具。七月，大雷雨，復有龍飛
 其下。及霽，木龍尾、翼、足皆具，歸合舊木，宛然一體。」圖像以進。十年八月乙巳，惠州柚木有文曰「王帝萬年，天下太平」。



 元豐元年五月，劍州木連理。三年六月己未，饒州長山雨木子數畝，狀類山芋子，味香而辛，土人以為桂子，又曰「菩提子」，明道中嘗有之。是歲大稔。十二月，泌陽縣甘棠木連理。六年五月，衛真縣洞霄宮枯槐生枝葉。



 元祐元年八月己丑，杭州民俞舉慶七世同居，家園木連理。五年四月，德州木連理。



 元符元年八月，施州李木
 連理。二年九月，眉山縣榿木二株，異根同乾，木枝相附。



 崇寧四年正月，襄城縣李、梨木連理。



 大觀元年三月，湟州欄木生葉。八月，瑞州、永興軍並木連理。二年十二月，岢嵐軍園池生瑞木。



 政和三年七月，玉華殿萬年枝木連理。南雄州楓木連理。十月，武義縣木根有「萬宋年歲」四字。四年，建州木連理。六月，沅陵縣江漲，流出楠木二十七，可為明堂梁柱，蔡京等拜表賀。九月丙申，彭城縣柏開華。十二月辛丑，元氏縣民王寘屋柱槐木再生枝
 葉，高四十餘尺。是歲，邵州海棠木連理，澤州、臺州槐木連理，荊門軍紫薇木連理。六年，坊、兗、洪、明、夔、徐、新、全、隰、太平州並木連理。梅州枯木生枝。



 宣和二年四月，永州民劉思析薪，有「天下太平」字。



 紹興十四年四月，虔州民毀欹屋析柱，木里有文曰：「天下太平」，時守臣薛弼上之，方大亂，近木妖也。二十年八月，福州沖虛觀皂莢木翠葉再實。二十一年，建德縣定林寺桑生李實，慄生桃實，占曰：「木生異實，國主殃。」二十五年十月，贛州獻太平木。
 時秦檜擅朝，喜飾太平，郡國多上草木之妖以為瑞。紹興間，漢陽軍有插榴枝於石罅，秀茂成陰，歲有花實者。初，郡獄有誣服孝婦殺姑，婦不能自明，屬行刑者插髻上華於石隙，曰：「生則可以驗吾冤。」行刑者如其言，後果生。



 淳熙十六年三月，揚州桑生瓜，櫻桃生茄，此草木互為妖也。七月，晉陵縣民析薪，中有木字曰「紹熙五年」，如是者二。是時，紹熙猶未改元，其後果止五年，此近木妖也。



 紹熙四年，富陽縣慄生來禽實。五年，行都雨木，與《唐
 志》貞元陳留雨木同占，木生於下而自上隕者，將有上下易位之象。



 嘉定六年五月己巳，嚴州淳安、遂安、桐廬三縣大木自拔，占曰：「木自拔，國將亂。」



 景定四年五月，成都太祖廟側大木僕，忽起立，生三芽。



 德祐二年正月戊辰，寶應縣民析薪，中有「天太下趙」四字，獻之，制置使李庭芝嘗以錢五千。



 咸平六年十一月庚戌，雨木冰。



 大中祥符五年正月戊寅，京師雨木冰。



 天禧五年正月戊寅，京師雨木冰。



 慶歷
 三年十二月丁巳，雪木冰，占曰：「兵象也。」



 嘉祐元年正月，雨木冰。



 治平二年十月乙巳，雨木冰。



 熙寧三年十月、八年正月、九年正月，京師雨木冰。



 元祐八年二月，京師大寒，霰、雪，雨木冰。



 宣和五年十月乙酉，雨木冰。



 靖康元年十月乙卯，雨木冰。二年正月丁酉，雨木冰。



 紹熙五年十一月辛亥，雨木冰。



 宣和六年，御樓觀燈，時開封尹設次以彈壓於西觀下，帝從六宮於其上，以觀天府之斷決者，簾幕深密，下無由知。眾中忽有人躍出，黑色布衣，若寺
 僧童行狀，以手畫簾，出指斥語。執於觀下，帝怒甚，令中使傳旨治之。棰掠亂下，又加炮烙，詢其誰何，略不一語，亦無痛楚之狀。又斷其足筋，俄施刀臠，血肉狼籍。帝大不悅，為罷一夕之歡，竟不得其何人，付獄盡之。七年八月，都城東門外鬻菜夫至宣德門下，忽若迷惘，釋荷擔向門戟手，出悖罵語。且曰：「太祖皇帝、神宗皇帝使我來道，尚宜速改也。」邏卒捕之，下開封獄，一夕方省，則不知向之所為者，乃於獄中盡之。



 建炎二年十一月，高
 宗在揚州，郊祀後數日，有狂人具衣冠，執香爐，攜絳囊，拜於行宮門外。自言：「天遣我為官家兒。」書於囊紙，刻於右臂，皆是語。鞫之不得姓名，高宗以其狂，釋不問。明年二月，金人犯維揚。三月，有明受之變。



 紹興元年四月庚辰，閬州有狂僧衰絰哭於郡譙門曰：「今日佛下世。」且言且哭，實隆祐太后上仙日雲。閬距行都萬里，逾月而遺詔至。



 淳熙十四年正月，紹興府有狂人突入恩平郡王第，升堂踐王坐曰：「我太上皇孫，來赴。」郡鞫訊，終不語，亦狂咎
 也。是冬，高宗崩。明年八月，王薨。



 紹熙二年十二月庚辰昧爽，成都府有人衰服入帳門，大呼閫帥京鏜姓名，亦狂咎也。



 建隆元年十月，蔡州大霖雨，道路行舟。



 開寶二年八月，帝駐潞州，積雨累日未止。九月，京師大雨霖。五年，京師雨，連旬不止。河南、河北諸州皆大霖雨。九年秋，大霖雨。



 太平興國二年，道州春夏霖雨不止，平地二丈餘。五年五月，京師連旬雨不止。七年六月，齊州逮捕臨邑尉王
 坦等六人。系獄未具，一夕，大風雨壞獄戶，王坦等六人並壓死。



 雍熙二年八月，京師大霖雨。



 淳化元年六月，隴城縣大雨，壞官私廬舍殆盡，溺死者百三十七人。三年九月，京師霖雨。四年七月，京師大雨，十晝夜不止，朱雀、崇明門外積水尤甚，軍營、廬舍多壞。是秋，陳、穎、宋、亳、許、蔡、徐、濮、澶、博諸州霖雨，秋稼多敗。五年秋，開封府、宋、亳、、陳、穎、泗、壽、鄧、蔡、潤諸州雨水害稼。



 咸平元年五月，昭州大霖雨，害民田，溺死者百五十七人。



 景德三年八月，青
 州大雨，壞鼓角樓門，壓死者四人。



 大中祥符二年八月，無為軍大風雨，折木，壞城門、軍營、民舍，壓溺千餘人。十月，兗州霖雨害稼。三年四月，升州霖雨。五月辛丑，京師大雨，平地數尺，壞軍營、民舍，多壓者，近畿積潦。五年九月，建安軍大霖雨，害農事。



 天禧四年七月，京師連雨彌月。甲子夜，大雨，流潦泛溢，民舍、軍營圮壞大半，多壓死者。自是頻雨，及冬方止。



 乾興元年二月，蘇、湖、秀州雨，壞民田。



 天聖四年六月戊寅，莫州大雨，壞城壁。七年，自
 春涉夏，雨不止。



 明道二年六月癸丑，京師雨，壞軍營、府庫。



 景祐三年七月庚子，大雨震電。



 慶歷，六年七月丁亥，河東大雨，壞忻、代等州城壁。



 皇祐二年八月，深州大雨，壞民廬舍。四年八月癸未，京城大風雨，民廬摧圮，至有壓死者。



 嘉祐二年八月，河北沿邊久雨，瀕河之民多流移。五月丁未，晝夜大雨。六月乙亥，雨壞太社、太稷壇。三年八月，霖雨害稼。六年七月，河北、京西、淮南、兩浙、江南東西淫雨為災。閏八月，京師久雨。是歲頻雨，及冬方止。



 治平元年，京師自夏歷秋，久雨不止，摧真宗及穆、獻、懿三后陵臺。



 熙寧元年八月，冀州大雨，壞官私廬舍、城壁。七年六月，陜州大雨，漂溺陜、平陸二縣。



 元豐四年七月，泰州海風駕大雨，漂浸州城，壞公私舍數千楹。



 元祐二年七月丁卯，以雨罷集英殿宴。



 元符二年九月，以久雨罷秋宴。三年七月，久雨，哲宗大升輿在道陷泥中。



 建中靖國元年二月，久雨，時欽聖憲肅皇后、欽慈皇后二陵方用工，詔京西祈晴。



 崇寧元年七月，久雨，壞京城廬舍，
 民多壓溺而死者。三年六月，久雨。四年五月，京師久雨。又自七月至九月，所在霖雨傷稼，十月始霽。



 靖康元年四月，京師大雨，天氣清寒。又自五月甲申至六月，暴雨傷麥，夏行秋令。



 建炎二年春，淫雨。三年二月癸亥，高宗初至杭州，久霖雨，占曰：「陰盛，下有陰謀。」時苗傅、劉正彥為亂。五月，霖雨，夏寒。



 紹興元年，行都雨，壞城三百八十丈。是歲，婺州雨，壞城。三年，雨，自正月朔至於二月。七月，四川霖雨，至於明年正月。四年六月，淫雨害稼，蘇、湖二
 州為甚。九月，久雨，時劉豫連金人入寇；十月，高宗親征而霽。五年三月，霖雨，傷蠶麥，行都雨甚。九月，雨，至於明年正月。六年五月，久雨不止。七年十月，高宗如建康，久雨。八年三月，積雨，至於四月，傷蠶麥，害稼。二十一年夏，襄陽府大雨十餘日。二十三年六月，大雨，壞軍壘、民田。三十年五月，久雨，傷蠶麥，害稼。八月，施州大風雨。三十二年六月，浙西大霖雨。



 隆興元年三月，霖雨，行都壞城三百三十餘丈。二年六月，陰雨。七月，浙西、江東大雨害
 稼。八月，風雨逾月。



 乾道元年二月，行都及越、湖、常、潤、溫、臺、明、處九郡寒，敗首種，損蠶麥。二年正月，淫雨，至於四月。夏寒。江、浙諸郡損稼，蠶麥不登。三年五月丙午，泉州大雨，晝夜不止者旬日。八月，淫雨，江浙淮閩禾、麻、菽、麥、粟多腐。四年四月，陰雨彌月。六年五月，連雨六十餘日。十一月，連雨。辛巳，郊祀，雲開於圜丘，百步外有澍雨。八年四月，四川陰雨七十餘日。六月壬寅，大雨徹晝夜，至於己酉。九年閏正月，淫雨。



 淳熙二年夏，建康府霖雨，壞
 城郭。三年五月，淮、浙積雨損禾麥。八月，浙東西、江東連雨。癸未、甲申，行都大風雨。九月，久雨。十月癸酉，孝宗出手詔決獄，援筆而風起開霽。四年九月丁酉、戊戌，紹興府餘姚、上虞二縣大風雨。五年閏六月己亥，階州暴雨，至於戊申。乙巳，興化軍、福州福清縣暴風雨夜作。六年四月，衢州霖雨。九月，連雨；己巳，將郊而霽。八年四月，雨腐禾麥。五月，久雨，敗首種。十年五月，信州霖雨，自甲戌至於辛巳。八月，福州大霖雨，自己未至於九月乙丑，吉
 州亦如之。十一年四月，淫雨。戊寅，建康府、太平州大霖雨。六月甲申，處州龍泉縣暴雨。十二年五月、六月，皆霖雨。十三年秋，利州路霖雨，敗禾稼穜稑，金、洋、階、成、岷、鳳六州亦如之。十五年五月，荊、淮郡國連雨。戊午，祁門縣霖雨。十六年四月，西和州霖雨，害禾麥。五月，浙西、湖北、福建、淮東、利西諸道霖雨。



 紹熙元年春，久陰連雨，至於三月。夏，階、成、岷、鳳四州霖雨傷麥。二年二月，贛州霖雨，連春夏不止，壞城四百九十丈，圮城樓、敵樓凡十五所。
 四月，福建路霖雨，至於五月。七月，利路久雨，傷種麥。癸亥，興州暴雨連日。八月，行都久雨。三年五月，江東、湖北路連雨。常德府大雨徹晝夜，自壬辰至於庚子。寧國府、池州、廣德軍自己亥至於六月辛丑朔，雨甚，祁門縣至於庚戌。七月壬申，天臺、仙居二縣大雨連旬。淮西路、鎮江、襄陽府皆害禾麥。八月，普州雨害稼。四年四月，霖雨，至於五月，浙東西、江東、湖北郡縣壞圩田，害蠶、麥、蔬、稑，紹興、寧國府尤甚。鎮江府大雨，自辛未至於丙子，淮西
 郡縣自丙子至於戊寅。五年八月，霖雨，畿縣、浙東西皆害稼。九月，雨，至於十月癸巳，大雨三晝夜不止，江東西、福建郡縣皆苦雨。



 慶元元年正月，霖雨。甲辰，帝蔬食露禱，丙午霽。二月，又雨，至於三月，傷麥。五月，霖雨。七月，雨，至於八月。二年六月壬申，臺州焱風暴雨連夕。八月，行都霖雨五十餘日。三年七月，雨連月。四年八月，久雨。五年五月，行都雨，壞城，夜壓附城民廬，多死者。六月，浙東、西霖雨，至於八月。六年五月庚午，嚴州霖雨，連五晝夜
 不止。



 嘉泰二年六月，福建路連雨，至於七月丁未，大風雨為災。三年八月，久雨。



 開禧元年七月，利路郡縣霖雨害稼。閏月，盱眙軍陰雨，至於九月，敗禾稑。十月，行都淫雨，至於明年春。二年春，淫雨，至於三月。



 嘉定二年五月戊戌，連州大雨連晝夜。六月，利、閬、成、西和四州霖雨。七月壬辰，臺州大風雨夜作。三年三月，陰雨六十餘日。五月，淫雨，至於六月，首種多敗，蠶麥不登。四年八月，霖雨，至於九月。五年春，淫雨，至於三月，傷蠶麥。十一月，雨雪
 積陰，至於明年春。六年春，淫雨，至於二月。丁亥，雨雪集霰。五月，陰雨經日。辛酉，嚴州霖雨。月戊子，紹興府大風雨，浙東、西雨，至於七月。七年九月，陰雨，至於十月，害禾麥。九年四月、六月，大霖雨，浙東、西郡縣尤甚。十年三月，連雨，至於四月。十月，霖雨害稼。十一年六月，霖雨，浙西郡縣尤甚。十二年六月，霖雨彌月。十五年七月，浙東、西霖雨為災。十六年五月，霖雨，浙西、湖北、江東、淮東尤甚。八月，大風雨害稼。十七年八月，霖雨。



 乾德四年二月長春節，甘露降江寧府報恩院。五年二月，甘露降江陵府玉泉寺松樹。



 開寶元年十二月，甘露降蔡州僧院柏樹。



 太平興國三年正月，甘露降壽州廨。四年五月，甘露降河東縣廨叢竹凡三日。七年四月丙戌，知漢州安守亮獻柏葉上甘露一器。九年三月丙子，甘露降西京南太一宮新城。



 雍熙三年四月庚子，甘露降後院草木。四年十二月，甘露降興化軍羅漢峰前五松。



 端拱二年二月，甘露降壽州廨園柏及資聖寺檜。



 淳
 化二年十二月，資州廨及延壽觀、德純寺甘露降松柏，凡六日。三年正月，舒州，二月，衢州；四月，舒州；四年六月，舒州：並甘露降。



 至道三年四月，蘄州；三年五月，泉州；六月蘇州，甘露降。



 咸平元年四月，甘露降平戎軍廨果樹，凡九十餘本。十一月，甘露降亳州真觀靈寶柏樹。二年五月，太平州、潯州；三年二月，泉州；十一月，潯州；四年二月，龔州；五年正月，桂州；十一月，許州，並甘露降。



 景德元年，義寧縣；二年正月，鬱林州；二月，晉州及神山縣；三年
 正月，梓州；四月，遂州；十二月，榮州、懷安軍，甘露降。



 大中祥符元年十二月，上饒縣、信陽軍；二年正月，信陽軍、陳、鄂二州；三月，陵、升、梓三州；三年二月，柳州、懷安軍；閏二月，富順監；五月，澤、耀、晉、益四州；四年正月，梓州；三月，澤州；四月，常州；五年四月，遂州；五月，無為軍；六月，梓州；七月，真定府；十一月，榮州開元寺；六年三月，梓州；六月，鄜州；八月，遂州；九月，信州；十月，亳州太清宮；十一月，潯州；十二月，榮州、南儀州；七年二月，鳳翔府天慶觀；五月，鄆
 州；十月，亳州太清宮；十一月，彭州天慶觀；八年正月，中江縣；二月，果州；十月，衢州：九年十一月，玉清昭應宮，並甘露降。



 天禧元年正月，貴州天慶觀；二月，玉清昭應宮；三月，後苑；四月，會靈觀；五月，廬州通判廳及後土祠；十二月，昭州天慶觀；二年十二月，榮州開元寺、懷安軍天慶觀；三年四月，舒州；五月，益州；四年三月，邵武軍；十二月，平泉縣；五年三月，泉州；十一月，韶州，並甘露降。



 天聖元年正月，柳州；十一月，河南府；二年五月，鳳州；十月，涇
 州；四年，榮州、懷安軍；六年，太平州；七年正月，益州；九年正月，榮州，並甘露降。



 明道元年十一月，韶州、梓州甘露降。



 景祐四年十一月，成德軍；慶歷四年正月，桂州；皇祐三年十二月，吉州；嘉祐七年三月，眉州、蓬州；九月，陵州，並甘露降。



 熙寧元年距元豐八年，甘露降凡二十餘處。



 元祐元年距元符三年，亦如之。



 大觀初，甘露降於九成宮帝鼐室。三年冬，降於尚書省及六曹，禦制七言四韻詩賜執政已下。其後內自禁中及宣和殿、延福宮、神霄
 宮，下至三學、開封府、大理寺、宰臣私第，皆有之，歲歲拜表稱賀。



 建隆初，蜀孟昶末年，婦女競治發為高髻，號「朝天髻」。未幾，昶入朝京師。江南李煜末年，有衛士秦友登壽昌堂榻，覆其鞋而坐，訊之，風狂不寤。識者云：「鞋，履也，李氏將覆於此地而為秦所有乎？『履』與『李』、『友』與『有』同音，趙與秦，同祖也。」又煜宮中盛雨水染淺碧為衣，號「天水碧」。未幾，為王師所克，士女至京師猶有服之者。天水，國之姓望
 也。



 淳化三年，京師裏巷婦人競剪黑光紙團靨，又裝鏤魚腮中骨，號「魚媚子」以飾面。黑，北方色；魚，水族，皆陰類也。面為六陽之首，陰侵於陽，將有水災。明年，京師秋冬積雨，衢路水深數尺。



 景德四年春，京城小兒裂裳為小兒旗，系竿首，相對揮颭，兵斗之象也。是歲，宜州卒陳進為亂，出師討平之。



 紹興二十一年，行都豪貴競為小青蓋，飾赤油火珠於蓋之頂，出都門外，傳呼於道。珠者，乘輿服御飾升龍用焉，臣庶以加於小蓋，近服妖，亦僭咎
 也。二十三年，士庶家競以胎鹿皮制婦人冠，山民採捕胎鹿無遺。時去宣和未遠，婦人服飾猶集翠羽為之，近服妖也。二十七年，交址貢翠羽數百，命焚之通衢，立法以禁。



 紹熙元年，里巷婦女以琉璃為首飾。《唐志》琉璃釵釧有流離之兆，亦服妖也，後連年有流徙之厄。



 理宗朝，宮妃系前後掩裙而長窣地，名「趕上裙」；梳高髻於頂，曰「不走落」；束足纖直，名「快上馬」；粉點眼角，名「淚妝」；剃削童發，必留大錢許於頂左，名「偏頂」，或留之頂前，束以彩繒，
 宛若博焦之狀，或曰「鵓角」。



 咸淳五年，都人以碾玉為首飾。有詩云：「京師禁珠翠，天下盡琉璃。」



 太平興國三年三月，鑿金明池，既掘地，有龜出，殆逾萬數。



 大中祥符二年四月，有黑龜甚眾，沿汴水而下。



 至和元年二月，信州貢綠毛龜。



 大觀元年閏十月丙戌，都水使者趙霆行河，得兩首龜以為瑞，蔡京信之，曰：「此齊小白所謂象罔見之而霸者也。」鄭居中曰：「首豈容有二，而京主之，意殆不可測。」帝命棄龜金明池。



 政和四年，瑞州
 進六目龜。五年，博州進白龜。



 紹興八年五月，汴京太康縣大雷雨，下冰龜數十里，隨大小皆龜形，具首足卦文。



 乾道五年，舒州民獻龜，駢生二首，不能伸縮。郡守張棟縱之灊山，近龜孽也。



 嘉定十四年春，楚州境上龜大小死者蔽野。



 咸平三年八月，黃州群雞夜鳴，至冬不止。



 紹興初，陳州民家雞忽人言，近雞禍也。松陽縣民家雞生三足，縣治有雞伏卵，毛生殼外，近雞禍，亦毛孽也。



 乾道六年，西安
 縣官塘有物，雞首人身，高丈餘，晝見於野。



 慶元三年，饒州軍營雞卵出蛇，近雞孽，亦蛇孽也。婺源縣張村民家雌雞化為雄，烹之，形冠距而腹卵孕。同里洪氏家雄雞伏子，中一雛三足。



 咸淳五年，常州雞羽生距。



 建隆元年夏，相、金、均、房、商五州鼠食苗。二年五月，商州鼠食苗。



 乾德五年九月，金州鼠食苗。



 太平興國七年十月，岳州鼠害稼。



 紹興十六年，清遠、翁源、真陽三縣鼠食稼，千萬為群。時廣東久旱，凡羽鱗皆化為鼠。有獲鼠
 於田者，腹猶蛇文，漁者夜設綱，旦視皆鼠。自夏徂秋，為患數月方息，歲為饑，近鼠妖也。



 乾道九年，隆興府鼠千萬為群，害稼。



 淳熙五年八月，淮東通、泰、楚、高郵黑鼠食禾既，歲大饑。時江陵府郭外，群鼠多至塞路，其色黑、白、青、黃各異，為車馬踐死者不可勝計，逾三月乃息。



 紹熙四年，饒州民家二小鼠食牛角，三徙牛牢不免，角穿肉瘠以斃，近鼠妖也。



 慶元元年六月，番陽縣民家一貓帶數十鼠，行止食息皆同，如母子相哺者，民殺貓而鼠舐其
 血。鼠象盜，貓職捕，而反相與同處，司盜廢職之象也，與唐龍朔洛州貓鼠同占。



 紹興三年八月辛亥，尚書省後樓無故自壞。



 慶元元年夏，建昌軍民居木柱有聲如牛鳴者，三日乃止。



 咸淳九年，丞相賈似道起復之日，在越上私第，方拜家廟，忽聞內有裂帛聲，眾賓愕然，密詢左右，知家廟棟裂，皆逡巡而退。



\end{pinyinscope}