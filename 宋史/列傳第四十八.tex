\article{列傳第四十八}

\begin{pinyinscope}

 高瓊子繼勛繼宣範廷召葛霸子懷敏



 高瓊，家世燕人。祖霸，父干。五代時，李景據江南，潛結契丹，歲遣單使往復。霸將契丹之命，以乾從行使景。方至江左，諜間北使與中夏構隙，以紓疆場之難，遂殺霸，居
 乾濠州，聲言為汴人所殺。乾在濠州生三子，以江左蹙弱，尋挈族歸中朝，給田亳州之蒙城，因土著焉。



 瓊少勇鷙無賴，為盜，事敗，將磔於市，暑雨創潰，伺守者稍怠，即掣釘而遁。事王審琦，太宗尹京邑，知其材勇，召置帳下。太宗嘗侍宴禁中，甚醉，及退，太祖送至苑門。時瓊與戴興、王超、李斌、桑贊從，瓊左手執靮，右手執鐙，太宗乃能乘馬。太祖顧瓊等壯之，因賜以控鶴官衣帶及器帛，且勖令盡心焉。



 太宗即位，擢御龍直指揮使。從征太原，命
 押弓弩兩班，合圍攻城。及討幽薊，屬車駕倍道還，留瓊與軍中鼓吹殿後，六班扈從不及，惟瓊首率所部見行在，太宗大悅，慰勞之。太平興國四年，遷天武都指揮使、領西州刺史。明年，改為神衛右廂都指揮使、領本州團練使。車駕巡師大名，命瓊與日騎右廂都指揮使朱守節分為京城內巡檢。坐事，出為許州馬步軍都指揮使。



 會有龍騎亡命卒數十人，因知州臧丙出郊，謀劫其導從以叛。瓊聞即白丙，趣還城，因自率從卒數十人，挾弓
 矢單騎追捕，至榆林村，及之。賊入村後舍，登墻以拒。賊首青腳狼者注弩將射瓊，瓊引弓一發斃之，遂悉擒送於州。丙上其事。會將北伐，召歸。授馬步軍都軍頭、領薊州刺史、樓船戰棹都指揮使，步船千艘赴雄州。又城易州。師還，為天武右廂都指揮使、領本州團練使。



 端拱初，遷左廂，改領富州團練使。是秋，出為單州防禦使，改貝州部署。其出守也，與範廷召、王超、孔守正並命焉。數月，廷召等皆復補兵職，瓊頗悒悒。時王承衍鎮貝丘，公主
 每入禁中，頗知上於瓊厚，承衍每寬慰之。二年，召還。故事，廉察以上入朝，始有茶藥之賜，至是特賜瓊焉。三月，遷朔、易帥臣，制授瓊侍衛步軍都指揮使、領歸義軍節度，廷召輩始加觀察使，不得與瓊比。出為並州馬步軍都部署，時潘美亦在太原，舊制，節度使領軍職者居上，瓊以美舊臣，表請居其下，從之。戍兵有以廩食陳腐嘩言者，瓊知之，一日，出巡諸營，士卒方聚食，因取其飯自啖之，謂眾曰：「今邊鄙無警，爾等坐飽甘豐，宜知幸也。」眾
 言遂息。改鎮州都部署。至道中，就改保大軍節度，典軍如故。



 真宗即位，加彰信軍節度，充太宗山陵部署，復為並代都部署。咸平中，契丹犯塞，其母車帳至狼山大夏。上親巡河朔，遣楊允恭馳往，召瓊率所部出土門，與石保吉會鎮、定。既而傅潛以逗留得罪，即召瓊代之。兵罷，復還本任。轉運使言其政績，詔褒之。



 咸平三年，代還，以手創不任持笏，詔執梃入謁，授殿前都指揮使。先是，範廷召、桑贊所將邊兵臨敵退衄，言者請罪之。以問瓊，瓊
 對曰：「兵違將令，於法當誅。然陛下去歲已釋其罪，今復行之，又方屯諸路，非時代易，臣恐眾心疑懼。」乃止。



 景德中，車駕北巡。時前軍已與敵接戰，上欲親臨營壘，或勸南還，瓊曰：「敵師已老，陛下宜親往，以督其成。」上悅，即日進幸澶淵。明年，以罷兵，料簡兵卒諸班直十年者出補軍校，年老者退為本班剩員。瓊進曰：「此非激勸之道，宿衛豈不勞乎？」自是八年者皆得敘補焉。



 馬軍都校葛霸權步軍司，會以疾在告，令瓊兼領二司。瓊從容上言曰：「
 臣衰老，儻又有犬馬之疾，則須一將總此二職。臣事先朝時，侍衛都虞候以上常至十員，職位相亞，易於遷改，且使軍伍熟其名望，邊藩緩急，亦可選用。」上深然之。未幾，以久疾求解兵柄，授檢校太尉、忠武軍節度。三年冬，疾甚，上欲親臨問之，宰相不可，乃止。卒，年七十二，贈侍中。



 瓊不識字，曉達軍政，然頗自任，罕與副將參議。善訓諸子：繼勛、繼宣、繼忠、繼密、繼和、繼隆、繼元。繼勛、繼宣最知名。



 繼勛字紹先，初補右班殿直。儀狀頎偉，太宗見而異之，召問其家世，以瓊子對。擢寄班祗候，累遷內殿崇班。



 咸平初，王均據益州。以崇儀副使為益州兵馬都監、提舉西川諸州軍巡檢公事。招安使雷有終以兵五百授繼勛，守東郭二門，會賊攻彌牟砦，繼勛引兵轉鬥至嘉州，敗之，獲黃傘、金塗鎗以還。有終益以勁兵復進攻二門，克之，乃建幟城上。諸將知城拔，有終乃引軍薄天長門，賊復來拒戰。會日暮，有終欲少休，繼勛曰：「賊窘矣，急擊
 之，無失也。」率十數騎鏖戰，身被數創，血濡甲；馬死，更馬以進。會入內都知秦翰來援，賊退保子城，不敢出。繼勛潛知賊欲夜遁，開圍使得潰去，均卒敗滅。以功遷崇儀使。賊餘黨保山藪中，時出剽劫，乃徙綿漢劍門路都巡檢使。繼勛募惡少年偵賊動靜，窮躡巖穴，掩其不備，悉擒殺之。



 又徙峽路鈐轄，還朝，遷洛苑使、並代州鈐轄。徙屯岢嵐軍。契丹聚兵五萬屯草城川，繼勛登高望之，謂軍使賈宗曰：「彼眾而陣不整，將不才也。我兵雖少，可以
 奇取勝。先伏兵山下，敵見我弱，必急攻我。我誘之南走，爾起乘之，當大潰。」轉戰至寒光嶺，伏發，契丹果敗，相蹂躪死者萬餘人，獲馬、牛、橐駝甚眾。遷弓箭庫使，賜金帶、錦袍，領榮州刺史，徙麟、府州鈐轄。



 時屯兵河外，饋運不屬。繼勛扼兔毛川，援送軍食，師乃濟。徙知環州，又徙瀛州。時歲饑，募富人出粟以給貧者。明年大稔，木生連理者四，郡人上治狀請留。遷內藏庫使，以宮苑使奉使契丹。還，知定州，遷西上閣門使、昭州團練使，徙鄜延路鈐
 轄，坐市馬虧價失官。已而復為西上閣門使、榮州刺史、知冀州、領果州團練使。徙貝州，復知瀛州。



 仁宗即位，改東上閣門使，真授隴州團練使、知雄州。其冬，契丹獵燕薊，候卒報有兵入鈔，邊州皆警。繼勛曰：「契丹歲賴漢金繒，何敢損盟好邪？」居自若，已，乃知渤海人叛契丹，行剽兩界也。擢捧日天武四廂都指揮使、連州防禦使，又知瀛州。歷步軍馬軍殿前都虞候、步軍副都指揮使、邕州觀察使、涇原路副都總管兼知渭州。入宿衛，出為天雄
 軍都總管，願復護邊，既而留不遣。後為真定府定州路都總管，改威武軍節度觀察留後，遂拜保順軍節度使、馬軍副都指揮使。



 恭謝禮成，徙昭信軍節度使，為莊獻明肅太后山陵、莊懿太后園陵都總管，以老病乞骸骨。召見便殿，許一子扶掖，俾勿拜，聽辭管軍。授建雄軍節度使、知滑州。河水暴溢，嚙堤岸，繼勛雖老，躬自督役，露坐河上，暮夜猶不輟，水乃殺怒，滑人德之。卒，年七十八，輟視朝一日，贈太尉。繼勛性謙，有機略，善撫御士卒，臨
 戰輒勝。在蜀有威名，號「神將」。



 子遵甫，官至北作坊副使。嘉祐八年，遵甫女正位皇后，神宗即位，冊皇太后。累贈繼勛太師、尚書令兼中書令，追封康王，謚穆武。熙寧九年，帝詔宰相王珪為神道碑，御篆碑首曰「克勤敏功鐘慶之碑」。遵甫亦贈太師、尚書令兼中書令，追封楚王。



 繼宣字舜舉。幼善騎射，頗工筆札，知讀書。以恩補西頭供奉官、惠民河巡督漕船。會歲饑多盜，兼沿河巡檢捉賊，遷閣門祗候、邠州兵馬都監。曹瑋守邠，數與言兵，薦其
 可用。



 乾興初，以內殿崇班為益州都監。蜀人富侈，元夕大張燈，知府薛奎戒以備盜，繼宣籍惡少年飲犒之，使夜中潛志盜背，明日皆獲。歷磁、相、邢、洺都巡檢使，知安肅軍，徙保州。累遷禮賓使、益州路兵馬鈐轄。還，為西上閣門使、涇原路鈐轄兼安撫使、知渭州，遷四方館使、昭州刺史、知雄州。



 初，元昊反，聲言侵關隴。繼宣請備麟府。未幾，羌兵果入寇河外，陷豐州。擢捧日天武四廂都指揮使、恩州團練使、知並州。俄寇麟府，繼宣帥兵營陵
 井，抵天門關。是夕大雨，及河，師半濟，黑凌暴合，舟不得進，乃具牲酒為文以禱。已而凌解，師濟，進屯府谷，間遣勇士夜亂賊營。又募黥配廂軍，得二千餘人，號清邊軍，命偏將王凱主之。軍次三松嶺，賊數萬眾圍之，清邊軍奮起，斬首千餘級。其相躪藉死者不可勝計。築寧遠砦，相視地脈，鑿石出泉。已而城五砦，遷眉州防禦使，卒。



 範廷召，冀州棗強人。父鐸，為里中惡少年所害。廷召年十八，手刃父仇，剖取其心以祭父墓。弱冠，身長七尺餘，
 有膂力。嘗為盜，以勇壯聞。周廣順初，應募為北面招收指揮使。世宗即位，入補衛士。從征高平，戰疾力，遷殿前指揮使。從征淮南，戰紫金山，流矢中左股。



 宋初，從平李筠、李重進，轉本班都知。又從征太原，再轉散都頭、都虞候、領費州刺史。太平興國中，以日騎軍都指揮使從平太原，徵範陽。秦王廷美嘗遣親吏閻懷忠、趙瓊犒禁軍列校，廷召預焉，坐出為唐州馬步軍都指揮使。



 雍熙三年，議北征，召入為馬步軍都軍頭、領平州刺史、幽州道
 前軍先鋒都指揮使。與賊遇固安南，破其眾三千，斬首千餘級，克固安、新城二縣，乘勝下涿州。廷召復與賊戰，中流矢，血漬甲縷，神色自若，督戰益急，詔褒之。師還，遷日騎右廂都指揮使、領本州圍練使，又遷左廂，移領高州。端拱初，出為齊州防禦使，數月，授捧日天武四廂都指揮使、領澄州防禦使。二年，轉殿前都虞候、領涼州觀察使、鎮州副都部署。大破契丹三萬眾於徐河，斬首數千級。



 淳化二年，為平虜橋砦都部署，歷並代、環慶兩路
 副部署。至道中，遣將從五路討李繼遷，命廷召副李繼隆為環慶靈都部署。廷召出延州路，與賊遇白池，獲米募軍主吃囉等兵器、鎧甲數萬。是役也，諸將失期，獨廷召與王超大小數十戰，屢克捷，上嘉之。俄又為並代兩路都部署。三年，遷侍衛馬軍都指揮使、領河西軍節度，為定州行營都部署。



 咸平二年，契丹入塞，車駕北巡。廷召與戰瀛州西，斬首二萬級，逐北至莫州東三十里，又斬首萬餘，奪其所掠老幼數萬口，契丹遁去。師還，錄功
 加檢校太傅，益賦邑，又改殿前都指揮使。四年正月被疾，車駕臨問，卒，年七十五，贈侍中。



 廷召在軍四十餘年，由顯德以來，凡親征，未嘗不從。善騎射，嘗出獵，有群鳥飛過，廷召發矢，並貫其三，觀者駭異。性惡飛禽，所至處彈射殆絕。尤不喜驢鳴，聞必擊殺之。



 子守均至散員都虞候、演州刺史；守信內殿承制、閣門祗候；守宣內殿崇班；守慶更名珪，後為西京作坊副使、淮南江浙荊湖制置發運副使。



 葛霸，真定人。姿表雄毅，善擊刺騎射。始事太宗於藩邸；踐阼，補殿前指揮使，稍遷本班都知，三遷至散員都虞候。雍熙中，幽州之師失律，大補軍校，以霸為驍騎軍都指揮使、領檀州刺史，戍定州。嘗遇敵唐河，與戰，敗走之，斬獲甚眾。俄召為御前忠佐馬步軍都軍頭。端拱初，出為博州團練使，歷潞、代二州部署。淳化元年，擢殿前都虞候、領潘州觀察使，為高陽關副都部署，進都部署。凡七戰。召還，制授保順軍節度，典軍如故。出為鎮州都部
 署，徙天雄軍。



 咸平三年，車駕勞師於大名，霸與石保吉同來覲。時康保裔沒於河間，即日以霸為貝、冀、高陽關前軍行營都部署。二月，就遷副都指揮使。未幾，改邠寧、涇原、環慶三路都部署。四年，遷侍衛馬軍都指揮使，領感德軍節度。



 景德元年，河決澶州橫□埽，命為修河都部署。未行，屬北邊有警，真宗議親征，以霸為駕前西面邢洺路都部署，又副李繼隆為駕前東面排陣使，駐澶州。明年召還，以功特加封邑。上言朝廷居明德心喪，尚
 遏音樂，請停迎授之制，奏可。是年冬，以霸久典兵，年且老，罷軍職，授昭德軍節度、並代都部署。時廷臣有隸麾下者，頗擾軍民，霸昏耄，為所罔，真宗知之，故有是召。



 四年夏，徙知耀州。霸雖懦，然能謹直自持。會東封，表求扈蹕。既以疾不能從，車駕還次衛南，疾少間，迎謁行在。上嘉其意，勞問久之。未幾卒，年七十五，贈太尉。



 子懷信、懷正、懷敏、懷煦。懷信至如京副使，懷煦內殿承制，懷正博州團練使、知滄、莫二州。



 懷敏以蔭授西頭供奉官，加閣門祗候。歷同提點益州路刑獄、襄鄧都巡檢。使契丹，知隰、莫、保三州，累遷東染院使、康州刺史、知雄州，就遷西上閣門使。上《平燕策》。會歲旱，塘水涸，懷敏慮契丹使至測知其廣深，乃擁界河水注之，塘復如故。召對邊事，復還雄州，改萊州團練使。濁流砦兵叛，殺官吏潰去，懷敏發兵掩襲，盡誅其黨。在雄州五年，徙滄州。



 懷敏為王德用妹婿，德用貶，亦絳知滁州。陜西用兵，起為涇原路馬步軍副總管兼涇原秦
 鳳兩路經略、安撫副使。既入對，以曹瑋嘗所被介冑賜之，令制置鄜延、環慶兩路存廢砦柵。擢龍神衛四廂都指揮、眉州防禦使、本路副都總管、知涇原。遷捧日天武四廂都指揮使、鄜延路副都總管。進殿前都虞候、知延州。範仲淹言其猾懦不知兵，復徙涇原路兼招討、經略、安撫副使。



 慶歷二年，元昊寇鎮戎軍，懷敏出瓦亭砦，督砦主都監許思純、環慶路都監劉賀、天聖砦主張貴，及緣邊都巡檢使向進、劉湛、趙瑜等禦敵。軍次安邊砦，給
 芻秣未絕，懷敏輒離軍，夜至開遠堡北一里而舍。既而自鎮戎軍西南，又先引從騎百餘以前，承受趙正曰：「敵近，不可輕進。」懷敏乃少止。日暮趨養馬城，與知鎮戎軍曹英及涇原路都監李知和王保王文、鎮戎軍都監李嶽、西路都巡檢使趙璘等會兵。聞元昊徙軍新壕外，懷敏議質明襲之，乃命諸命將分四路趣定川砦：劉湛、向進出西水口，涇原路都監趙珣出蓮華堡，曹英、李知和出劉璠堡，懷敏出定西堡。知和與英督軍夜發。翌日，湛、進
 行次趙福堡，遇敵，戰不勝，保向家峽，懷敏使珣、英並鎮戎軍西路巡檢李良臣、孟淵援之。



 俄報敵已拔柵逾邊壕，懷敏入保定川砦，敵毀板橋，斷其歸路，別為二十四道以過軍，環圍之。又絕定川水泉上流，以饑渴其眾。劉賀率蕃兵門於河西，不勝，餘眾潰去。懷敏為中軍屯塞門東偏，英等陣東北隅。敵自褊江三、葉燮會出，四面環之。先以銳兵沖中軍，不動，回擊英軍。會黑風起東北，部伍相失，陣遂擾。士卒攀城堞爭入，英面被流矢，僕壕中，
 懷敏部兵見之亦奔駭。懷敏為眾蹂躪幾死，輿致甕城，久之乃蘇。復選士據門橋，揮手刃以拒入城者。趙珣等以騎軍四合御敵，敵眾稍卻，然大軍無鬥志。珣馳入，勸懷敏還軍中。



 是夕，敵聚火圍城四隅，臨西北呼曰：「爾得非總管廳位圖者邪？爾固能軍，乃入我圍中，今復何往！」夜四鼓，懷敏召曹英、趙珣、李知和、王保、王文、許思純、劉賀、李良臣、趙瑜計議，莫知所出，遂謀結陣走鎮戎軍。雞鳴，懷敏自諭：「親軍左右及在後者皆毋得動，平明，從
 吾往安西堡。以英、珣為先鋒，賀、思純為左右翼，知和為殿，聽中軍鼓乃得行。」至卯，鼓未作，懷敏先上馬，而大軍按堵未動。懷敏周麾者再，將徑去，有執鞚者勸不可，懷敏不得已而還。使參謀郭京等取芻城中，未至，懷敏復上馬，叱執轡者使去，不聽，拔劍且擊之，士遂散。懷敏驅馬東南馳二百里，至長城壕，路已斷，敵周圍之，遂與諸將皆遇害。餘軍九千四百餘人，馬六百餘匹，為敵所斷。其子宗晟與趙正、郭京、承受王昭明等還保定川。



 初，懷
 敏令軍中步兵毋得動，及前陣已去，後軍多不知者，故皆得存。時韓質、郝從政、胡息以兵六千保蓮華堡，劉湛、向進兵一千保向家峽，皆不赴援。於是敵長驅抵渭州，幅員六七百里，焚蕩廬舍，屠掠民畜而去。奏至，帝嗟悼久之，贈懷敏鎮戎軍節度使兼太尉，英、知和、珣、保、文、質、岳、貴、璘、思純、良臣及同時戰沒者，及涇原巡檢楊遵、籠竿城巡檢姚奭、涇原都巡檢司監押董謙、同巡檢唐斌、指使霍達，皆贈官有差。復降向進等官，落郝從政、趙瑜
 職。



 懷敏通時事，善候人情，故多以才薦之。及用為將，而輕率昧於應變，遂至覆軍。帝念之，賜謚忠隱。子宗晟、宗壽、宗禮、宗師，皆遷官。



 論曰：真宗澶淵之役，高瓊之功亦盛矣。範廷召年十八，能手刃父仇；瓊將磔於市，幸以逃免；葛霸善擊刺馬射，給事藩邸：皆非素習韜略者也。及其出身戎行，迭居節鎮，而卓有可觀，由所遇之得其時也。或謂瓊頗自用，謀議不及參佐，而洞曉軍政；霸雖失於巽懦，而能謹直自
 持；廷召性雖癖，在軍中四十年，累從征討，所至有功：皆不害其為驍果也。廷召諸子，珪為最賢，霸子懷敏以戰死，固皆足稱。若繼宣、繼勛之將業，則過其父遠甚，此「克勤敏功鐘慶之碑」所由以立歟！夫以三子之自樹如此，而不得與狄青、郭逵同日而論者，豈非拳勇之有餘，而器識之不足也歟！



\end{pinyinscope}