\article{志第七十五　禮二十五（兇禮一）}

\begin{pinyinscope}

 山陵



 山陵、謚祔、服紀、葬儀與士庶之喪制為兇禮。其上陵忌日，漢儀如吉祭。宋制，是日禁屠殺，設素饌，輟樂舉哭，素
 服行事，因以類附焉。



 太祖建國，號僖祖曰欽陵，順祖曰康陵，翼祖曰定陵，宣祖曰安陵。



 安陵在京城東南隅，乾德初，改卜河南府鞏縣西南四十里訾鄉鄧封村。以司徒範質為改卜安陵使，學士竇儀禮儀使，中丞劉溫叟儀仗使，樞密直學士薛居正鹵簿使，太宗時尹開封，為橋道頓遞使。質尋免相，以太宗兼轄五使事，修奉新陵。皇堂下深五十七尺，高三十九尺，陵臺三層，正方，下層每面長九十尺。南神門至乳臺、乳臺至鵲臺皆九十五
 步。乳臺高二十五尺，鵲臺增四尺。神墻高九尺五寸，環四百六十步，各置神門、角闕。



 有司言：「改卜陵寢，宣祖合用哀冊及文班官各撰歌辭二首。吉仗用大駕鹵簿。兇仗用大升輿、龍輴、鵝茸纛、魂車、香輿、銘旌、哀謚冊寶車、方相、買道車、白幰弩、素信幡、錢山輿、黃白紙帳、暖帳、夏帳、千味臺盤、衣輿、拂纛、明器輿、漆梓宮、夷衾、儀槨、素翣、包牲、倉瓶、五穀輿、瓷甒、闢惡車。進玄宮有鐵帳覆梓宮，藉以棕櫚褥，鐵盆、鐵山用然漆燈。宣祖袞冕，昭憲
 皇后花釵、翬衣，贈玉。十二神、當壙、當野、祖明、祖思、地軸及留陵刻漏等，並制如儀。」



 有司又言：「按《儀禮》『改葬緦』注云：『臣為君，子為父，妻為夫也，必服緦者，親見尸柩，不可以無服，緦三月而除之。』又《五禮精義》云：『改葬無祖奠，蓋祖奠設於柩車之前以為行始，至於改葬，告遷而已。』今請皇帝服緦，皇親及文武官護送靈駕者亦服緦，既葬而除。不設祖奠，止於陵所行一虞之祭。宣祖謚冊、謚寶舊藏廟室，合遷置陵內。改葬之禮，與始葬同，幾筵宜新，
 明器壞者改作。凡斂衣、斂物並易之。其皇堂贈玉、鎮圭、劍佩、旒冕、玉寶，並以鈱玉、藥玉，綬以青錦。安陵中玉圭、劍佩、玉寶等皆用於闐玉。孝明、孝惠陵內用鈱玉、藥玉。啟故安陵，奉安宣祖、昭憲孝惠二后梓官於幄殿。靈駕發引，所過州府縣鎮，長吏令佐素服出城奉迎並辭，皆哭。自發引至揜皇堂，皆廢朝，禁京城音樂。」



 順祖、翼祖皆葬幽州，至真宗始命營奉二陵，遂以一品禮葬河南縣。制度比安陵減五分之一，石作減三分之一，尋改上定
 陵名曰靖陵。



 開寶九年十月二十日，太祖崩，遺詔：「以日易月，皇帝三日而聽政，十三日小祥，二十七日大祥。諸道節度防禦團練使、刺史、知州等不得輒離任赴闕。諸州軍府臨三日釋服。」群臣敘班殿庭，宰臣宣制發哀畢，太宗即位，號哭見群臣。群臣稱賀，復奉慰盡哀而退。



 禮官言：「群臣當服布斜巾、四腳，直領布衣蘭，腰絰。命婦布帕首、裙、帔。皇弟、皇子、文武二品以上，加布冠、斜巾、帽，首絰，大袖、裙、褲，竹
 杖。士民縞素，婦人素縵。諸軍就屯營三日哭。」群臣屢請聽政，始御長春殿。群臣喪服就列，帝去杖、絰，服斜巾、垂帽，卷簾視事。小祥，改服布四腳、直領布衣蘭，腰絰，布褲，二品以上官亦如之。大祥，帝服素紗軟腳折上巾、淺黃衫、緅皮□黑銀帶。群臣及軍校以上，皆本色慘服、鐵帶，靴、笏。諸王入內服衰，出則服慘。又成服後，群臣朝晡臨三日。大小祥、禫除、朔望，皆入臨奉慰。內出遺留物頒賜諸臣親王，遣使賚賜方鎮。二十七日，命宰臣撰陵名、哀冊
 文。



 明年三月十七日，群臣奉謚號冊寶告於南郊，明日，讀於靈坐前。四月十日，啟攢宮，帝與群臣皆服如初喪。群臣朝晡臨殿中，退，易常服出宮城。十三日，發引，帝衰服，啟奠哭，群臣入臨，升梓宮於龍輴。祖奠徹，設次明德門外，行遣奠禮，讀哀冊，帝哭盡哀，再拜辭，釋衰還宮，百官辭於都城外。二十五日，掩皇堂。二十九日，虞主至，奉安於大明殿。五月十九日，祔廟之第五室，以孝明皇后王氏升配。禮畢，群臣奉慰。其吉兇仗如安陵，惟增轀輬車、神
 帛肩輿，鹵簿三千五百三十九人。陵在鞏縣，祔宣祖，曰永昌。



 至道三年三月二十九日，太宗崩於萬歲殿。真宗散發號擗，奉遺詔即位於殿之東楹。制永熙陵，皇堂深百尺，方廣八十尺，陵臺方二百五十尺。大駕鹵簿，用玉輅一、革車五外，凡用九千四百六十八人。有司定散發之禮，皇帝、皇后、諸王、公主、縣主、諸王夫人、六宮內人並左被發，皇太后全被發。帝服布斜巾、四腳、大袖、裙、褲、帽，竹杖，腰絰、首絰，直領布衣蘭衫、白綾襯服。諸王皇親以下
 如之，加布頭冠、絹示親服。皇太后、皇后、內外命婦布裙、衫、帔、帕頭，首絰，絹示親服。宮人無帔。文武二品以上布斜巾、四腳、頭冠、大袖、衣蘭衫、裙、褲，腰絰，竹杖，絹襯服。自餘百官並布帕頭、衣蘭衫，腰絰。兩省五品、御史臺尚書省四品、諸司三品以上，見任前任防禦、團練、刺史，內客省、閣門、入內都知、押班等，布頭冠、帕頭、大袖、衣蘭，衫、裙、褲，腰絰。諸軍、庶民白衫紙帽，婦人素縵不花釵，三日哭而止。山陵前，朔望不視事。



 六月，詔翰林寫先帝常服及絳紗袍、通天冠
 御容二，奉帳坐，列於大升輿之前，仍以太宗玩好、弓劍、筆硯、琴棋之屬，蒙組繡置輿中，陳於仗內。十月三日，靈駕發引，其兇仗法物擎舁牽駕兵士力士，凡用萬二千一百九十三人。挽郎服白練寬衫、練裙，勒帛絹幘。餘並如昌陵制。十一月二日，有司奉神主至太廟，近臣題謚號，祔於第六室，以懿德皇后符氏升配。置衛十五百人於陵所，作殿以安御容，朝暮上食，四時致祭焉。



 乾興元年二月十九日，真宗崩，仁宗即位。二十日，禮儀
 院言：「準禮例，差官奏告天地、社稷、太廟、諸陵，應祠祭惟天地、社稷、五方帝諸大祠，宗廟及諸中小祠並權停，俟祔廟禮畢，仍舊。」是日，命閣門使薛貽廓告哀於契丹。宣慶使韓守英為大內都巡檢，內侍分領宮殿門，衛士屯護。閣門使王遵度為皇城四面巡檢，新舊城巡檢各權添差，益以禁兵器仗，城門亦設器甲，以辨奸詐。



 二十一日，群臣入臨，見帝於東序。閣門使宣口敕曰：「先皇帝奄棄萬國，凡在臣僚，畢同號慕，及中外將校，並加存撫。」群
 臣拜舞稱萬歲，復哭盡哀，退。是日上表請聽政，凡三上，始允。二十三日，陳先帝服玩及珠襦、玉匣、含、襚應入梓宮之物於延慶殿，召輔臣通觀。明日，大斂成服。二十五日，有司設御坐，垂簾崇政殿之西廡，簾幕皆縞素，群臣敘班殿門外。帝衰服，去杖、絰，侍臣扶升坐。通事舍人引群臣入殿庭，西向合班。俟簾卷，群臣再拜，班首奏聖躬萬福，隨班三呼萬歲，退。宰臣升殿奏事如儀。三月一日，小祥，帝行奠，釋衰服，群臣入臨，退，赴內東門，進名奉慰。自
 是每七日皆臨，至四十九日止。十三日，大祥，帝釋服，服慘。



 十四日，司天監言：「山陵斬草，用四月一日丙時吉。」十六日，山陵按行使藍繼宗言：「據司天監定永安縣東北六里曰臥龍岡，堪充山陵。」詔雷允恭覆按以聞。皇堂之制，深八十一尺，方百四十尺。制陵名曰永定。九月十一日，召輔臣赴會慶殿，觀入皇堂物，皆生平服御玩好之具。帝與輔臣議及天書，皆先帝尊道膺受靈貺，殊尤之瑞屬於元聖，不可留於人間，宜於永定陵奉安。二十三
 日，奉導天書至長春殿，帝上香再拜奉辭。二十四日，天書先發，帝啟奠梓宮，讀哀冊，禮畢，具吉兇儀仗。百官素服赴順天門外，至板橋立班奉辭。還，詣西上閣門，進名奉慰。十月十三日，掩皇堂。十八日，虞主至京。十九日，群臣詣會慶殿行九虞祭。二十三日，祔太廟第七室。



 嘉祐八年三月晦日，仁宗崩，英宗立。喪服制度及修奉永昭陵，並用定陵故事，發諸路卒四萬六千七百人治之。宣慶使石全彬提舉制梓宮，畫樣以進，命務堅完，毋
 過華飾。三司請內藏錢百五十萬貫、紬絹二百五十萬匹、銀五十萬兩，助山陵及賞賚。遣使告哀遼、夏及賜遺留物，又遣使告諭諸路。又以聽政奠告大行，近臣告升遐於天地、社稷、宗廟、宮觀，又告嗣位。賜兩府、宗室、近臣遺留物。



 五月，翰林學士王珪言：「天子之謚，當集中書門下御史臺五品以上、尚書省四品以上、諸司三品以上，於南郊告天，議定，然後連奏。近制唯詞臣撰議，即降詔命，庶僚不得參聞，頗違稱天之義。臣擬上先帝尊謚，望
 詔有司稽詳舊典，先之郊，而後下臣之議。」七月，宰臣以下宿尚書省，宗室團練使以上宿都亭驛，請謚於南郊。八月，告於福寧殿、天地、宗社、宮觀。



 九月二十八日，啟菆宮，以初喪服日一臨，易常服出。十月六日，靈駕發引，天子啟奠，梓宮升龍輴。祖奠徹，與皇太后步出宣德門，群臣辭於板橋。十五日，奉安梓宮陵側。十七日，開皇堂。十一月二日，虞主至，皇太后奠於瓊林苑，天子步出集英殿門奉迎，奠於幄。七日，祭虞主。二十九日，祔太廟。主如漢
 制，不題謚號，及終虞，而行卒哭之祭。



 禮院言：「故事，大祥變除服制，以三月二十九日大祥，至五月二十九日示覃，六月二十九日禫除，至七月一日從吉，已蒙降敕。謹按禮學，王肅以二十五月為畢喪，而鄭康成以二十七月，《通典》用其說，又加至二十七月終，則是二十八月畢喪，而二十九月始吉，蓋失之也。天聖中，《更定五服年月敕》斷以二十七月，今士庶所同遵用。夫三年之喪，自天子達，不宜有異。請以三月二十九日為大祥，五月擇日而為
 禫，六月一日而從吉。」於是大祥日不御前後殿，開封府停決大闢及禁屠至四月五日，待制、觀察使以上及宗室管軍官日一奠，二十八日而群臣俱入奠，二十九日禫除，群臣皆奉慰焉。



 治平四年正月八日，英宗崩，神宗即位。十一日，大斂。二月三日，殯。四月三日，請謚。十八日，奏告及讀謚冊於福寧殿。七月二十五日，啟菆。八月八日，靈駕發引。二十七日，葬永厚陵。



 禮院準禮：群臣成服後，乘布裹鞍韉。小祥
 臨訖，除頭冠、方裙、大袖。大祥臨訖，裹素紗軟腳帕頭，慘公服，乘皂鞍韉。禫除訖，素紗帕頭、常服、黑帶。二日，改吉服，去佩魚。虞主至自掩壙，五虞皆在途，四虞於集英殿。曲赦兩京、畿內、鄭、孟等州如故事。



 元豐八年三月五日，神宗崩。十三日，大斂，帝成服。十七日，小祥。四月一日，禫除。七月五日，請謚於南郊。九月八日，讀謚寶冊於福寧殿。二十三日，啟菆。十月一日，靈駕發引。二十一日，葬永裕陵。二十九日，虞主至。十一月一
 日，虞祭於集英殿。自復土，六虞在途，太常卿攝事，三虞行禮於殿。四日，卒哭。五日，祔廟。



 秘書正字範祖禹言：「先王制禮，以君服同於父，皆斬衰三年，蓋恐為人臣者不以父事其君，此所以管乎人情也。自漢以來，不惟人臣無服，而人君遂亦不為三年之喪。唯國朝自祖宗以來，外廷雖用易月之制，而宮中實行三年之喪。且易月之制，前世所以難改者，以人君自不為服也。今群臣易月，而人主實行三年之喪，故十二日而小祥，期而又小祥，
 二十四日大祥，再期而又大祥。夫練、祥不可以有二也，既以日為之，又以月為之，此禮之無據者。再期而大祥，中月而禫，禫者祭之名，非服之色也。今乃為之慘服三日然後禫，此禮之不經者也。既除服，至葬而又服之，蓋不可以無服也。祔廟而後即吉，財八月矣，而遽純吉，無所不佩，此又禮之無漸也。易月之制，因襲已久，既不可追，宜令群臣朝服，止如今日而未除衰，至期而服之，漸除其重者，再期而又服之，乃釋衰，其餘則君服斯服可
 也。至於禫，不必為之服，惟未純吉以至於祥，然後無所不佩，則三年之制略如古矣。」詔禮官詳議。



 禮部尚書韓忠彥等議：「朝廷典禮，時世異宜，不必循古。若先王之制，不可盡用，則當以祖宗故事為法。今言者欲令群臣服喪三年，民間禁樂如之，雖過山陵，不去衰服，庶協古制。緣先王恤典節文甚多，必欲循古，又非特如所言而已。今既不能盡用，則當循祖宗故事及先帝遺制。」詔從其議。



 神主祔廟，是月冬至，百官表賀。崇政殿說書程頤言：「
 神宗喪未除，節序變遷，時思方切，恐失居喪之禮，無以風化天下。乞改賀為慰。」不從。



 紹聖四年，太史請遷去永裕陵禁山民塚一千三百餘，以便國音。帝曰：「遷墓得無擾乎？若無所害，則令勿遷，果不便國音，當給官錢，以資葬費。」



 元符三年正月十二日，哲宗崩，徽宗即位。詔山陵制度並如元豐。七月十一日，啟菆。二十日，靈駕發引。八月八日，葬永泰陵。九月九日，以升祔畢，群臣吉服如故事。



 太常寺言：「太宗皇帝上繼太祖，兄弟相及，雖行易月之制，實斬衰三年，以重君臣之義。公除已後，庶事相稱，具載國史。今皇帝嗣位哲宗，實承神考之世，已用開寶故事，為哲宗服衰重。今神主已祔，百官之服並用純吉，皇帝服御宜如太平興國二年故事。」



 禮部言：「太平興國中，宰臣薛居正表稱：『公除以來，庶事相稱，獨命徹樂，誠未得宜。』即是公除後，除不舉樂外，釋衰從吉，事理甚明。今皇帝當御常服、素紗展腳帕頭、淡黃衫、黑犀帶，請下有司
 裁制。」宰臣請從禮官議，乃詔候周期服吉。



 時詔不由門下，徑付有司。給事中龔原言：「喪制乃朝廷大事，今行不由門下，是廢法也。臣為君服斬衰三年，古未嘗改。且陛下前此議服，禮官持兩可之論，陛下既察見其奸，其服遂正。今乃不得已從之，臣竊為陛下惜。開寶時，並、汾未下，兵革未弭，祖宗櫛風沐雨之不暇，其服制權宜一時，非故事也。」原坐黜知南康軍。於是詔依元降服喪三年之制，其元符三年九月「自小祥從吉」指揮，改正。



 紹興五年四月甲子，徽宗崩於五國城。七年正月，問安使何蘚等還以聞，宰執入見，帝號慟擗踴，終日不食。宰臣張浚等力請，始進麋粥。成服於幾筵殿，文武百僚朝晡臨於行宮。自聞喪至小祥，百官朝晡臨；自小祥至禫祭，朝一臨。太常等言：「舊制，沿邊州軍，不許舉哀。緣諸大帥皆國家腹心爪牙之臣，休戚一體，至於將佐，皆懷忠憤，宜就所屯，自副將而上成服，日朝晡臨，故校哭於本營。」命徽猷閣待制王倫等為奉迎梓宮使。



 時知邵州胡
 寅上疏，略曰：「三年之喪，自天子至於庶人，一也。及漢孝文自執謙德，用日易月，至今行之。子以便身忘其親，臣以便身忘其君，心知其非而不肯改，自常禮言之，猶且不可，況變故特異如今日者，又當如何？恭惟大行太上皇帝、大行寧德皇后，蒙塵北狩，永訣不復，實由粘罕，是有不共戴天之仇。考之於禮，仇不復則服不除，寢苫枕戈，無時而終。所以然者，天下雖大，萬事雖眾，皆無以加於父子之恩，君臣之義也。伏睹某月某日聖旨，緣國朝
 故典，以日易月，臣切以為非矣。自常禮言之，猶須大行有遺詔，然後遵承。今也大行詔旨不聞，而陛下降旨行之，是以日易月，出陛下意也。大行幽厄之中，服御飲食，人所不堪，疾病粥藥，必無供億，崩殂之後，衣衾斂藏，豈得周備？正棺卜兆，知在何所？茫茫沙漠，瞻守為誰？伏惟陛下一念及此，荼毒摧割，備難堪忍，縱未能遵《春秋》復仇之義，俟仇殄而後除服，猶當革漢景之薄，喪紀以三年為斷。不然，以終身不可除之服，二十七日而除之，是
 薄之中又加薄焉，必非聖人之所安也。」



 又曰：「雖宅憂三祀，而軍旅之事，皆當決於聖裁，則諒冱之典，有不可舉。蓋非枕塊無聞之日，是乃枕戈有事之辰，故魯侯有周公之喪，而徐夷並興，東郊不開，則是墨衰即戎，孔子取其誓命。今六師戒嚴，方將北討，萬幾之眾，孰非軍務。陛下聽斷平決，得禮之變，卒哭之後，以墨衰臨朝，合於孔子所取，其可行無疑也。如合聖意，便乞直降詔旨云『恭惟太上皇帝、寧德皇后，誕育眇躬，大恩難報，欲酬罔極，
 百未一伸。鑾輿遠征，遂至大故，訃音所至，痛貫五情。想慕慈顏，杳不復見，怨仇有在，朕敢忘之。雖軍國多虞，難以諒闇，然衰麻枕戈，非異人任。以日易月，情所不安，興自朕躬，致喪三年。即戎衣墨，況有權制，布告中外，昭示至懷。其合行典禮，令有司集議來上。如敢沮格，是使朕為人子而忘孝之道，當以大不恭論其罪。』陛下親御翰墨，自中降出，一新四方耳目，以化天下，天地神明，亦必有以祐助。臣不勝大願。」



 六月，張浚請謚於南郊。戶部尚
 書章誼等言：「梓宮未還，久廢謚冊之禮，請依景德元年明德皇后故事，行埋重、虞祭、祔廟之禮，及依嘉祐八年、治平四年虞祭畢而後卒哭，卒哭而後祔廟，仍於小祥前卜日行之。異時梓宮之至，宜遵用安陵故事，行改葬之禮，更不立虞主。」從之。九月甲子，上廟號曰徽宗。九年正月，太常寺言：「徽宗及顯肅皇后將及大祥，雖皇堂未置，若不先建陵名，則春秋二仲，有妨薦獻。請先上陵名。」宰臣秦檜等請上陵名曰永固。



 徽宗與顯肅初葬五國城，
 十二年，金人以梓宮來還。將至，帝服黃袍乘輦，詣臨平奉迎，登舟易緦服，百官皆如之。既至行在，安奉於龍德別宮，帝後異殿。禮官請用安陵故事，梓宮入境，即承之以槨；有司預備袞冕、翬衣以往，至則納之槨中，不復改斂。秦檜白令侍從、臺諫、禮官集議，靈駕既還，當崇奉陵寢，或稱攢宮。禮部員外郎程敦厚希檜意，獨上奏言：「仍攢宮之舊稱，則莫能示通和之大信，而用因山之正典，則若亡存本之後圖。臣以為宜勿褟虛名，當示大信。」於
 是議者工部尚書莫將等乃言：「太史稱歲中不利大葬，請用明德皇后故事，權攢。」從之。以八月奉迎，九月發引，十月掩攢，在昭慈攢宮西北五十步，用地二百五十畝。十三年，改陵名曰永祐。



 紹興三十一年五月，金國使至，以欽宗訃聞。詔：「朕當持斬衰三年之服，以申哀慕。」是日，文武百僚並常服、黑帶，去魚，詣天章閣南空地立班，聽詔旨，舉哭畢，次赴後殿門外進名奉慰，次詣幾筵殿焚香舉哭。六月，權禮部侍
 郎金安節等請依典故，以日易月，自五月二十二日立重，安奉幾筵，至六月十七日大祥，所有衰服，權留以待梓宮之還。從之。七月，宰臣陳康伯等率百官詣南郊請謚，廟號欽宗，遙上陵名曰永獻。其餘並如徽宗典禮。



 淳熙十四年十月八日，高宗崩，孝宗號慟擗踴，逾二日不進膳。尋諭宰執王淮，欲不用易月之制，如晉武、魏孝文實行三年之喪，自不妨聽政。淮等奏：「《通鑒》載晉武帝雖有此意，後來只是宮中深衣、練冠。」帝曰：「當時群臣不
 能將順其美，司馬光所以譏之。後來武帝竟欲行之。」淮曰：「記得亦不能行。」帝曰：「自我作古何害？」淮曰：「御殿之時，人主衰絰，群臣吉服，可乎？」帝曰：「自有等降。」乃出內批：「朕當衰絰三年，群臣自行易月之令。其合行儀制，令有司討論。」詔百官於以日易月之內，衰服治事。



 二十日丁亥，小祥，帝未改服，王淮等乞俯從禮制。上流涕曰：「大恩難報，情所未忍。」二十一日，車駕還內，帝衰絰御輦，設素仗，軍民見者，往往感泣。詔自今五日一詣梓宮前焚香。帝
 欲衰服素幄，引輔臣及班次，而禮官奏謂：「苴麻三年，難行於外庭。」奏入，不出。十一月戊戌朔，禮官顏師魯、尤袤等奏：「乞禮畢改服小祥之服，去杖、絰。禫祭禮畢，改服素紗軟腳折上巾、淡黃袍、黑銀帶。神主祔廟畢，改服皂帕頭、黑□犀帶。遇過宮燒香，則於宮中衰絰行禮，二十五月而除。」帝批：「淡黃袍改服白袍。」二日己亥，大祥。四日辛丑，禫祭禮畢。五日壬寅，百官請聽政，不允。八日，百官三上表，引《康誥》「被冕服出應門」等語以證。九日，詔可。



 十五年
 正月十八日甲寅，百日，帝過宮行焚香禮。二十一日丁巳，諭輔臣曰：「昨內引洪邁，見朕已過百日，猶服衰粗因奏事應以漸，今宜服如古人墨衰之義，而巾則用繒或羅。朕以羅絹非是，若用細布則可。」王淮等言：「尋常士大夫丁憂過百日，巾衫皆用細布，出而見客，則以黲布。今陛下舉曠古不能行之禮，足為萬世法。」帝又曰：「晚間引宿直官之類如何？」淮曰：「布巾、布背子便是常服。」上不以為然。自是每御延和殿，止服白布折上巾、布衫，過宮則
 衰絰而杖。



 三月壬子，啟攢，帝服初喪之服。甲寅，發引。丙寅，掩攢。甲戍，親行第七虞祭。大臣言：「虞祭乃吉禮，合用靴袍。」上曰：「只用布折上巾、黑帶、布袍可也。」



 二十日丙戍，神主祔廟。是日詔曰：「朕昨降指揮，欲衰絰三年，緣群臣屢請御殿易服，故以布素視事內殿。雖有俟過祔廟勉從所請之詔，稽諸典禮，心實未安，行之終制。乃為近古。宜體至意，勿復有請。」於是大臣乃不敢言。蓋三年之制，斷自帝心，執政近臣皆主易月之說。諫官謝鍔、禮官尤
 袤心知其不可，而不敢盡言。惟敕令所刪定官沉清臣再上書：「願堅『主聽大事於內殿』之旨，將來祔廟畢日，預降御筆，截然示以終喪之志，杜絕輔臣方來之章，勿令再有奏請，力全聖孝，以示百官，以刑四海。」帝納用焉。仍詔：「攢宮遵遺誥務從儉約，凡修營百費，並從內庫，毋侵有司經常之費。諸路監司、州軍府監止進慰表，其餘禮並免，不得以進奉攢宮為名，有所貢獻。」上陵名曰永思。



 紹熙五年六月九日，孝宗崩。太皇太后有旨，皇帝以疾
 聽在內成服，太皇太后代皇帝行禮。



 慶元二年六月九日，大祥。八月十六日，禫祭。時光宗不能執喪，寧宗嗣服，欲大祥畢更服兩月，曰：「但欲禮制全盡，不較此兩月。」於是監察御史胡紘言：「孫為祖服，已過期矣。議者欲更持禫兩月，不知用何典禮？若曰嫡孫承重，則太上聖躬亦已康復，於宮中自行二十七月之重服，而陛下又行之，是喪有二孤也。自古孫為祖服，何嘗有此禮？詔侍從、臺諫、給舍集議。吏部尚書葉翥等言：「孝宗升遐之初，太上
 聖體違豫，就宮中行三年之喪。皇帝受禪，正宜仿古方喪之服以為服，昨來有司失於討論。今胡紘所奏，引古據經，別嫌明微，委為允當。欲從所請，參以典故：六月六日，大祥禮畢，皇帝及百官並純吉服；七月一日，皇帝御正殿，饗祖廟。將來禫祭，令禮官檢照累朝禮例施行。」四月庚戌，詔：「群臣所議雖合禮經，然於朕追慕之意，有所未安，早來奏知太皇太后，面奉聖旨，以太上皇帝雖未康愈，宮中亦行三年之制，宜從所議。朕躬奉慈訓，敢不
 遵依。」



 初，高宗之喪，孝宗為三年服。及孝宗之喪，有司請於易月之外，用漆紗淺黃之制，蓋循紹興以前之舊。朱熹初至，不以為然，奏言：「今已往之失，不及追改，惟有將來啟攢發引，禮當復用初喪之服，則其變除之節，尚有可議。望明詔禮官稽考禮律，豫行指定。其官吏軍民方喪之服，亦宜稍為之制，勿使肆為華靡。」其後，詔中外百官，皆以涼衫視事，蓋用此也。方朱熹上議時，門人有疑者，未有以折之。後讀《禮記正義·喪服小記》「為祖後者」條，
 因自識於本議之末，其略云：「準《五服年月格》，斬衰三年，嫡孫為祖謂承重者，法意甚明，而《禮經》無文，但《傳》云：『父沒而為祖後者服斬。』然而不見本經，未詳何據。但《小記》云：『祖父沒而為祖母後者三年。』可以傍照。至『為祖後者』條下疏中所引《鄭志》，乃有『諸侯父有廢疾不任國政，不任喪事』之問，而鄭答以『天子、諸侯之服皆斬』之文，方見父在而承國於祖服。向來上此奏時，無文字可檢，又無朋友可問，故大約且以禮律言之。亦有疑父在不當承重者，
 時無明白證驗，但以禮律人情大意答之，心常不安。歸來稽考，始見此說，方得無疑。乃知學之不講，其害如此。而《禮經》之文，誠有闕略，不無待於後人。向使無鄭康成，則此事終未有所斷決，不可直謂古經定制，一字不可增損也。」已而詔於永思陵下宮之西，修奉攢宮，上陵名曰永阜。



 慶元六年，光宗崩，上陵名曰永崇。



 嘉定十七年，寧宗崩，上陵名曰永茂。



 景定五年，理宗崩，上陵名曰永穆。



 咸淳十年，度宗崩，上陵名曰永紹。



 自孝宗以降，外庭雖用易月之制，而宮中實行三年之喪云。



\end{pinyinscope}