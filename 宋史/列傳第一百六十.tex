\article{列傳第一百六十}

\begin{pinyinscope}

 ○辛
 棄疾何異劉宰劉爚柴中行李孟傳



 辛棄疾，字幼安，齊之歷城人。少師蔡伯堅，與黨懷英同學，號「辛黨」。始筮仕，決以蓍，懷英遇《坎》，因留事金，棄疾得《
 離》，遂決意南歸。



 金主亮死，中原豪傑並起。耿京聚兵山東，稱天平節度使，節制山東、河北忠義軍馬，棄疾為掌書記，即勸京決策南向。僧義端者，喜談兵，棄疾間與之游。及在京軍中，義端亦聚眾千餘，說下之，使隸京。義端一夕竊印以逃，京大怒，欲殺棄疾。棄疾曰：「丐我三日期，不獲，就死未晚。」揣僧必以虛實奔告金帥，急追獲之。義端曰：「我識君真相，乃青兕也，力能殺人，幸勿殺我。」棄疾斬其首歸報，京益壯之。



 紹興三十二年，京令棄疾奉表
 歸宋，高宗勞師建康，召見，嘉納之，授承務郎、天平節度掌書記，並以節使印告召京。會張安國、邵進已殺京降金，棄疾還至海州，與眾謀曰：「我緣主帥來歸朝，不期事變，何以復命？」乃約統制王世隆及忠義人馬全福等徑趨金營，安國方與金將酣飲，即眾中縛之以歸，金將追之不及。獻俘行在，斬安國於市。仍授前官，改差江陰僉判。棄疾時年二十三。



 乾道四年，通判建康府。六年，孝宗召對延和殿。時虞允文當國，帝銳意恢復，棄疾因論南
 北形勢及三國、晉、漢人才，持論勁直，不為迎合。作《九議》並《應問》三篇、《美芹十論》獻於朝，言逆順之理，消長之勢，技之長短，地之要害，甚備。以講和方定，議不行。遷司農寺主簿，出知滁州。州罹兵燼，井邑凋殘，棄疾寬征薄賦，招流散，教民兵，議屯田，乃創奠枕樓、繁雄館。闢江東安撫司參議官。留守葉衡雅重之，衡入相，力薦棄疾慷慨有大略。召見，遷倉部郎官、提點江西刑獄。平劇盜賴文政有功，加秘閣修撰。調京西轉運判官，差知江陵府兼
 湖北安撫。



 遷知隆興府兼江西安撫，以大理少卿召，出為湖北轉運副使，改湖南，尋知潭州兼湖南安撫。盜連起湖湘，棄疾悉討平之。遂奏疏曰：「今朝廷清明，比年李金、賴文政、陳子明、陳峒相繼竊發，皆能一呼嘯聚千百，殺掠吏民，死且不顧，至煩大兵翦滅。良由州以趣辦財賦為急，吏有殘民害物之狀，而州不敢問，縣以並緣科斂為急，吏有殘民害物之狀，而縣不敢問。田野之民，郡以聚斂害之，縣以科率害之，吏以乞取害之，豪民以兼
 並害之，盜賊以剽奪害之，民不為盜，去將安之？夫民為國本，而貪吏迫使為盜，今年剿除，明年劃蕩，譬之木焉，日刻月削，不損則折。欲望陛下深思致盜之由，講求弭盜之術，無徒恃平盜之兵。申飭州縣，以惠養元元為意，有違法貪冒者，使諸司各揚其職，無徒按舉小吏以應故事，自為文過之地。」詔獎諭之。



 又以湖南控帶二廣，與溪峒蠻獠接連，草竊間作，豈惟風俗頑悍，抑武備空虛所致。乃復奏疏曰：「軍政之敝，統率不一，差出占破，略無
 已時。軍人則利於優閑窠坐，奔走公門，茍圖衣食，以故教閱廢弛，逃亡者不追，冒名者不舉。平居則奸民無所忌憚，緩急則卒伍不堪征行。至調大軍，千里討捕，勝負未決，傷威損重，為害非細。乞依廣東摧鋒、荊南神勁、福建左翼例，別創一軍，以湖南飛虎為名，止撥屬三牙、密院，專聽帥臣節制調度，庶使夷獠知有軍威，望風懾服。」



 詔委以規畫，乃度馬殷營壘故基，起蓋砦柵，招步軍二千人，馬軍五百人，傔人在外，戰馬鐵甲皆備。先以緡錢
 五萬於廣西買馬五百匹，詔廣西安撫司歲帶買三十匹。時樞府有不樂之者，數沮撓之，棄疾行愈力，卒不能奪。經度費鉅萬計，棄疾善斡旋，事皆立辦。議者以聚斂聞，降御前金字牌，俾日下住罷。棄疾受而藏之，出責監辦者，期一月飛虎營柵成，違坐軍制。如期落成，開陳本末，繪圖繳進，上遂釋然，時秋霖幾月，所司言造瓦不易，問：「須瓦幾何？」曰：「二十萬。」棄疾曰：「勿憂。」令廂官自官舍、神祠外，應居民家取溝敢瓦二，不二日皆具，僚屬嘆伏。軍
 成，雄鎮一方，為江上諸軍之冠。



 加右文殿修撰，差知隆興府兼江西安撫。時江右大饑，詔任責荒政。始至，榜通衢曰：「閉糴者配，強糴者斬。」次令盡出公家官錢、銀器，召官吏、儒生、商賈、市民各舉有乾實者，量借錢物，逮其責領運糴，不取子錢，期終月至城下發糶，於是連檣而至，其直自減，民賴以濟。時信守謝源明乞米救助，幕屬不從，棄疾曰：「均為赤子，皆王民也。」即以米舟十之三予信。帝嘉之，進一秩，以言者落職，久之，主管沖祐觀。



 紹熙二
 年，起福建提點刑獄。召見，遷大理少卿，加集英殿修撰、知福州兼福建安撫使。棄疾為憲時，嘗攝帥，每嘆曰：「福州前枕大海，為賊之淵，上四郡民頑獷易亂，帥臣空竭，急緩奈何！」至是務為鎮靜，未期歲，積鏹至五十萬緡，榜曰：「備安庫」。謂閩中土狹民稠，歲儉則糴於廣，今幸連稔，宗室及軍人入倉請米，出即糶之，候秋賈賤，以備安錢糴二萬石，則有備無患矣。又欲造萬鎧，招強壯補軍額，嚴訓練，則盜賊可以無虞。事未行，臺臣王藺劾其用錢
 如泥沙，殺人如草芥，旦夕望端坐「閩王殿」。遂丐祠歸。



 慶元元年落職，四年，復主管沖祐觀。久之，起知紹興府兼浙東安無使，四年，寧宗召見，言鹽法，加寶謨閣待制、提舉祐神觀，奉朝請。尋差知鎮江府，賜金帶。



 坐繆舉，降朝散大夫、提舉沖祐觀，差知紹興府、兩浙東路安撫使，辭免。進寶文閣待制，又進龍圖閣、知江陵府。令赴行在奏事，試兵部侍郎，辭免。進樞密都承旨，未受命而卒。賜對衣、金帶，守龍圖閣待制致仕，特贈四官。



 棄疾豪爽尚氣
 節，識拔英俊，所交多海內知名士。嘗跋紹興間詔書曰：「使此詔出於紹興之前，可以無事仇之大恥；使此詔行於隆興之後，可以卒不世之大功。



 今此詔與仇敵俱存也，悲夫！」人服其警切。帥長沙時，士人或訴考試官濫取第十七名《春秋》卷，棄疾察之信然，索亞榜《春秋》卷兩易之，啟名則趙鼎也。棄疾怒曰：「佐國元勛，忠簡一人，胡為又一趙鼎！」擲之地。次閱《禮記》卷，棄疾曰：「觀其議論，必豪傑士也，此不可失。」啟之，乃趙方也。嘗謂：「人生在勤，當以
 力田為先。北方之人，養生之具不求於人，是以無甚富甚貧之家。南方多末作以病農，而兼並之患興，貧富斯不侔矣。」故以「稼」名軒。為大理卿時，同僚吳交如死，無棺斂，棄疾嘆曰：「身為列卿而貧若此，是廉介之士也！」既厚賻之，復言於執政，詔賜銀絹。



 棄疾嘗同朱熹游武夷山，賦《九曲棹歌》，熹書「克己復禮」、「夙興夜寐」，題其二齋室。熹歿，偽學禁方嚴，門生故舊至無送葬者。棄疾為文往哭之曰：「所不朽者，垂萬世名。孰謂公死，凜凜猶生！」棄疾雅
 善長短句，悲壯激烈，有《稼軒集》行世。紹定六年，贈光祿大夫。咸淳閑，史館校勘謝枋得過棄疾墓旁僧舍，有疾聲大呼於堂上，若嗚其不平，自昏暮至三鼓不絕聲。枋得秉燭作文，旦且祭之，文成而聲始息。德祐初，枋得請於朝，加贈少師，謚忠敏。



 何異，字同叔，撫州崇仁人。紹興二十四年進士，調石城主簿，歷兩任，知蘋鄉縣。丞相周必大、參政留正以院轄擬異，孝宗問有無列薦，正等以萍鄉政績對，乃遷國子
 監主簿。遷丞，轉對，所言帝喜之，曰：「君臣一體，初不在事形跡，有所見聞，於銀臺司繳奏。」擢監察御史。異奏與丞相留正舊同官，不敢供職，御札不許引嫌，遂拜命。



 遷右正言。時光宗愆于定省，異入疏諫，不報。約臺官聯名，言奸人離間父子，當明正典刑，語極峻，又不報。丐外，授湖南轉運判官。偶攝帥事，辰蠻侵擾邵陽，異募山丁捕首亂者，蒲來矢以眾來降。尋為浙西提點刑獄。以太常少卿召，改秘書監兼實錄院檢討官，權禮部侍郎、太常寺。



 太廟芝草生，韓侂胄率百官觀焉，異謂其色白，慮生兵妖，侂胄不悅。又以劉光祖於異交密，言者遂以異在言路不彈丞相留正及受趙汝愚薦，劾罷之，久乃予祠。



 起知夔州兼本路安撫。異以夔民土狹食少，同轉運司糴米樁積，立循環通濟倉。七月丙戌，西北有星白芒墜地，其聲如雷，異曰：「戌日酉時，火土交會，而妖星自東南沖西北，化為天狗，蜀其將有兵乎？」丐祠，以寶謨閣待制提舉太平興國宮。



 後四年，吳曦果叛。起知潭州，乞閑予祠
 者再。



 嘉定元年，召為刑部侍郎。五月不雨，異上封事言：「近日號令或從中出，而執政不得與聞其事，臺諫不得盡行其言。陛下閔念饑民，藥病殯死，遐荒僻嶠，安得實惠？多方稱提，不如縮造楮幣；阜通商米，不如稍寬關市之徵。」明年，權工部尚書。告老，抗章言：「近臣求去，類成虛文，中外相觀，指為禮數，無以為風俗廉恥之勸。」以寶章閣直學士知泉州，從所乞予祠，進寶章閣學士，轉一官致仕。



 卒，年八十有一。異高自標致，有詩名，所著《月湖詩
 集》行世。



 劉宰，字平國，金壇人。既冠，入鄉校，卓然不茍於去就取舍。紹熙元年舉進士，調江寧尉。江寧巫風為盛，宰下令保伍互相糾察，往往改業為農。歲旱，帥守命振荒邑境，多所全活。有持妖術號「真武法」、「空雲子」、「寶華主」者，皆禁絕之。書其坐右曰：「毋輕出文引，毋輕事棰楚。」緣事出郊，與吏卒同疏食水飲。去官，惟篋藏主簿趙師秀酬倡詩而已。調真州司法。詔仕者非偽學，不讀周惇頤、程頤等
 書，才得考試，宰喟然曰：「平生所學者何？首可斷，此狀不可得。」



 卒弗與。



 授泰興令，有殺人獄具，謂：「禱於叢祠，以殺一人，刃忽三躍，乃殺三人，是神實教我也。」為請之州，毀其廟，斬首以徇。鄰邑有租牛縣境者，租戶於主有連姻，因喪會，竊券而逃。它日主之子徵其租，則曰牛鬻久矣。子累年訟於官，無券可質，官又以異縣置不問。至是訴於宰，宰曰：「牛失十載，安得一旦復之。」



 乃召二丐者勞而語之故，托以它事系獄，鞫之，丐者自詭盜牛以賣，遣詣
 其所驗視。



 租戶曰：「吾牛因某氏所租。丐者辭益力，因出券示之，相持以來，盜券者憮然，為歸牛與租。富室亡金釵，惟二僕婦在，置之有司，咸以為冤。命各持一蘆，曰：「非盜釵者，詰朝蘆當自若；果盜，則長於今二寸。」明旦視之，一自若，一去其蘆二寸矣，即訊之，果伏其罪。有姑訴婦不養者二，召二婦並姑置一室，或餉其婦而不及姑，徐伺之，一婦每以己饌饋姑，姑猶呵之，其一反之。如是累日，遂得其情。



 父喪，免，至京，韓侂胄方謀用兵，宰啟鄧友
 龍、薛叔似極言輕挑兵端，為國深害，迄如其言。為浙東倉司干官，職事修舉，亟引去，默觀時變，頓不樂仕。尋告歸，監南嶽廟。江、淮制置使黃度闢之入幕，宰辭曰：「君命召不往，今矧可出耶？」嘉定四年，堂審召命且再下，不至。時相亦屢諷執政、從官貽書挽宰，宰峻辭以絕。俄題考功歷，示決不復仕。



 理宗初即位，以為籍田令，屢辭，改添差通判建康府，又辭，乞致仕，乃以直秘閣主管仙都觀。拜改秩予祠之命，辭秘閣，不允。端平元年，升直寶謨閣，
 祠如故，且盡還磨勘歲月。未幾，遷太常丞，郡守以朝命趣行，不得已勉就道，至吳門，拜疏徑歸。一時譽望，收召略盡，所不能致者，宰與崔與之耳。帝側席以問侍御史王遂，且俾宣撫。遷將作少監，又以直敷文閣知寧國府，皆不拜。進直顯謨閣、主管玉局觀，帝猶冀宰一來也。召奏事，訖不為起。尋卒，鄉人罷市走送，袂相屬者五十里，人人如哭其私親。



 宰剛大正直，明敏仁恕，施惠鄉邦，其烈實多。置義倉，創義役，三為粥以與餓者，自冬徂夏，日
 食凡萬餘人，薪粟、衣纊、藥餌、棺衾之類，靡謁不獲。某無田可耕，某無廬可居，某之子女長矣而未昏嫁，皆汲汲經理，如己實任其責。橋有病涉，路有險阻，雖巨役必捐貲先倡而程其事。宰生理素薄，見義必為，既竭其力，藉質貸以繼之無倦。若定折麥錢額，更縣斗斛如制，毀淫祠八十四所，凡可以白於有司、利於鄉人者，無不為也。



 宰隱居三十年，平生無嗜好，惟書靡所不讀。既竭日力，猶坐以待，雖博考訓注，而自得之為貴。有《漫塘文集》、《語
 錄》行世。



 劉爚，字晦伯，建陽人。與弟韜仲受學於朱熹、呂祖謙。乾道八年舉進士，調山陰主簿。爚正版籍，吏不容奸。調饒州錄事，通判黃奕將以事污爚，而己自以贓抵罪去。都大坑冶耿某閔遺骸暴露，議用浮屠法葬之水火，爚貽書曰：「使死者有知，禍亦慘矣。」請擇高阜為叢塚以葬。



 調蓮城令，罷添給錢及綱運例錢，免上供銀錢及綱本、二稅甲葉、鈔鹽、軍期米等錢，大修學校，乞行經界。改知閩
 縣，治以清簡，庭無滯訟，興利去害，知無不為。差通判潭州，未上，丁父憂。偽學禁興，爚從熹武夷山講道讀書，怡然自適。築雲莊山房，為終老隱居之計。調贛州坑冶司主管文字，差知德慶府，大修學校，奏便民五事，又奏罷兩縣無名租錢，糾集武勇民兵。入奏言：「前者北伐之役，執事者不度事勢，貽陛下憂。今雖從和議，願益恐懼修省，必開言路以廣忠益，必張公道以進人才，必飭邊備以防敵患。」



 提舉廣東常平。令守臣歲以一半易新，春末
 支，及冬復償，存其半以備緩急。



 逋欠亭戶錢十萬，轉運司五萬，爚以公使，公用二庫贏錢補之。奏議倉之敝、客丁錢之敝、小官奉給之敝、舉留守令之敝、吏商之敝。召入奏事，首論：「公道明，則人心自一，朝廷自尊，雖危可安也；公道廢，則人心自貳，朝廷自輕，雖安易危也。」帝嘉獎。遷尚左郎官，請節內外冗費以收楮幣。轉對言：「願於經筵講讀、大臣奏對，反復問難，以求義理之當否，與政事之得失，則聖學進而治道隆矣。」



 乞收拾人才及修明軍
 政。遷浙西提點刑獄，巡按不避寒暑，多所平反。有殺人而匿權家者，吏弗敢捕，爚竟獲之。



 遷國子司業，言於丞相史彌遠，請以熹所著《論語》、《中庸》、《大學》、《孟子》之說以備勸講，正君定國，慰天下學士大夫之心。奏言：「宋興，《六經》微旨，孔、孟遺言，發明於千載之後，以事父則孝，以事君則忠，而世之所謂道學也。慶元以來，權佞當國，惡人議己，指道為偽，屏其人，禁其書，學者無所依鄉，義利不明，趨向污下，人欲橫流，廉恥日喪。追惟前日禁絕道學之
 事，不得不任其咎。望其既仕之後，職業修，名節立，不可得也。乞罷偽學之詔，息邪說，正人心，宗社之福。」又請以熹《白鹿洞規》頒示太學，取熹《四書集注》刊行之。又言：「浙西根本之地，宜詔長吏、監司禁戢強暴，撫柔善良，務儲積以備兇荒，禁科斂以紓民力。」



 兼國史院編修官、寶錄院檢討官。接伴金使於盱眙軍。還，言：「兩淮之地，藩蔽江南，干戈盜賊之後，宜加經理，必於招集流散之中，就為足食足兵之計。臣觀淮東，其地平博膏腴，有陂澤水泉
 之利，而荒蕪實多。其民勁悍勇敢，習邊鄙戰鬥之事，而安集者少。誠能經畫郊野，招集散亡，約頃畝以授田，使毋廣占拋荒之患，列溝洫以儲水，且備戎馬馳突之虞。為之具田器，貸種糧，相其險易，聚為室廬，使相保護，聯以什伍，教以擊刺，使相糾率。或鄉為一圍，里為一隊，建其長，立其副。平居則耕，有警則守，有餘力則戰。」帝嘉納之。



 進國子祭酒兼侍立修注官。論貢舉五敝。兼權兵部侍郎，改兼權刑部侍郎，封建陽縣開國男，賜食邑。權刑
 部侍郎兼國子祭酒，兼太子左諭德，升同修國史、實錄院同修撰。時廷臣爭務容默，有論事稍切者，眾輒指以為異。爚奏：「願明詔大臣，崇獎忠讜以作士氣，深戒諛佞以肅具僚。乞擇州縣獄官。」冬雷，上恐懼，爚奏：「遴選監司以考察貪吏為先，訪求民瘼，有澤未下流、令未便民者，悉以實上，變而通之，則民心悅而天意解矣。」又請擇沿邊諸將。



 兼工部侍郎。奏「乞使沿邊之民，各自什伍，教閱於鄉，有急則相救援，無事則耕稼自若，軍政隱然寓於
 田里之間，此非止一時之利也。」請城沿邊州郡、罷遣賀正使。試刑部侍郎，兼職依舊，賜對衣、金帶，辭，不允。兩請致仕，不允。奏絕金人歲幣，建制置司於歷陽以援兩淮。夏旱，應詔上封事，曰：「言語方壅而導之使言，人心方鬱而疏之使通，上既開不諱之門，下必有盡言之士，指陳政事之闕失，明言朝廷之是非。或者以為好名要譽，而陛下聽之，則苦言之藥，至言之實，陛下棄之而不恤矣，甘言之疾，華言之腴，陛下受之而不覺矣。」氣罷瑞慶聖
 節，謝絕金使。



 進封子爵。權工部尚書，賜衣帶、鞍馬。兼太子右庶子，仍兼左諭德。每講讀至經史所陳聲色嗜欲之戒，輒懇切再三敷陳之。進讀《詩》之說，詹事戴溪讀之為之吐舌。卒，贈光祿大夫，官其後，賜謚文簡。所著有《奏議》、《史稿》、《經筵故事》、《東宮詩解》、《禮記解》、《講堂故事》、《雲莊外稿》。



 柴中行，字與之，餘干人。紹熙元年進士，授撫州軍事推官。權臣韓侂胄禁道學，校文，轉運司移檄，令自言非偽
 學，中行奮筆曰：「自幼讀程頤書以收科第，如以為偽，不願考校。」



 調江州學教授，母喪，免，廣西轉運司闢為幹官，帥將薦之，使其客嘗中行，中行正色曰：「身為大帥，而稱人為恩王、恩相，心竊恥之。毋污我！」攝昭州郡事，蠲丁錢，減苗斛，賑饑羸。轉運司委中行代行部，由桂林屬邑歷柳、象、賓入邕管，問民疾苦，先行而後聞，捐鹽息以惠遠民。嘉定初，差主管尚書吏部架閣文字，遷太學正，升博士。轉對，首論主威奪而國勢輕；次論士大夫寡廉隅、乏
 骨鯁，宜養天下剛毅果敢之氣；末論權臣用事，包苴成風，今舊習猶在，宜舉行先朝痛繩贓吏之法。謂太學風化首，童子科覆試胄子舍選，有挾勢者，中行力言於長，守法無秋豪私。遷太常主簿，轉軍器監丞。



 出知光州，嚴保伍，精閱習，增闢屯田，城壕營砦、器械糗糧，百爾具備，治行為淮右最。又條畫極邊、次邊緩急事宜上之朝廷，大概謂：「邊兵宜如蛇勢，首尾相應。草寇合兵大入，則鄰道援之；分兵輕襲，則鄰郡援之。援兵既多，雖危不敗。」又
 言：「淮、襄土豪丁壯，往者用兵，傾貲效力者，朝廷吝賞失信，宜亟加收拾，亦可激昂得其死力。」



 遷西京轉運使兼提點刑獄。中行謂襄陽乃自古必爭之地，備御尤宜周密。時任邊寄者政令煩苛，日夜與民爭利，中行諷之，不聽。天方旱，盡捐酒稅，斥征官，黥務吏，甘澍隨至。官取鹽鈔贏過重，課日增，入中日寡，鈔日壅。中行揭示通衢，一錢不增，商賈大集。改直秘閣、知襄陽兼京西帥，仍領漕事。江陵戎司移屯襄州，兵政久馳。中行白於朝，考核軍
 實，舊額二萬二千人，存者才半，亟招補虛籍。自是朝廷以節制之權歸帥司。重劾李珙不法以懲貪守，時扈再興有功以厲宿將，上關朝廷，下關制閫。



 遷江東轉運司判官，旋改湖南提點刑獄。豪家習殺人，或收養亡命，橫行江湖，一繩以法。華亭令貪虐，法從交疏薦之，中行笑曰：「此欲斷吾按章也。」卒發其辜。入為吏部郎官。以立志啟迪君心，言好進、好同、好欺，士大夫風俗三敝。選曹法大壞，吏緣為奸，中行遇事持正，不為勢屈，由是銓綜平
 允。



 擢宗正少卿。上疏謂：「陛下初政則以剛德立治本，更化則以剛德除權奸，今者顧乃垂拱仰成，安於無為。夫剛德實人主之大權，不可以久出而不收，覆轍在前，良可鑒也。」又曰：「朝廷用人，外示涵洪而陰掩其跡，內用牢籠而微見其機，觀聽雖美，實無以大服天下之心。曩者更化，元氣復挽回矣。比年欲求安靜，頗厭人言，於是臣下納說，非觀望則希合，非回緩則畏避，而面折廷諍之風未之多見，此任事大臣之責也。」



 兼國史編修、實錄檢
 討。孟春，大雨震電，雷雹交作，邊烽告急，至失地喪師，淮甸震洶。中行亟奏內外二失，朝廷十憂，大要言：「今日之事，人主盡委天下以任一相，一相盡以天下謀之三數腹心，而舉朝之士相視以目，噤不敢言。甚至邊庭申請，久不即報，脫有闕誤，咎當誰執？」



 調秘書監、崇政殿說書。極論「往年以道學為偽學者，欲加遠竄，杜絕言語，使忠義士箝口結舌，天下之氣豈堪再沮壞如此耶？」又謂：「欲結人心，莫若去貪吏；欲去貪吏，莫若清朝廷。大臣法則
 小臣廉，在高位者以身率下，則州縣小吏何恃而敢為？」又論內治外患，辨君子小人，大略謂：「執政、侍從、臺諫、給舍之選，與三衙、京尹之除，皆朝廷大綱所在，故其人必出人主之親擢，則權不下移。



 今或私謁，或請見，或數月之前先定，或舉朝之人不識。附會者進，爭為妾婦之道，則天下國家之利害安危，非惟己不敢言，亦且並絕人言矣。大臣為附會之說所誤，邊境之臣實遁者掩以為誣，真怯者譽以為勇，金帛滿前，是非交亂，以欺廟堂，以
 欺陛下。願明詔大臣，絕私意，布公道。」



 進秘閣修撰、知贛州。漢盜有方，境內清肅。丐祠得請，以言罷。理宗即位，以右文殿修撰主管南京鴻慶宮，賜金帶。卒。所著有《易系集傳》、《書集傳》、《詩講義》、《論語童蒙說》。



 李孟傳，字文授，資政殿學士光季子也。光謫嶺海，孟傳才六歲，奉母居鄉，刻志於學。賀允中、徐度皆奇之，而曾幾妻以其孫。龍大淵黜為浙東總管，知孟傳為名門子，解後必就語，孟傳正色辭之。乾辦江東提刑司，易浙東
 常平司。



 母喪，免，調江山縣丞，棄去，監南嶽廟、行在編估局，未上，改楚州司戶參軍，單車赴官。公退，閉戶讀《易》。郡守、部使者不敢待以屬吏。徐積墓在境內，蕪沒既久，加葺之。修復陳公塘，有灌溉之利。知象山縣，守薦為邑最，從官多合薦之，主管官告院，與同列上封事，請詣北宮，又移書宰相。



 遷將作監主簿。丞相趙汝愚初當國，適大侵，遣孟傳按視江、池、鄂三大軍所屯積粟，道除太府丞。既復命，汝愚去國，黨論起，而孟傳奉使無失指，面對言：「
 比以使事往返四千里，所過民生困窮，衣食不贍。國之安危，以民為本，今根本既虛，形勢俱見，保邦之慮，宜勤聖念。」時韓侂胄連逐留正及汝愚，太府簿吳璹與侂胄有連姻，因言臺諫將論朱熹，孟傳奮然曰：「如此則士大夫爭之，鼎鑊且不避。」



 兼考功郎。復因對言：「國家長育人才，猶天地之於植物，滋液滲漉，待其既成而後足以供大廈之用。今士大夫皆有茍進之心，治功未優，功能尚薄，而意已馳騖於臺閣，不稍有以扶持正飭之，其敝將
 甚。」又言：「武舉及軍士比試，專取其力，臨敵難以必勝。唐世取人由步射、弓弩以至馬射，各以其中之多寡為等級，宜採取行之。」韓侂胄與孟傳故，嘗致侂胄意，孟傳謝曰：「行年六十，去意已決。」



 侂胄慚而退。請外，知江州，獄訟止息。侂胄不悅。丐歸，復知處州。



 遷廣西提點刑獄，改江東提舉常平，移福建。詔入對，首論用人宜先氣節後才能，益招徠忠讜以扶正論。故人有在政府者，折簡問勞勤甚，孟傳逆知其意，即謝曰：「孤蹤久不造朝，獲一望清
 光而去，幸矣。」對畢即出關。至閩，大饑，發廩勸分，民無流莩。侂胄誅，就遷提點刑獄，移江東，又辭。丞相史彌遠，其親故也，人謂進用其時矣，卒歸使節，角巾還第。再奉祠，以倉部郎召，又辭。



 遷浙東提點刑獄，未數月，申前請，章再上，加直秘閣，移江東，不赴，主管明道宮。進直寶謨閣，致仕，卒，年八十四。常誡其子孫曰：「安身莫若無競，修己莫若自保。守道則福至，求祿則辱來。」有《磐溪集》、《宏詞類稿》、《左氏說》、《讀史》、《雜志》、《記善》、《記異》等書行世。



 論曰：古之君子，出處不齊，同歸於是而已。辛棄疾知大義而歸宋。何異篤實君子，而切諫光宗朝重華宮。柴中行寧不校臨川之試，終不肯自言非程頤偽學。劉爚表章朱熹《四書》以備勸講，衛道之功莫大焉。李孟傳所立不愧其父。至於劉宰飄然遠引，屢征不起，所謂鴻飛冥冥者耶。



\end{pinyinscope}