\article{列傳第二百二十四外戚下}

\begin{pinyinscope}

 ○孟忠厚韋淵錢忱邢煥潘永思吳益弟蓋李道鄭興裔楊次山



 孟忠厚，字仁仲，隆祐太后兄，追封咸寧郡王彥弼子也。後退居瑤華宮，哲宗恩眷不衰，故忠厚得以仕進。宣和中，官至將作少監。靖康元年，知海州，召權衛尉卿。金人圍城，後宮火，出居忠厚家，由是免北遷。金兵退，張邦昌迎後聽政，後遣忠厚持書遺康王。王即位，將迎後，授忠厚徽猷閣待制，提舉一行事務，尋兼乾辦奉迎太廟神主事。



 帝幸揚州，除顯謨閣直學士，臺諫交章論列，帝以太后故，難之。後聞，即命易武秩，遂授常德軍承宣使，乾
 辦皇城司。未幾，奉太后幸杭州。苗傅亂平，趙鼎謂張浚曰：「太后復闢，其功甚大，當推恩外家。」浚乃奏忠厚寧遠軍節度使。尋奉太后幸南昌，歸至越，以母憂解職。



 頃之，後崩，以祔廟恩，起復鎮潼軍節度使，開府儀同三司。及後大祥，封信安郡王，充禮儀使，奉太后神御幸溫州。紹興九年，判鎮江府，改判明州兼安撫使，改判婺州。既而帝以太后攢會稽，乃命忠厚判紹興府兼修奉攢宮事，加少保。三梓宮歸，充迎護使。及營祐陵，秦檜當為總護
 使，憚往，乃除忠厚樞密使以代其行。檜與忠厚僚婿也，然心實忌之。山陵事畢，忠厚欲歸樞密府，檜諷言路引故事論列，遂判福州。



 時海寇猖獗，帝憂忠厚不能弭其患，改判建康府，又改判紹興府。會郊赦加恩，謝表有「本無時才，出為世用」語。中丞詹大方希檜意，論忠厚表辭輕侮，謂今日不足與有為，遂罷為醴泉觀使。檜死，召還行在，授保寧軍節度使、判平江府，再改判紹興府，過闕入見，復詔充萬壽觀使，提舉秘書省。二十七年，卒，贈太
 保。



 忠厚奉昭聖太后訓，避遠權勢，不敢以私干朝廷。明受之變，太后垂簾，忠厚乞裁節本家恩澤，如有夤緣，令三省執奏。御史劾秦檜當國，親姻扳援以進，忠厚獨與之忤。自越入見，語所善王銍曰：「忠厚與檜雖有親好，每懷疑心，今欲求一不傷時忌對札。」銍教之，但言乞免提舉學事而已，然亦見廢。帝以太后擁祐功，故眷忠厚特優。後在瑤華三十年，恩澤未嘗陳請，詔賜忠厚田三十頃以賞之。既奉內祠，金使至，特命押班，且令月過局，如
 宰執例。及卒，三子皆除直秘閣，親屬六人各進以一官。



 韋淵，顯仁太后季弟也。靖康末，官至拱衛大夫、忠州防禦使、勾當軍頭引見司。金人退，張邦昌遣淵持書遺康王於濟南。王即位，遷親衛大夫、寧州觀察使、知東上閣門事，言：「橫行五司尚未遵元豐舊制，乞並引進司歸客省，東、西上閣門合而為一，以省冗費。」從之。遂命同管客省、四方館、閣門事。



 淵性暴橫，不循法度，帝慮其有過，難於行法，遂遷福建路副總管。淵引疾丐祠，許之。淵乃言，
 自宣和及今，十二年未嘗磨勘，乞遷秩。吏部言，在法，橫行無以年勞磨勘者，帝遂不許。久之，落階官，除德慶軍節度使。召赴行在，除開府儀同三司。會建康軍帥邊順疾篤，留守呂頤浩奏以淵代，帝不欲以戚裏管軍，不許。淵陳乞恩數，帝詢太后家故例，賜田五十頃，房緡錢日二十千。帝久不予淵官，聞太后將入境，乃封平樂郡王，令逆於境上。既從後歸，即令致仕。又詔奉朝請，遷少師。淵在內不得逞，乞致仕，任便居住。從之。



 未幾，帝恐其肆
 橫於外，復詔落致仕，還居賜第。太后朝景靈宮，淵見後，出言詆毀，詔侍御史餘堯弼即其家鞫治，淵具伏誣罔，責授寧遠軍節度副使、袁州安置。數年復故職，累遷太保、太傅。卒，贈太師。子三人：訊、謙、讜。



 訊，紹興中，官至達州刺史，坐過，用太后旨降武德郎，與嶺外監當。謙，好學能詩，官至建康軍節度使。



 謙子璞，淳熙末，仕至太府少卿。高崇崩，擢司農少卿，為金國告哀使。金主錫宴，其館使欲用樂，璞不可，自朝至夜漏下三十刻，金人不能奪。及
 入見，其閣門令璞吉服入，璞又不可。日將中，乃以兇服見。紹熙初，除煥章閣，論者以為非祖宗舊制，遂換授明州觀察使，十年不遷。寧宗嘉其恬退，授清遠軍節度使，致仕，卒，贈太尉。



 錢忱，字伯誠，吳越王俶五世孫。父景臻，尚仁宗第十女秦魯國大長公主，生忱，神宗命賜名，除莊宅副使、騎都尉。



 帝嘗諭景臻曰：「主賢，宜有子，為擇嘉配。」娶唐介孫女，又晁迥外孫。忱從二家游，伯父勰在翰苑，因得識一時
 名卿。



 哲宗愛之，常使侍左右。徽宗覃八寶恩，為邕州觀察使，遷武寧軍觀察留後。喜其靖共，除瀘州節度使。欽宗加檢校少保，尋納節。高宗立，復拜檢校少保、瀘川節度使、中太一宮使，御書「忠孝之家」四字賜之，進開府儀同三司。紹興十五年，以秦魯主終喪，除少保，封榮國公。三十年，遷少師，仍舊節，致仕，給真奉。明年卒，年八十餘，贈太師。子端禮，自有傳。



 邢煥，字文仲，開封人。以父任調孟州汜水縣主簿，監在
 京藥局、平準務、茶場，以勞改宣德郎、莫州司錄。移知開封府陽武縣，都大提舉開德、大名府堤埽。歷開封府士、工、儀曹。



 詔納其女為康王妃。靖康初，主管亳州明道宮。王即位，升右文殿修撰，進徽猷閣待制。諫議大夫衛膚敏言，後父不當班從臣，遂改光州觀察使，除樞密都承旨。煥屢奏馬伸言事切當，宗澤忠勞可倚，黃潛善、汪伯彥誤國，其言多所裨益。



 遷保靜軍承宣使。苗、劉之變，煥自度不能爭，乃病免。兼提舉萬壽觀，求去不已，改江州
 太平觀，遂徙居忠州。



 紹興二年，入對，首陳川、陜形勢利害，請幸荊南，分兵以圖恢復，凡數百言，帝甚嘉之。復以為都承旨，引疾不拜。擢慶遠軍節度使、提舉洞霄宮。



 煥涉學有文，節儉自持，未嘗恃恩私請，識者取焉。是年，卒，贈開府儀同三司，謚恭簡，加贈少師，追封嘉國公。



 潘永思，賢妃叔父也。妃初進封，詔以梁師成第賜永思。建炎初，為閣門宣贊舍人、帶御器械。



 元祐太后在虔，帝遣永思迎歸，權三省、樞密事。盧益頗與之交結，為諫官
 吳表臣所論，範宗尹請出永思，帝曰：「未可，姑罷祿以困之，庶知悔過。」遂奪職。既而辛企宗言永思嘗捕魔賊有功，復為帶御器械。



 未幾，大理推治偽告，事連永思，帝曰：「永思雖戚里，既有過，安可廢法！」乃罷職就逮。獄成，追一官。尋復為閣門宣贊舍人，遷同知閣門事。永思乞增給飱錢，戶部言其不應格法，乃止。紹興八年，自右武郎擢右武大夫、知閣門事，尋卒。



 吳益，字叔謙，蓋字叔平，俱憲聖皇后弟也。益，建炎末，以
 恩補官，累遷乾辦御輦院、帶御器械。蓋，紹興五年，以恩補官，累遷宣贊舍人。帝與後皆喜翰墨，故益、蓋兄弟師法，亦有書名。後受冊推恩，益加成州團練使，蓋加文州刺史。帝為置皇后宅大小學教授，以王糸茲為之。糸茲明經，善訓導，益、蓋折節事之。



 益娶秦檜長孫女，又與王繼先交相薦引，故三家姻族皆躐美官。益歷官至保康軍節度使，加太尉、開府儀同三司。初，既建節，以檜故，授文資，直秘閣。檜進徽宗御制，辭免加恩，帝乃特命賜益三品服，累
 加秘閣修撰，直徽猷閣。以檜提舉編修寬恤詔令，又加益直寶文閣。檜死，其子熺復請於帝，又升敷文閣待制。中丞湯鵬舉言，益以庸瑣之才，恃親暱之勢，乞褫職名，以示至公，帝謂：「鵬舉所論甚切當，然朕於奠檜日，諭檜妻子，許以保全其家，今若遽出其婿則傷恩，臣僚無得更有論列。」自是不復遷。顯仁太后葬，為攢宮總護使，始進少保。孝宗嗣位，進少傅，又進太師，封太寧郡王。乾道七年，卒，年四十八，謚莊簡，追封衛王。



 蓋官至寧武軍節
 度使，亦累升太尉、開府儀同三司、少保，封新興郡王。乾道二年，卒，年四十二。贈太傅，追封鄭王。



 益子琚，習吏事，乾道九年，特授添差臨安府通判，其後歷尚書郎、部使者，換資至鎮安軍節度使，復以才選，除知明州兼沿海制置使。寧宗初，乃得祠，奉朝請。尋知鄂州，再知慶元府，位至少師，判建康府兼留守，卒。方孝宗崩，光宗以疾不能執喪，大臣請太后垂簾，冊立寧宗。琚言於後曰：「垂簾可暫不可久。」後遂以翌日徹簾。琚嘗使金，金人嘉其信
 義。琚死後，宋遣使至金議和，屢不合，金人言南使中惟吳琚言為可信。



 琚弟璹，仕至保靜軍節度使。蓋子環，亦至昭化軍節度使。



 李道，字行之，相州人。其中女為光宗後。初，道與兄旺聚眾歸宗澤，澤因事斬旺，命道掌其軍。澤薨，道引軍依襄陽鎮撫使桑仲，仲以為副都統制兼知隨州，奏於朝，授武義郎、閣門宣贊舍人。仲為霍明所殺，道與統制李橫率兵縞素圍明於郢，明亡去。



 劉豫遣人持書招道，道不
 從，執其使以聞，詔嘉獎之。豫怒，遣將穆楷攻道，道拒破之。除鄧、隨州鎮撫使兼知鄧州。時李橫已命別將守鄧，道憚橫，不敢受，遂命仍知隨州。樞密院以道能察軍情，不受鎮撫之命，理宜褒賞。詔領榮州團練使，進武義大夫。



 胡安中守唐州，勢孤不能自立，遂附豫。道招之，安中復來歸。會李成入寇，鎮撫使李橫棄襄陽去，道亦棄隨南歸，至江州。詔道屬岳飛為選鋒軍統制，入唐州，擒偽將，除唐、鄧、郢州、襄陽都統制。從飛收復襄陽等郡，授行
 營護軍。累至復州防禦使、果州觀察使。戌鄂州，加中侍大夫、武勝軍承宣使，又升御前諸軍統制。



 武興蠻楊再興連歲寇掠，道破其眾，擒再興及其二子，遷保寧軍承宣使。群盜朱持等聚桂陽，詔道移軍衡州經理，道遣高仲等擊平之。落階官，加龍神衛四廂都指揮使，遷鎮南軍承宣使。



 金將渝盟，命道以所部戍荊南府。帥臣劉錡奏改為御前前軍、右軍，就命道統之。錡召奏事，道代為御前諸軍都統制。金將劉士萼屯光化境，道掩擊，焚其
 舟，萼遂遁去。尋因大將言道與鄂帥不協，罷。逾年，起授捧日、天武四廂都指揮使、知荊南府。



 隆興初，湖北諸司劾其過，帝曰：「道恃戚里妄作，可罷。」久之，再為湖北副總管。及卒，乃拜慶遠軍節度使，贈太尉，謚忠毅。後既貴，進封楚王。孫孝友、孝純，皆至節度使。



 鄭興裔，字光錫，初名興宗，顯肅皇后外家三世孫也。曾祖紳，封樂平郡王。祖翼之，陸海軍節度使。父蕃，和州防禦使。興裔早孤，叔父藻以子字之，分以餘貲，興裔不受，
 請立義莊贍宗族。及藻沒，遂解官致追報之義。初以後恩授成忠郎，充乾辦祗候庫。聖獻後葬，充攢宮內外巡檢，累至江東路鈐轄。



 乾道初，建康留司請治行宮備巡幸，興裔奏勞人費財，乞罷其役，且言都統及馬軍帥皆非其人。徒福建路兵馬鈐轄，過闕入見，詢以守令臧否，興裔條析以對。帝曰：「卿識時務，習吏事，行當用卿。」會復置武臣提刑，就命為之，加遙領高州刺史。郡縣積玩，檢驗法廢，興裔創為格目，分畀屬縣，吏不得行其奸，因著
 為令。



 建、劍、汀、邵鹽策屢更，漕臣請易綱運為鈔法，興裔極言其不可。海寇倏去忽來，調兵常無及，興裔請置澳長，寇至徑率民兵御之。又言禁兵事藝不精，多充私役，乞行禁止，尉以捕盜改秩，多偽，當加審實。帝善其數論事，詔加成州團練使。



 時傳聞金欲敗盟，召興裔為賀生辰副使以覘之，使還，言無他，卒如所料。累差浙東、浙西、江東提刑，請祠以歸。尋詔知閣門事兼乾辦皇城司，又兼樞密副都承旨。軍婦楊殺鄰舍兒，取其臂釧而棄其尸，
 獄成，刑部以無證左，出之。命興裔覆治得實，帝喜，賜居第。丁母憂去官，服闋，復故職，除均州防禦使。



 再使金，還，遷潭州觀察使。復請祠，起知廬州，移知揚州。揚與廬為鄰。初，興裔在廬嘗卻鄰道互送禮，至是按郡籍，見前所卻者有出無歸，遂奏嚴其禁，揚有重屯，糧乏，例糴他境，興裔搜括滲漏以補之，食遂足。民舊皆茅舍，易焚，興裔貸之錢，命易以瓦，自是火患乃息。又奏免其償，民甚德之。修學宮，立義塚，定部轄民兵升差法，郡以大治。楚州
 議改築城，有謂韓世忠遺基不可易者，命興裔往視，既至，闕地丈餘增築之。帝閱奏，喜曰：「興裔不吾欺也。」



 紹熙元年，遷保靜軍承宣使，召領內祠，充明堂大禮都大主管大內公事。寧宗即位，除知明州兼沿海制置使。告老，授武泰軍節度使。卒，年七十四，贈太尉，謚忠肅。



 興裔歷事四朝，以材名結主知，中興外族之賢，未有其比。子三人：挺，以橫行團練使歷淮、襄兩道帥。損，登進士甲科，與抗皆有位於朝。



 楊次山，字仲甫，恭聖仁烈皇后兄也，其先開封人。曾祖全，以材武奮，靖康末，捍京城死事。祖漸，以遺澤補官，仕東南，家於越之上虞。



 次山儀狀魁偉，少好學能文，補右學生。後受職宮中，次山遂沾恩得官，積階至武德郎。後為貴妃，累遷帶御器械、知閣門事。丐祠，除吉州刺史，提舉祐神觀。後受冊，除福州觀察使，尋拜岳陽軍節度使。後謁家廟，加太尉。韓侂胄誅，加開府儀同三司。尋進少保，封永陽郡王。南郊恩加少傅，充萬壽觀使。致仕，加太
 保，授安德軍、昭慶軍節度使，改封會稽郡王。



 次山能避權勢，不預國事，時論賢之。嘉定十二年，卒，年八十一，贈太師，追封冀王。子二人。



 穀，至太傅、保寧軍節度使，充萬壽觀使、永寧郡王。



 石，字介之，乾道間入武學，以恭聖仁烈後貴，賜第。慶元中，補承信郎，差充閣門看班祗候，尋帶御器械。嘉泰四年，充賀正旦接伴使。時金使頗驕倨，自矜其善射，石從容起，挽弦三發三中的，金使氣沮。嘉定改元，除揚州觀察使、知閣門事，進保寧承宣使。久之，
 授保寧節度使，提舉萬壽觀，奉朝請，進封信安郡侯。十五年，以檢校少保進封開國公。



 寧宗崩，宰相史彌遠謀廢皇子竑而立成國公昀，命石與穀白後，後不可，曰：「皇子，先帝所立，豈敢擅變。」穀、石凡一夜七往反以告，後終不聽。穀等拜泣曰：「內外軍民皆已歸心，茍不從，禍變必生，則楊氏且無噍類矣！」後默然良久，曰：「其人安在？」彌遠等召昀入，遂矯詔廢竑為濟王，立昀，是為理宗。授開府儀同三司，充萬壽觀使。



 時寶慶垂簾，人多言本朝世有
 母後之聖。石獨曰：「事豈容概言？昔仁宗、英宗、哲宗嗣位，或尚在幼沖，或素由撫育，軍國重事有所未諳，則母后臨朝，宜也。今主上熟知民事，天下悅服，雖聖孝天通，然不早復政，得無基小人離間之嫌乎？」乃密疏章獻、慈聖、宣仁所以臨朝之由，遠及漢、唐母后臨朝稱制得失上之，後覽奏，即命擇日徹簾。進石少保，封永寧郡王。以壽明慈睿仁福三冊太后寶，進至太傅。



 石性恬澹，每拜爵命必力辭。恭聖祔廟，除太師。兄谷疑於辭受，石力言曰：「
 吾家非有元勛盛德，徒以恭聖故致貴顯，曩吾父不居是官，吾兄弟今偃然受之，是將自速顛覆耳。矧恭聖抑遠族屬，意慮深遠，言猶在耳，何可遽忘？」乃合疏懇辭，至再三，不受。及屬疾，除彰德、集慶節度使，進封魏郡王。卒，年七十一，贈太師。



\end{pinyinscope}