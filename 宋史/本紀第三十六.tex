\article{本紀第三十六}

\begin{pinyinscope}

 光宗



 光宗循道憲仁明功茂德溫文順武聖哲慈孝皇帝，諱惇，孝宗第三子也。母曰成穆皇后郭氏。紹興十七年九月乙丑，生於藩邸。二十年賜今名，授右監門衛率府副
 率，轉榮州刺史。孝宗即位，拜鎮洮軍節度使、開府儀同三司，封恭王。及莊文太子薨，孝宗以帝英武類己，欲立為太子，而以其非次，遲之。乾道六年七月，太史奏：木、火合宿，主冊太子，當有赦。是時，虞允文相，因請蚤建儲貳。孝宗曰：「朕久有此意，事亦素定。但恐儲位既正，人性易驕，即自縱逸，不勤於學，浸有失德。朕所以未建者，更欲其練歷庶務，通知古今，庶無後悔爾。」七年正月丙子朔，孝宗上兩宮尊號冊、寶，禮成。丞相允文復以請，孝宗曰：「
 朕既立太子，即令親王出鎮外藩，卿宜討論前代典禮。」允文尋以聞。二月癸丑，乃立帝為皇太子，慶王愷為雄武、保寧軍節度使、判寧國府，進封魏王。三月丁酉，受皇太子冊。四月甲子，命判臨安府，尋領尹事。帝之為恭王，與講官商較前代，時出意表，講官自以為不及。逮尹臨安，究心民政，周知情偽。孝宗數稱之，且語丞相趙雄曰：「太子資質甚美，每遣人來問安，朕必戒以留意問學。」淳熙十四年十月乙亥，高宗崩。十一月己亥，百官大祥畢，
 孝宗手詔：「皇太子可令參決庶務，以內東門司為議事堂。」十五年二月戊戌，帝始赴議事堂，自是，間日與輔臣公裳系鞋相見，內外除擢，自館職、部刺史以上乃以聞。九月乙巳，又詔：「每遇朝殿，令皇太子侍立。」十一月，丞相周必大乞去，孝宗諭曰：「朕比年病倦，欲傳位太子，卿須少留。」會陳康伯家以紹興傳位御札來上，十二月壬申，孝宗遣中使密持賜必大，因令討論典禮，既又密以禪意諭參知政事留正。十六年正月辛亥，兩府奏事，孝宗
 諭以倦勤，欲禪位皇太子，退就休養，以畢高宗三年之制。因令必大進呈詔草。



 二月壬戌，孝宗吉服御紫宸殿，行內禪禮，應奉官以次稱賀。內侍固請帝坐，帝固辭。內侍扶掖至七八，乃微坐，復興。次丞相率百僚稱賀，禮畢，樞密院官升殿奏事，帝立聽。班退，孝宗反喪服，御後殿，帝侍立，尋登輦，同詣重華宮。帝還內，即上尊號曰至尊壽皇聖帝，皇后曰壽成皇后。壽皇聖帝詔立帝元妃李氏為皇后。甲子，帝率群臣朝重華宮。大赦，百官進秩一
 級，優賞諸軍，蠲公私逋負及郡縣淳熙十四年以前稅役。丙寅，帝率群臣詣重華宮，上尊號冊、寶。以閣門舍人譙熙載、姜特立並知閣門事。庚午，詔五日一朝重華宮。辛未，尊皇太后曰壽聖皇太后。壬申，詔內外臣僚陳時政闕失，四方獻歌頌者勿受。遣羅點等使金告即位。癸酉，詔戒敕將帥。賜前宰執、從官詔，訪以得失。乙亥，詔兩省官詳定內外封章，具要切者以聞。遣諸葛廷瑞等使金吊祭。丙子，詔戒敕官吏。己卯，詔官吏贓罪顯著者，重
 罰毋貸。辛巳，以生日為重明節。丁亥，詔百官輪對。己丑，詔編《壽皇聖政》。庾寅，詔中書舍人羅點縣可為臺諫者，點以葉適、吳鎰、孫逢吉、張體仁、馮震武、鄭湜、劉崇之、沉清臣八人上之。



 三月壬辰，以周必大為少保，留正轉正奉大夫。丙申，遣沉揆等使金賀即位。詔侍從、兩省、臺諫，各舉可任湖廣及四川總領者一人。己亥，子擴進封嘉王。癸卯，金遣王元德等來告哀。戊申，以壽皇卻五日之朝，詔自今月四朝重華宮。甲寅，以史浩為太師，伯圭為
 少師，少保土歆為少傅，昭慶軍節度使士峴為少保。戊午，金遣張萬公等來致遺留物。己未，以左補闕薛叔似為將作監，右拾遺許及之為軍器監。拾遺、補闕官自此罷。詔東宮書籍並賜嘉王。



 夏四月丙寅，有事於太廟。丁卯，四川應起經、總制錢存留三年，代輸鹽酒重額。癸酉，侄秉進封許國公。乙亥，以兩浙犒賞酒庫隸諸州，歲入六十五萬，尋減三十萬。戊寅，金遣徒單鎰等來告即位。以權兵部侍郎何澹為右諫議大夫。丙戌，有事於景靈
 宮。



 五月甲午，以王藺知樞密院事兼參知政事。丙申，周必大罷為觀文殿大學士、判潭州。常德府、辰、沅、靖州大水入其郛。丁酉，詔丞相以下月一朝重華宮。戊戌，罷周必大判潭州之命，許以舊官為醴泉觀使。戊申，以和義郡夫人黃氏為貴妃。右丞相留正論知閣門事姜特立，罷之。



 閏月庚申朔，詔內侍陳源許在外任便居住。免郡縣淳熙十四年以前私負，十五年以後輸息及本者亦蠲之。壬戌，以趙雄為寧武軍節度使、開府儀同三司，進
 封衛國公，仍判江陵府。庚午，詔罷賣浙西常平官田。癸酉，詔季秋有事於明堂，以高宗配。丙子，趙雄疾甚，改判資州。戊寅，蠲郡縣第五等戶身丁錢及臨安第五等戶和買絹各一年，仍出錢二十三萬緡振臨安貧民。己卯，階州大水入其郛。壬午，大理獄空。乙酉，御後殿慮囚。



 六月庚寅，鎮江大水入其郛。癸卯，詔自今臣僚奏請事涉改法者，三省、樞密院詳具以聞。



 秋七月辛酉，儒林郎倪恕等以封事可採，遷官、免文解有差。戊辰，遣謝深甫等
 賀金主生辰。庚辰，下詔恤刑。



 八月甲午，升恭州為重慶府。丙申，減兩浙月樁等錢歲二十五萬五千緡。己亥，王淮薨。癸丑，金遣溫迪罕肅等來賀即位。



 九月癸亥，金遣完顏守真等來賀重明節。減紹興和買絹歲額四萬四千餘匹。乙丑，戒執政、侍從、臺諫，毋移書以薦舉、請托。南劍州火，降其守臣一官，仍令優加振濟。戊辰，詔侍從各舉公正強敏之士，嘗任守令及職事官、材堪御史者一人。甲戌，詔監司、帥守，秩滿到闕，薦所部廉吏一二人。遣
 郭德麟等使金賀正旦。



 冬十月庚子，罷樞密院審察諸軍之制。壬寅，蠲楚州、高郵盱眙軍民負常平米一萬四千餘石。甲寅，大閱。



 十一月庚午，詔改明年為紹熙元年。復置嘉王府翊善，以秘書郎黃裳為之。乙亥，詔陳源毋得輒入國門。丁丑，減江、浙月樁錢額十六萬五千餘緡。十二月壬子，金遣裴滿餘慶等來賀明年正旦。



 紹熙元年春正月丙辰朔，帝率群臣詣重華宮，奉上壽聖皇太后、至尊壽皇聖帝、壽成皇后冊寶。壬申，再蠲臨
 安府民身丁錢三年。壬午，何澹請置《紹熙會計錄》。詔何澹同戶部長貳、檢正、都司稽考財賦出入之數以聞。



 二月丁酉，雨雹。辛亥，殿中侍御史劉光祖言：道學非程氏私言，乞定是非，別邪正。從之。



 三月丁卯，詔秀王襲封，置園廟。班安僖王諱。錄趙普後一人。庚午，以久雨，釋杖以下囚。夏四月乙酉，詔兩淮措置流民。己丑，以伯圭為太保、嗣秀王。丁未，殿中侍御史劉光祖以論帶御器械吳端罷。戊申，賜禮部進士餘復以下五百三十有七人及
 第、出身。



 五月乙卯，趙雄坐所舉以賄敗，降封益川郡公，削食邑一千戶。己未，出吳端為浙西馬步軍副總管。丙寅，修楚州城。丙子，太白晝見。



 六月丁亥，遣丘崇等賀金主生辰。丙申，以上供等錢償廣州放免身丁錢數。甲午，御後殿慮囚。



 秋七月癸丑，詔秀王諸孫並授南班。甲寅，以葛邲參知政事，給事中胡晉臣簽書樞密院事。乙卯，以留正為左丞相，王藺樞密院使。癸酉，建秀王祠堂於行在。



 八月辛卯，立任子中銓人吏部簾試法。己亥，帝率
 君臣上《壽皇聖帝玉牒》、《日歷》於重華宮。己酉，詔造新歷。



 九月丁巳，金遣王修等來賀重明節。己未，升劍州為隆慶府。辛酉，雷。庚午，遣蘇山等使金賀正旦。



 冬十月丁酉，詔內外諸軍自今毋置額外制、領以下官。丙午，詔內外軍帥各薦所部有將才者。庚戌，詔諭郡縣吏奉法愛民。



 十一月甲寅，安南入貢。壬戌，潼川轉運判官王溉撙節漕計，代輸井戶重額錢十六萬緡，詔獎之。十二月辛巳朔，贈左千牛衛大將軍挺為保寧軍節度使。壬午，賜王
 倫謚曰節愍。丙戌，罷王藺樞密使。戊子，以葛邲知樞密院事，胡晉臣參知政事兼同知樞密院事。癸卯，詔歲減廣東官賣鹽。丙午，金遣把德固等來賀明年正旦。戊申，浦城盜張海作亂，詔提點刑獄豐誼捕之。



 二年春正月庚戌朔，命兩淮行義倉法。壬子，詔尊高宗為萬世不祧之廟。庚申，修六合城。辛酉，金主母徒單氏殂。戊寅，雷電，雨雹。



 二月庚辰朔，大雨雪。壬午，遣宋之瑞等使金吊祭。癸未，名新歷曰《會元》。甲申，福建安撫使趙
 汝愚等以盜發所部，與守臣、監司各降秩一等，縣令追停。乙酉，詔以陰陽失時，雷雪交作，令侍從、臺諫、兩省、卿監、郎官、館職，各具時政闕失以聞。出米五萬石賑京城貧民。權罷修皇后家廟。辛卯，布衣餘古上書極諫，帝怒，詔送筠州學聽讀。丁未，金遣完顏回等來告哀。



 三月丙辰，詔監司、郡守互送以贓論。丁巳，詔自今邊事令宰相與樞密院議，仍同簽書。丙寅，詔福建提點刑獄陳公亮、知漳州朱熹同措置漳、泉、汀三州經界。丁卯，增廣州摧
 鋒軍三百人。癸酉，建寧府雨雹，大如桃李，壞民居五千餘家。溫州大風雨，雷電，田苗桑果蕩盡。丙子，出右司諫鄧馹。



 夏四月乙酉，從壽皇聖帝、壽成皇后幸聚景園。丙申，詔侍從、兩省、臺諫及在外侍從之臣，各舉所知嘗任監司、郡守可充郎官、卿監及資歷未深可充諸職事官者各三人。辛丑，徽州火，二日乃滅。



 五月己酉朔，福州水。辛亥，詔六院官許輪對，仍入雜壓。庚申，詔侍從、經筵、翰苑官，自今並不時宣對，庶廣咨詢，以補治道。戊長，金州
 大火。己巳，潼川、崇慶二府、大安、石泉、淮安三軍、興、利、果、合、綿、漢六州大水。



 六月戊寅，詔監司到任半年，條上裕民事，如郡守。庚辰，遣趙ＮＵ等賀金主生辰。丁亥，以伯圭判大宗正事。癸巳，詔宰臣、執政，自今不時內殿宣引奏事。



 秋七月丁未朔，詔故容州編管人高登追復元官，仍贈承務郎。己未，出會子百萬緡，收兩淮私鑄鐵錢。乙丑，復置太醫局。己巳，興州大水，漂沒數千家。



 八月戊寅，何澹以本生繼母喪去官。甲申，寬兩浙榷鐵之禁。



 九月壬
 子，金遣完顏兗等來賀重明節。召知福州趙汝愚為吏部尚書。壬戌，禁職田折變。癸亥，遣黃申等使金賀正旦。乙丑，以久雨，命大理、三衙、臨安府及兩浙決系囚，釋杖以下。己巳，詔侍從於嘗任卿監、郎官內，選堪斷刑長貳一二人以聞。



 冬十月丙子朔，詔罷經界。丁丑，築福州外城。庚辰，減百官大禮賜物三之一。甲申，復吳端帶御器械。辛卯，詔守令毋徵斂病民。庚子，下詔撫諭四川被水州軍。



 十一月戊申，安定郡王子肜薨。己巳，冊加高宗徽
 號曰受命中興全功至德聖神武文昭仁憲孝皇帝。辛未，有事於太廟。皇后李氏殺黃貴妃，以暴卒聞。壬申，合祭天地於圜丘，以太祖、太宗配，大風雨，不成禮而罷。帝既聞貴妃薨，又值此變，震懼感疾，罷稱賀，肆赦不御樓。壽皇聖帝及壽成皇后來視疾，帝自是不視朝。十二月庚辰，築荊門軍城。丁亥，帝始對輔臣於內殿。乙未，增楚州更戍兵一千五百人。庚子，復出會子百萬緡，收兩淮鐵錢。辛丑，金遣完顏宗璧等來賀明年正旦。壬寅，資、簡、
 普、榮四州及富順監旱。甲辰，詔慶遠軍承宣使、內侍省都知楊皓懷奸兇恣，刺面杖脊，配吉州；和州防禦使、內侍省押班黃邁私相朋附，決杖、編管撫州。尋送皓撫州、邁常州居住。是歲，建寧府、汀州水，階、成、西和、鳳四州及淮東旱，振之。



 三年春正月乙巳朔，帝有疾，不視朝。庚戌，蠲秀州上供米四萬四千石。歲蠲四川鹽酒重額錢九十萬緡。出度僧牒二百，收淮東鐵錢。丁巳，命夔路轉運使通融漕
 計糴米，以備兇荒。壬戌，罷文州民雜役。詔輔臣代行恭謝之禮。



 二月甲戌朔，復以兩浙犒賞酒庫隸戶部。丁酉，申嚴錢銀過淮之禁。



 閏月丙午，禁郡縣新作寺觀。甲寅，以王藺為端明殿學士、四川安撫制置使，藺辭不行。壬戌，詔州縣未斷之訟，監司毋得移獄，違者許執奏。甲子，成都府路轉運判官王溉以代民輸激賞等絹錢三十三萬緡，詔進一官，仍令再任。詔賣郡縣沒官田屋及營田。



 三月甲戌，修天長縣城。辛巳，帝疾稍愈，始御延和殿聽
 政。以子濤為安定郡王。甲申，罷雅州稅場五。築峽州城。乙酉，留正乞去位，不許。庚寅，宜州蠻寇邊，改知鬱林州沙世堅知宜州討之。辛卯，復監司列薦法。丁酉，罷廣東增收鹽斤錢。己亥，詔技藝補授之人毋得奏補，著為令。庚子，監察御史郭德麟以察事失體，出為湖北提舉常平茶鹽。



 夏四月癸卯，補童子吳鋼官。甲寅，振四川旱傷郡縣。乙卯，以戶部侍郎丘崇為煥章閣直學士、四川安撫制置使。戊午，帝朝重華宮。丁卯，蠲臨安民元年二年
 逋賦。



 五月，帝有疾，不視朝。乙未，命漢陽、荊門軍、復州行鐵錢。己亥，蠲四川水旱郡縣租賦。仍以兩浙犒賞酒庫隸諸州，令戶部郎官提領，歲以四十五萬緡為額，庚子晦，常德府大水入其郛。



 六月辛丑朔，下詔戒飭風俗，禁民奢侈與士為文浮靡、吏茍且飾偽者。以權禮部尚書陳騤同知樞密院事，甲辰，遣錢之望等賀金主生辰。丁未，罷四川諸軍歲起西兵。廢光州定城監。壬子，慮囚。戊午，以伯圭為太師。甲子，增捕獲私鑄銅錢賞格。丙寅，以
 太尉郭師禹為少保。



 秋七月己巳，刺沿邊盜萬人為諸州禁軍。壬申，監文思院常良孫坐贓，配海外。益國公周必大坐繆舉良孫，降滎陽郡公。省廣西郡縣官。甲戌，臺州水。壬午，瀘州騎射卒張信等作亂，殺其帥臣張孝芳。甲申，軍士卞進、張昌擊殺信。增嘉王府講讀官二員。壬辰，修揚州城。



 八月甲寅，詔兩淮行鐵錢交子。戊午，總領四川財賦楊輔奏：已蠲東、西兩川畸零絹錢四十七萬緡、激賞絹六萬六千匹。詔獎之。自是歲以為例。



 九月甲
 戌，修德安府外城。乙亥，金遣僕散端等來賀重明節。戊子，遣鄭汝諧等使金賀正旦。丙申，勸兩淮民種桑。



 冬十月壬寅，修大禹陵廟。丙午，修潭州城。辛亥，帝詣重華宮進香。庚申，會慶節，丞相率百官詣重華宮拜表稱賀。



 十一月壬申，振襄陽府被水貧民。癸酉，減蘄州歲鑄錢二十萬緡。丙戌，日南至，丞相率百官詣重華宮拜表稱賀。兵部尚書羅點、給事中尤袤、中書舍人黃裳皆上疏請帝朝重華宮，吏部尚書趙汝愚亦因面對以請，帝
 開納。辛卯，帝朝重華宮，皇後繼至，都人大悅。癸巳，蠲湖南北、京西、江西郡縣月樁、經總制錢歲二十三萬餘緡。戊戌，詔李純乃皇后親侄，可特除閣門宣贊舍人。十二月癸卯，帝率群臣上《壽皇聖帝玉牒》、《聖政》、《會要》於重華宮。丙午，蠲歸正人賦役三年。辛亥，以留正為少保。乙丑，金遣溫敦忠等來賀明年正旦。是歲，江東、京西、湖北水。



 四年春正月己巳朔，帝朝重華宮。辛卯，蠲臨安府民身丁錢三年。



 二月戊戌朔，詔陳源特與在京宮觀。丙寅，貸
 淮西民市牛錢。出米七萬石振江陵饑民。甲戌，皇孫生。



 三月丙子，帝朝重華宮，皇后從。辛巳，以葛邲為右丞相，胡晉臣知樞密院事，陳騤參知政事，趙汝愚同知樞密院事。甲申，監察御史汪義端奏：汝愚執政，非祖宗故事，請罷之。疏三上，不報。辛卯，義端罷。癸巳，帝從壽皇聖帝、壽成皇后幸聚景園。乙未，修巢縣城。



 夏四月己酉，罷括賣四川沿邊郡縣官田。



 五月丙寅朔，復永州義保。己巳，賜禮部進士陳亮以下三百九十有六人及第、出身。進
 士李僑年五十四，調成都司戶參軍，自以祿不及養，乞以一官回贈父母。帝嘉其志，特詔以本官致仕，父母皆與初品官封。丙子，淮西大水。丙戌，紹興大水。召浙東總管姜特立。丞相留正以論特立不行，乞罷相，不報。壬辰，太尉、利州安撫使吳挺卒。四川制置使丘崇承制以總領財賦楊輔權安撫使，命統制官李世廣權管其軍。



 六月丙申朔，留正出城待罪。振江浙、兩淮、荊湖被水貧民。戊戌，秘書省著作郎沉有開，著作佐郎李唐卿，秘書郎
 範黼、彭龜年，校書郎王奭，正字蔡幼學、顏棫、吳獵、項安世上疏，乞寢姜特立召命。己亥，遣許及之等賀金主生辰。壬寅，詔市淮馬充沿江諸軍戰騎。戊申，胡晉臣薨。己酉，御後殿慮囚。癸丑，蠲臨安增民稅錢八萬餘緡。甲寅，太白晝見。甲子，雨雹。



 秋七月乙丑朔，太白晝見。丙寅，大雨雹。己巳，留正復論姜特立，繳納出身以來文字、待罪於範村。丙子，以不雨，命諸路提刑審斷滯獄。戊寅，命臨安府及三衙決系囚，釋杖以下。壬午，以趙汝愚知樞密
 院事，吏部尚書餘端禮同知樞密院事，陳源為內侍省押班。癸未，禁邕州左、右兩江販鬻生口。乙酉，敘州夷賊沒該落無等寇邊，遣兵討平之。



 八月丙申，蠲紹興丁鹽、茶租錢八萬二千餘緡。丁酉，罷郡縣賣沒官田。癸丑，詔三省議振恤郡縣水旱。丁巳，贈吳挺少保；其子曦落階官，起復濠州圖練使、帶御器械。戊午，振江東、浙西、淮西旱傷貧民。



 九月己巳，金遣董師中等來賀重明節，庚午，重明節，百官上壽。侍從、兩省請帝朝重華宮，不聽。己卯，
 上壽聖皇太后尊號曰壽聖隆慈備福皇太后。壬午，遣倪思等使金賀正旦。甲申，帝將朝重華宮，皇后止帝，中書舍人陳傅良引裾力諫，不聽。戊子，著作郎沉有開、秘書郎彭龜年、禮部侍郎倪思等咸上疏，請朝重華宮。



 冬十月丙午，內教三衙諸軍。己酉，朝獻於景靈宮。夜，地震。庚戌，朝獻於景靈宮。夜，地又震。壬子，秘書省官請朝重華宮，疏三上，不報。甲寅，雨土。工部尚書趙彥逾等上疏重華宮，乞會慶聖節勿降旨免朝。壽皇曰：「朕自秋涼以
 來，思與皇帝相見，卿等奏疏，已令進御前矣。」明日會慶節，帝以疾不果朝，丞相葛邲率百官賀於重華宮。侍從上章，居家待罪，詔不許。嘉王府翊善黃裳上疏，請誅內侍楊舜卿。臺諫張叔椿、章穎上疏，乞罷黜。戊午，太學生汪安仁等二百一十八人上書，請朝重華，皆不報。己未，丞相以下奏事重華宮。庚申，帝將朝重華宮，復以疾不果。丞相以下上疏自劾，請罷政，彭龜年請逐陳源以謝天下，皆不報。



 十一月辛未，日中有黑子。壬申，侍從、兩省
 趙彥逾等十一人同班奏事。癸酉，太白晝見，地生毛，夜有赤雲白氣。戊寅，帝朝重華宮，都人大悅。遣右司郎官徐誼召留正於城外。庚辰，正始入朝，復赴都堂視事。命姜特立還故官。日中黑子滅。癸未，帝率群臣奉上皇太后冊、寶於慈福宮。十二月戊戌，帝朝重華宮。壬寅，右司諫章穎以地震請罷葛邲，疏十餘上，不報。甲辰，命沿邊守臣三年為任。己酉，詔監司、帥守毋獨員薦士。庚戌，趙雄薨。甲寅，復四川鹽合同場舊法。丁巳，振江、浙流民。己
 未，金遣完顏弼等來賀明年正旦。



 五年春正月癸亥朔，帝御大慶殿，受群臣朝，遂朝重華宮，次詣慈福宮，行慶壽禮。推恩如淳熙十年故事。癸酉，壽皇聖帝不豫。丙子，大理獄空。癸未，葛邲罷。丙戌，寬紹興民租稅。



 二月乙未，趙汝愚、餘端禮以奏除西帥不行，居家待罪。戊戌，荊鄂諸軍都統制張詔為成州團練使、興州諸軍都統制。庚戌，禁湖南、江西遏糴。



 三月癸亥，合利州東、西為一路。己巳，壽成皇后生辰，免過宮上壽。



 夏
 四月甲午，帝幸玉津園，皇后及後宮皆從。乙未，壽皇聖帝幸東園。丙申，史浩薨。己亥，朝獻於景靈宮。壬寅，以不雨，使大理、三衙、臨安府及兩浙決系囚，釋杖以下。癸卯，雨土。甲辰，侍從入對，請朝重華宮。己酉，太學生程肖說等以帝未朝，移書大臣。事聞，帝將以癸丑日朝。至期，丞相以下入宮門以俟，日昃，帝復以疾不果出。侍從、館學官上疏，乞罷黜，居家待罪。職事官請去待罪者百餘人，詔不許。丙辰，侍講黃裳、秘書少監孫逢吉等再上疏以
 請。丁巳，起居郎兼權中書舍人陳傅良請以親王、執政或近上宗戚一人充重華宮使。臺諫交章劾內侍陳源、楊舜卿、林億年離間兩宮，請罷逐之。



 五月辛酉朔，辰州徭賊寇邊。甲子，侍從入對，未得見。宰執詣重華宮問疾，不及引。陳傅良繳上告敕，出城待罪。丁卯，以壽皇聖帝疾棘，命丞相以下分禱天地、宗廟、社稷。戊辰，丞相留正等請帝侍疾，正引裾隨帝至福寧殿，久之，乃泣而出。辛未，丞相以下以所請不從，求退，帝命皆退，於是丞相以
 下遂出城待罪。知閣門事韓侂冑請宣押入城，許之。追封史浩為會稽郡王。乙亥。帝將朝重華宮，復不果。戊寅，以壽皇聖帝疾，赦。權刑部尚書京鏜入對，請朝重華宮。庚辰，丞相以下詣重華宮問疾。癸未，起居舍人彭龜年叩頭請奏事，詔令上殿，乃請朝重華宮。甲申，從官列奏以請，嘉王府翊善黃裳、講讀官沉有開、彭龜年奏，乞令嘉王詣重華宮問疾，許之。王至重華宮，壽皇為之感動。丙戌，權戶部侍郎袁說友入對，請朝重華宮。



 六月，遣
 梁總等賀金主生辰。戊戌夜，壽皇聖帝崩，遺誥改重華宮為慈福宮，建壽成皇后殿於宮後，以便定省。以重華宮錢銀一百萬緡賜內外軍。先是，丞相留正、知樞密院事趙汝愚、參知政事陳騤、同知樞密院事餘端禮聞壽皇聖帝大漸，見帝於後殿，力請帝朝重華宮，皇子嘉王亦泣以請，不聽。至是，丞相正等聞壽皇聖帝崩，乃率百官聽遺誥於重華宮。己亥，丞相以下上疏，請詣重華成禮。庚子，遣薛叔似等使金告哀。辛丑，丞相率百官拜表，請
 就喪次成服。壬寅，壽皇大斂。皇子嘉王復入奏事，詔侯疾愈，過宮行禮。丞相以下請皇太后垂簾聽政，不許；請代行祭奠禮，許之。仍有旨：皇帝有疾，聽就內中成服。夜，白氣亙天。乙巳，尊壽聖隆慈備福皇太后為太皇太后，壽成皇后為皇太后。己酉，白氣亙天。乙卯，遣林湜等使金致遺留物。



 秋七月辛酉，丞相留正稱疾，乞罷政，遂逃歸。初，正等屢請立嘉王為皇太子，帝許之。正擬指揮以進，奉御筆：「歷事歲久，念欲退閑。」正得之，大懼，乃謀退焉。甲
 子，太皇太后以皇帝疾未能執喪，命皇子嘉王即皇帝位於重華宮之素幄，尊皇帝為太上皇帝，皇后為壽仁太上皇后，移御泰安宮。慶元元年十一月戊戌，上尊號曰聖安壽仁太上皇帝。六年八月庚寅，太上皇帝不豫。辛卯，崩於壽康宮，年五十有四。十一月丙寅，謚曰憲仁聖哲慈孝皇帝，廟號光宗。嘉泰三年十一月壬申，加謚循道憲仁明功茂德溫文順武聖哲慈孝皇帝。



 贊曰：光宗幼有令聞，向用儒雅。逮其即位，總權綱，屏嬖
 幸，薄賦緩刑，見於紹熙初政，宜若可取。及夫宮闈妒悍，內不能制，驚憂致疾。自是政治日昏，孝養日怠，而乾、淳之業衰焉。



\end{pinyinscope}