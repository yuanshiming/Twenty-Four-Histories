\article{志第一百四十六　兵七（召募之制）}

\begin{pinyinscope}

 召募之制起於府衛之廢。唐末士卒疲於征役，多亡命者，梁祖令諸軍悉黵面為字，以識軍號，是為長征之兵。方其募時，先度人材，次閱走躍，試瞻視，然後黵面，賜以
 緡錢、衣履而隸諸籍。國初因之，或募土人就所在團立，或取營伍子弟聽從本軍，或募饑民以補本城，或以有罪配隸給役。取之雖非一途，而伉健者遷禁衛，短弱者為廂軍，制以隊伍，束以法令。當其無事時，雖不無爵賞衣廩之費，一有征討，則以之力戰鬥，給漕挽，而天下獷悍失職之徒，皆為良民之衛矣。



 初，太祖揀軍中強勇者號兵樣，分送諸道，令如樣招募。後更為木梃，差以尺寸高下，謂之等長杖，委長吏、都監度人材取之。當部送闕
 者，軍頭司覆驗，引對便坐，分隸諸軍。



 真宗祥符中，復位等杖，自五尺八寸至五尺五寸為五等，諸州部送闕下，及等者隸次軍。



 仁宗天聖元年，詔京東西、河北、河東、淮南、陜西路募兵，當部送者刺「指揮」二字，家屬給口糧。兵官代還，以所募多寡為賞罰。又詔益、利、梓、夔路歲募民充軍士，及數即部送，分隸奉節、川效忠、川忠節。於是遠方健勇失業之民，悉有所歸。



 慶歷七年，諸路募廂軍及五尺七寸已上者，部送闕下，試補禁衛。



 至和元年，河北、
 河東、陜西募就糧兵，騎以四百人、步以五百人為一營。



 嘉祐二年復定等仗，自上四軍至武肅、忠靖皆五尺已上，差以寸分而視其奉錢：一千者以五尺八寸、七寸、三寸為三等。奉錢七百者，以五尺七寸、六寸、五寸為三等。奉錢五百者，以五尺六寸、五寸五分為三等。奉錢四百者，以五尺五寸、四寸五分為二等。奉錢三百者，以五尺五寸、四寸五分、四寸、三寸、二寸為六等。奉錢二百者，以五尺四寸、三寸五分、三寸、二寸為四等。不給奉錢者，以
 五尺二寸或下五寸七指、八指為等。唯武嚴、御營喝探以藝精者充，諸司筦庫執技者不設等杖。



 七年，御史唐介言：「比歲等募禁軍多小弱，不勝鎧甲，請以初創尺寸為定，敢議減縮者，論以違制。」詔：「禁軍備戰者，宜著此令。其備役雄武、宣敕六軍、搭材之類，如軍馬敕。」



 治平二年，募陜西土民、營伍子弟隸禁軍，一營填止八分。又遣使畿縣、南京、曹、濮、單、陳、許、蔡、亳州募民補虎翼、廣勇，人加賜絹、布各一。



 治平四年，詔延州募保捷五營，以備更戍。



 熙寧元年，詔諸州募饑民補廂軍。



 二年，樞密院言：「國初邊州無警則罷兵，今既講和，而屯兵至多，徒耗金帛。若於近裏糧賤處增募營兵，但令往戍極邊，甚為便計。」帝與文彥博及韓絳、陳升之、呂公弼等議之，或以為自古皆募營兵，遇事息即罷，或以為緣邊之兵不可多減。乃命彥博等詳議以聞。



 三年七月，詔京西路於有糧草州軍招廂軍，共三萬人為額。十一月，知定州滕甫乞下本路依舊制募弓箭社，以為邊備。從之。



 四年十二月，樞密
 院言：「在京系役兵士，舊額一萬八千二百五十九人，見闕六千三百九十二人，若招揀得足，即不須外路勾抽，以免不習水土、凍餒道斃之患。欲於在京及府界、京東西、河北招少壯兵，止供在京功役，不許臣僚占差，不過期年，可使充足。卻對減在外招募之數，樁管所減糧賜上供，以給有司之用。」從之。



 五年，權發遣延州趙離招到漢蕃弓箭手人騎四千九百八十四，為八指揮，遂擢吏部員外郎，加賜銀絹二百。



 七年，分遣使臣諸路選募熙
 河效用，先以名聞。河北、河東所募兵悉罷。



 八年，詔軍士祖父母、父母老疾無侍丁而應募在他處者，聽徙。



 九年，詔選補捧日、天武以下諸軍闕，馬軍三分補一，步軍十分補五。



 元豐二年二月，經制熙河路邊防財用司言：「岷州床川、荔川、閭川砦，通遠軍熟羊砦，乞置牧養十監，募兵為監牧指揮。其營田乞依官莊例，募永濟卒二百人，其永濟卒通以千人為額。」從之。七月，沿邊安撫司言：「北邊州軍主管刺事人乞給錢三千，選募使臣職員或百
 姓為之，以鉤致敵情。仍選通判及監官考其虛實，以行賞罰。」從之。是年，以兗、鄆、齊、濟、濱、棣、德、博民饑，募為兵，以補開封府界、京東西將兵之闕。



 三年，又詔：「府界諸路將下闕禁軍萬數，有司其速募之。」又詔：「河北水災，闕食民甚眾，宜寄招補軍。」



 四年，京東、西路以調發兵將，累請增戍。朝廷以兵員有數，多寢其章。然州郡實有負山帶海，奸盜所窺，亦當過為之慮，其令益廣應募者，與免貼軍及他役一年。六月，詔：「在京奉錢七百以下，選募馬步軍
 萬五千人；開封府界及本路共選募義兵保甲萬人；如涇原五千人不足，於秦鳳路選募。」



 五年五月，同提舉成都府等路茶場蒲宗閔乞自秦州至熙州量地里遠近險易，置車鋪二十八，招刺兵士。從之。八月，詔開封府界、京西招軍依式賜外，仍增錢千。十二月，詔京城四面巡檢募士於四門，取民年三十五以下者。又詔河北立額步軍，各於逐指揮額外招百人。



 五年，詔一歲內能募及百人者，加秩一等。四月，河東路經略司請以麟州飛騎、
 府州威遠子弟二十五以下剌為兵。



 七年，廣西都鈐轄司言：「本路土兵闕額數多，乞選使臣往福建、江南、廣東招簡投換兵四千人。」詔於江南、福建路委官招換。



 八年四月，河東路安撫使呂惠卿言：「河東敢勇以三百人為額，請給微薄，應募者少。臣頃在鄜延路日，奏請增三等請給，借支省馬給七分草料，置營教習，自後應募者眾。願依陜西路已得指揮。」從之。



 哲宗元祐元年三月，詔河北保甲願投軍人及得上四軍等杖事藝者，特許招填，
 合給例物外，更增錢五千，中軍以下三千。比等杖短一指，射保甲第一等弓弩，並許招刺。從右司諫蘇轍請也。六月，門下侍郎司馬光言：「諸州軍兵馬全欠，不足守禦之處，量與立額招添。」



 八年，樞密院言：「今新招兵士多是饑民，未諳教閱，乞自今住營州軍差官訓練，候半年發遣赴軍前。」



 紹聖元年，樞密院乞立招禁軍官員賞格，如不及數，罰亦隨之。



 四年，熙河蘭岷路都總管、提點熙河蘭岷等路漢蕃弓箭手司言，蘭州金城關欲招置步軍
 保捷四指揮、馬軍蕃落一指揮，從之。詔陜西路添置蕃落軍十指揮，各以五百人為額，於永興軍、河中、鳳翔、同、華州各置兩指揮，並隸住營州軍將下統制訓練，委逐路所屬都總管司選官招人。初，三省、密院欲以牧地募民牧養馬，久而未集，曾布以謂不若增騎兵為簡便。兼土兵乃勁兵，又諸路出戍者已竭，及建此議，眾翕然皆以為允，帝亦樂從之。蓋牧租見存者七百萬，歲額一百七十萬，而十指揮之費二十五萬而已，故可與募人養
 馬之法兼行也。



 徽宗崇寧元年，湖北都鈐轄舒但奉旨相度召募施、黔州土丁，致討辰、沅山猺，每州無過七百人。緣猺賊深在溪洞，險阻不通正軍故也。



 三年，京東等路招軍五萬，馬軍以崇捷、崇銳名，步軍以崇武、崇威名。



 四年七月，熙河蘭湟路轉運使洪中孚自河東入覲，帝問崇威、崇銳新兵教閱就緒否。中孚曰：「教閱易事也。臣不知藝祖取天下之兵與神考所分將兵曾無減損，若未嘗減損，似不須增。蓋兵貴簡練不貴多，今遽增二軍，
 所費至廣，臣不知獻議者於經費之外別有措置，或只仰給朝廷也。」帝愕然曰：「初議增兵，未嘗議費，可即罷去。」中孚曰：「惰游之卒不復安於南畝，今一旦罷遣，強者聚而為盜，弱者轉徙，則重為朝廷憂。不若使填諸營闕；無闕，聽於額外收管，不一二年盡矣。」帝稱善。九月，詔：「近降指揮，在京、諸路招崇捷、崇武等指揮十萬人，又招效忠、蕃落指揮及額內不足人數，慮卒難敷額，可先招崇捷、崇武十萬人。候人數稍見次第，即具申取旨。」



 五年，詔：「抑
 勒諸色人投軍者，並許自身及親屬越訴，其已剌字，仍並改正。」



 政和二年，廣西都鈐司奏：「廣西兩將額一萬三百餘人，事故逃亡，於荊湖南北、江南東西寄招，緣諸路以非本職，多不用心。今兵闕六分，欲乞本路、鄰路有犯徒並杖以下情重之人，除配沙門島、廣南遠惡並犯強盜兇惡、殺人放火、事乾化外並依法外，餘並免決刺填。」從之。



 四年，中衛大夫童師敏言：「東南州郡例闕廂軍，凡有役使，並是和雇。若令諸郡守臣並提刑司措置招填，
 庶可省費。」從之。



 宣和元年，高陽關路安撫使吳玠奉手詔招填諸路禁軍闕額，以十分為率，招及四分以下遞展磨勘年，七分以上遞減磨勘年。高陽關路河間府、滄、霸、恩州、信安軍招填數足，乞行推賞。從之。



 二年，手詔：「比聞諸路州軍招置廂軍河清、壯城等，往往怯懦幼小，不及等樣，虛費廩食，不堪驅使。今後並仰遵著令招填，如違戾，以違制論。」



 四年正月，兩浙東路鈐轄司奏：「乞將溫、處、衢、婺州元管不系將禁軍六指揮，更招置增為十指
 揮，並以五百人為額，凡五千人，庶成全將。及更於臺州招置不系將禁軍一指揮，以四百人為額。」從之。三月，臣僚言：「竊聞道路洶洶相怖，云諸軍捉人刺涅以補闕額，率數人驅一壯夫，且曳且毆，百姓叫呼，或嚙指求免。日者，金明池人大和會，忽遮門大索，但長身少年，牽之而去，云『充軍』。致賣蔬茹者不敢入城，行旅市人下逮奴隸，皆避藏恐懼，事駭見聞。今國家閑暇，必欲招填禁旅，當明示法令，賚以金帛，捐財百萬，則十萬人應募矣。捉人
 於途，實虧國體，流聞四方，傳播遠邇，殊為未便。伏望亟行禁止，以弭疑畏。」時寶菉宮道士張繼滋因往尉氏，亦被刺涅，事聞，手詔提刑司根治。四月，臣僚因言：「招刺闕額禁軍，樞密院立限太遽，諸營弗戢，人用大駭。幸不旋踵德音禁止，群情悅服。其已被刺涅而非願者，頗亦改正，尚有經官求免而未得者。輦轂若此，況其遠乎？竊聞小人假借聲勢，因緣奪攘，所在多有，若或哀鳴得脫，其家已空。今往來猶懷畏避。伏望聖明特賜戒敕，應在外
 招軍去處，毋得橫濫。」從之。



 七年，減掖庭用度，減侍從官以上月廩，罷諸兼局，有司據所得數撥充諸路糴本及募兵賞軍之用。



 欽宗即位，詔守令募州縣鄉村土豪為隊長，各自募其親識鄉里以行。及五十人以上先與進義副尉，三百人以上與承信郎，募文武官習武勇者為統領。行日，所發州軍授以器甲，人給糧半月，地里遠者，所至州縣接續批支。京畿輔郡兵馬制置使司言：「諸路召募敢勇效用，每名先給錢三千，赴本司試驗給據訖，
 支散銀絹激賞。若監司、知通、令佐並應有官人，能召到敢勇效用事藝高強及二百人以上者，乞與轉一官，每加二百人依此。或監司、郡守、州縣官以下應緣軍期事件，稍有稽緩，並依軍法。」從之。



 靖康元年春正月，臣僚言：「諸路見招募人兵，緣逐處漕計闕乏，乞於近州應奉司及延福宮西城錢帛，並許請用，庶得速辦。」從之。又詔：「龍猛、龍騎、歸遠、壯勇諸軍闕額，可行下諸路揀選配填。」又詔：「已降指揮，逐處各以召募效用敢勇武藝人數多寡
 等第推賞。」又詔：「聞希賞之人，抑勒強募。自今並取情願，敢有違戾，當議重罰。毋得將羸弱不堪出戰及已有系軍籍者一例充募。」及詔：「募武舉及第有材武方略，或有戰功、曾經戰陣，及經邊任大小使臣不以罪犯已發未敘，及武學有方略智謀，及曾充弓馬所子弟，及諸色有膽勇敢戰之人，度許赴親征行營司。」又詔：「募陜西土人為兵並使臣、效用等赴姚平仲軍使喚，其應募人修武郎已上二十貫，進義副尉以上十五貫，軍人、百姓十貫，
 並於開封府應管官錢內支。」



 四月，詔：「已降指揮發還歸朝人往大金軍前，如不願往，所在量給口券津遣；元有官守人並不厘務，支奉給之半。其願效力軍前者，許自陳。」



 五月，河北、河東路宣撫司奏：「河北諸州軍所管正兵絕少，又陜西游手惰民願充軍者亦眾，祗緣招刺闕乏例物，是致軍額常闕。今若給一色銀絹，折充例物犒設起發，召募人作義勇，止於右臂上刺字，依禁軍例物支衣糧料錢，陜西五路共可得二萬人，比之淮、浙等路所
 得將兵，實可使喚。」從之，詔遣文武官各一員前去陜西路募兵二萬人赴闕。遂命趙鼎特除開封府曹官，種湘差宣撫司準備將領，並充陜西路乾當公事，專一募兵。是月，遣戶部員外郎陳師尹往福建路募槍杖手。都水使者陳求道言：「朝廷差官往陜西招軍，適當歲豐，恐未易招填。若就委監司招募保甲，啖以例物，與免科差，以作其氣，可得勁兵五萬。」從之。



 六月，樞密都承旨折彥實奏：「西人結連女真，為日甚久，豈無覬覦關中之志？即今
 諸路人馬皆空，萬一敵人長驅，何以枝梧？言之可為寒心，朝廷似未深慮也。河東、河塑之患已形，人故憂之；陜西之患未作，人故忽之。若每路先與十萬緡，令帥臣招募土人為保護之計，責以控扼，不得放令侵入，仍須朝廷應副。漕司乘時廣行儲蓄，以為急務。」



 又開封府尹聶山奏：「招兵者，今日之急務。近緣京畿諸邑例各招刺，至於無人就募，則強捕村民及往來行人為之。遂致里氓奔駭，商旅不行，殊失朝廷愛民之意。檢準政和令，諸盜
 再犯杖以上、情理不可決放而堪充軍者，給例物刺充廂軍。今京城裏外間有盜賊，皆是豪猾，無所畏憚，雖經斷罪，頑惡弗悛，若依上條刺充廂軍，不惟得強壯之用，又且收集奸黠不復為盜。如允所請，則自內及外皆可見之施行。」從之。



 七月，陜西五路制置使錢蓋言：「都水使者陳求道請招刺保甲五萬充軍。緣比來陜右正兵數少，全籍保甲守御，及運糧諸役差使外，所餘無幾，若更招刺五萬充軍，則是正丁占使殆遍，不唯難以選擇，兼
 慮民情驚疑，別致生事。欲乞令州縣曉諭保甲，取其情願；如未有情願之人，即乞令保甲司於正丁餘數內選擇。通赴闕人共成七萬，可以足用。」從之。是月，錢蓋奏：「陜西募土人充軍，多是市井烏合，不堪臨敵。今折彥實支陜西六路銅錢各十萬緡，每名添錢十千，自可精擇少壯及等杖人，可得正軍一萬，六路共得六萬人。」從之。



 十月，樞密院奏：「召募有材武勇銳及膽勇人並射獵射生戶。」從之。又奏：「福建路有忠義武勇立功自效取仕之人，
 理宜召募，除保甲正兵外，弓手、百姓、僧行、有罪軍人並聽應募。如有武藝高強、實有膽勇、眾所推服、願應募為部領人者，依逐項名目權攝部領，各以所募人數借補官資。」從之。



 十一月，京城四壁共十萬人，黃人黃旗滿市。時應募者多庸丐，殊無鬥志。閏十一月，何□用王健募奇兵，雖操瓢行乞之人，亦皆應募，倉卒未就紀律。奇兵亂，毆王健，殺使臣數十人，內前大擾。王宗濋斬渠魁數人，乃定。及出戰，為鐵騎所沖，望風奔潰，殲焉。



 十二月，詔：「
 諸軍詐效蕃裝，焚劫財物，限十日繼贓自首，與免罪。」仍召募潰兵收管。給口食焉。



 逃亡之法，國初以來各有增損。熙寧五年詔，禁軍奉錢至五百而亡滿七日者，斬。舊制，三日者死。初，執政議更法，請滿十日。帝曰：「臨陣而亡，過十日而首，得不長奸乎。」安石曰：「臨陣而亡，法不計日，即入斬刑。今當立在軍興所亡滿三日，論如對寇賊律？」樞密使蔡挺請沿邊而亡滿三日者斬。安石曰：「沿邊有非軍興之所，不可一概坐以重刑。本立重法，以禁避寇
 賊及軍興而已。」帝曰：「然。」文彥博固言：「軍法臣等所當總領，不宜輕改，如前代銷兵乃生變。」安石曰：「前代如杜元穎等銷兵，乃其措置失當，非兵不可銷也。且當蕭俛時，天下兵至多，民力不給，安得不減？方幽州以朱克融等送京師，請毋遣克融還幽州煽眾為亂，而朝廷乃令克融等飄泊京師，久之不調，復遣歸北。克融所以復亂，亦何預銷兵事？」彥博曰：「國初，禁軍逃亡滿一日者斬。仁宗改滿三日，當時議者已慮壞軍法。」安石曰：「仁宗改法以
 來，活人命至多，然於軍人逃亡，比舊不聞加多，仁宗改法不為不善。」帝乃詔增為七日。



 元豐元年，知鄂州王韶言：「乞自今逃亡配軍為盜，聽捕斬，賞錢。」詔坐條札韶照會：「如所犯情重，罪不至死，奏裁。」



 三年六月，詔：「軍士、民兵逃亡隨軍效用，若首獲，並械送所屬，論如法。雖立戰功不賞，仍不許以功贖過。令隨軍榜諭。」



 四年，詔沉括：「奏以軍前士卒逃亡，潰散在路，本非得已，須當急且招安。卿可速具朝旨出榜，雲聞戰士止是不禁饑寒，逃歸其家，
 可各隨所在城砦權送納器甲，請給糧食，聽歸所屬。節次具招撫數以聞。」



 崇寧四年九月，樞密院言：「熙河都總管司舊無兵籍，乞令諸將各置籍，日具有無開收，旬具元額、見管及逃亡事故細目，申總管司，本司揭貼都簿，委機宜一員逐時抽摘點檢。」從之。



 十月，尚書省言：「今所在逃軍聚集，至以千數，小則驚動鄉邑，大則公為劫盜。累降指揮，許以首身，或令投換，終未革絕。昔神宗以將不知兵，兵不知將，故分兵領將。統兵官司，凡兵之事無
 所不統，則其逃亡走死，豈得不任其責？檢會將敕與見行敕令，皆未有將官與人員任責之法，致令來兵將不加存恤，勞役其身，至於逃避，而任職之人悉不加罪。近日熙河一路逃者幾四萬，將副坐視而不禁，人員將校故縱而不問，至逃亡軍人所在皆有。蓋自來立法未詳，兼軍中長行節級人員，將校，什長相統，同營相依，上下相制，豈得致其逃亡漫不省察？況招軍既立賞格，則逃走安可無禁？今參詳修立賞罰十數條。」並從之。



 五年，樞
 密院備童貫所言：「陜西等處差官招諭逃亡軍人，並許所在首身，更不會問，便支口券令歸本營。邊上軍人憚於戍守之勞，往往逃竄於內郡首身，遂得口券歸營，恐相習成風，有害軍政。乞自今應軍人首身，並須會問逃亡赦限，依今來招諭指揮：若系赦後逃亡，即乞依條施行。」從之。



 大觀三年，樞密院備臣僚言云：「自陜西路提點刑獄吳安憲始陳招誘逃亡廂禁軍之法，乃著許令投換改刺之令。自此諸弊浸生，軍律不肅。朝廷洞見其弊，
 已嚴立法，然尚有冒名一節，其弊未除。請如主兵官舊曾占使書札、作匠、雜技、手業之徒，或與統轄軍員素有嫌忌、意欲舍此而就彼，或所部逃亡數多，欲避譴責，輒將逃軍承逃亡之名便與請給。既避譴責，又冒請受，上下相蒙，莫之能革，致使軍士多懷擅去之心者，良以易得擅住之地也。若加重賞，申以嚴刑，庶革斯弊，有裨成法。」從之。



 四年，樞密院言：「諸路及京畿逃亡軍數居多，雖赦敕立限許首，終懷畏避。若諸路專委知州、通判或職
 官一員，京畿委知縣，若招誘累及三百人以上，與減一年磨勘，五百人以上一年半，千人以上取旨推恩，於理為便。」



 政和二年，臣僚言：「祖宗軍政大備，無可議者。比多逃亡者，緣所在推行未至，及主兵司官遵奉未嚴故也。其弊有六：一曰上下率斂，二曰舉放營債，三曰聚集賭博，四曰差使不均，五曰防送過遠，六曰單身無火聚。似此雖具有條禁，而犯者極多。欲乞下有司推究，除兵將官歲終立定賞罰條格外，詔諸路提刑司，每歲終將本
 路州軍不系將禁軍見管及逃亡人數，參互比較，具最多最少處各一州知、通職位姓名，申樞密院。」從之。



 三年十一月，開封少尹陳彥修言：「諸廂收到寒凍赤露共五千七百餘人，其間逃軍數多，合行措置。今欲依押送逃軍格，每二十人各差使臣一員付與系押送人，各踏逐穩便官屋安泊，依居養法關請錢米存養，候晴和，管押前去。所有沿路支破口券，並依本府押送逃軍法，請於合破口券等外，更量支盤纏。」詔：「每人支盤纏錢三百，衲
 襖一領，候二月晴暖即行發遣。」



 四年，尚書省著令：「諸禁軍差發出戍未到軍前，或已到而代去半年以上，逃亡首獲，雖會恩，配如捕獲法；上軍首身或捕獲，會恩，配依七日內法；下軍本名應配者，配千里。若本管輒停留，與同罪，雖該赦仍依配法。」從之。



 五年，立錢監兵匠逃走刺手背法。



 宣和二年，手詔：「逃卒頗多，仰宣撫司措置以聞。」童貫言：「凡逃卒，冬祀大赦已有百日首身免罪之文，緣內有元犯雖首身，於常法尚合移降移配者，即未敢赴
 官自陳。欲乞在京並京畿、京西、陜西、河東路逃軍，自今指揮到日，通未滿赦限共一百日，許令首身免罪，依舊軍分職次收管。仍免本司本營問當，及放免官逋。如本犯經冬祀赦後，猶有移降移配，特與原免。若限滿不首，則依常法科罪。凡逃軍系在京住營，依限於在京首身者，令所隸軍司當日押赴本營。若見出戍者，即破口券轉押赴本路駐泊州軍，並依前項指揮免罪，依舊收管。凡逃軍在外，依限首身者，並於所在日破米二升，其縣、
 鎮、砦並限當日解本州軍，每二十人作一番，差職員管押，仍沿路給破口食，交付前路州軍，轉送住營去處。如見出戍，即轉駐泊州軍收管。凡首身軍人，並不許投換他軍。凡所在當職官，如能於限內用心招收逃軍，措置轉送住營或出戍處收管，候滿，在外委提刑司，在京委開封府取索到營、出戍處公文，驗人數，最優者申宣撫司取旨推恩。」並從之。



 三年，詔：「江、浙軍前等處應逃竄軍兵，並特放罪，許於本將見出軍路分州縣首身，依舊給
 請，隨處權行收管。若走往他處，或於住營去處首獲，即令所在官司逐旋發遣赴本將應副使喚。仍委逐路安撫、鈐轄、提刑司覺察，如所在輒敢隱芘，或逐司不行覺察，並論違制。」



 四年，臣僚言：「中外士卒無故逃亡，所在有之。祖宗治軍紀律甚嚴，若在戍者還家，當役者避事，必有轅門之戮。今既宥其罪，且許投換，不制於什伍之長；既立赦限，又特展日，以寬其自首之期。臣恐逃亡得計，其弊益滋。乞除恩赦外不輕與限，使知限之不可為常，
 庶有畏懼。」從之。



 五年，臣僚言：「今諸軍逃亡者不以實聞。諸處冒名請給，至於揀閱差役，則巧為占破，甚不獲已，則雇募逋逃以充名數，旋即遁去，無復實用。平居難於供億，緩急無以應用。而奸人攘臂其間，坐費財賦。雖開收勘斂，法制滋詳，而共利之人，一體傅會。望賜處分，先令當職官核見實數，保明申達轉運司，期日委諸郡守貳點閱，仍關掌兵官司照會行下；不可勾押至州者，差官就閱，期以同日究見的實。稍涉欺罔，根治不赦。監司
 使者分郡覆實，具數申達於朝，以待差官分按，必行罪賞，使官無虛費，而軍有實用，則紀律可明，國用可省。」詔送樞密院條畫措置。



 七年二月，尚書省言：「開封府狀：『乞應在京犯盜配降出外之人，復走入京投換者，許人告捕，科以逃亡捕獲之罪，酌情增配。其官司及本營典首人員、曹級容庇收留，各杖一百；因致為盜者，依差使配軍入京作過法，與犯人同罪。罪止徒二年，不以去官赦原減。及在京犯罪編管出外逃亡入京之人，雖有斷罪
 增加地裡條法，緣止是募告賞格太輕，是致往往復走入京。欲乞元犯杖罪賞錢十貫，徒罪二十貫，流罪三十貫，並以犯事人家財充。』」從之。



 十二月，詔：「應諸路逃竄軍人或已該赦恩出首避免，卻歸出戍去處再行逃竄之人，令於所在去處首身，並特與免罪，於一般軍分安排，支破請給，發赴軍前使喚。」



 靖康元年三月，詔：「隨從行宮禁衛軍兵等有逃亡者，並依法施行。」五月，臣僚言：「泗州頃遣勤王之師，管押者不善統制，類多遁歸，既而畏法
 不敢出，本州遂開閣請受。在外無以給養，竊慮因聚為盜，恐他州亦多如此。乞敕應勤王兵有遁歸已經赦宥者，並令首身。」從之。



 六月，詔：「應河東潰散諸路將佐，並仰逐路帥守發遣赴河東、河北制置司，以功贖過。」河北路制置司都統制王淵言：「被旨差充招集種師道等下潰散人馬，應援太原，限滿不首，即寄禁家屬，許人收捕赴軍前，重行處置。」從之。仍自指揮到日，限以十日。河北路制使劉韐奏：「近制置使種師中領軍到於榆次，失利潰
 散，師中不知存在。奉旨，師中下應統制、將佐、使臣等，並與放罪。臣按：用兵失主將，統制、將佐並合行軍法。軍法行，則人以主將為重，緩急必須護救。若不行軍法，緩急之際爭先逃遁，視主將如路人，略不顧恤。近年以來，高永年陷歿，一行將佐及中軍將、提轄等未嘗罪以軍法，繼而劉法陷歿，今種師中又死王事。若兩軍相遇，勢力不加，血戰而敗，或失主將，亦無可言。榆次之戰，頃刻而潰，統制、將佐、使臣走者十已八九，軍士中傷十無一二，
 獨師中不出。若謂師中撫御少恩，紀律不嚴，而其受命即行，奮不顧身，初聞右軍戰卻，即遣應援，比時諸將已無在者。至賊兵犯營，師中猶未肯上馬。使師中有偷生之心，聞敗即行，亦必得出。一時將佐若能戮力相救，或可破敵。今一軍才卻，諸將不有主帥，相繼而遁。其初猶有懼色，既聞放罪，遂皆釋然。朝廷以太原之圍未解，未欲窮治。今師旅方興，深恐無所懲艾，遇敵必不用命。欲乞指揮，應種師中下統制、將佐並依聖旨處分，仍令軍
 前自效。如能用命立功。與免前罪；今後非立戰功，雖該恩赦不得敘復。仍乞優詔褒贈師中，以為忠義之勸。」詔：「種師中下統制、將佐並降五官，仍開具職位、姓名申尚書省，餘依劉韐所奏。」



 八月，河北、河東路宣撫司奏：「近據都統制王淵捉獲潰敗使臣，已管押赴宣撫副使劉韐軍前交割，依軍法施行外，訪聞尚有未曾出首將佐、使臣。」詔：「限今指揮到日更與展限十日，許令於所在州軍出首，仍依元降指揮免罪，特與支破遞馬驛券，疾速發
 赴軍前自效，候立功日優加推賞。如再限滿日更不首身，當取見職名重賞購捕，定行軍法。仍多出榜示諭。」



 二年四月，詔：「訪聞諸處潰散軍人嘯聚作過，將百姓強刺充軍，驅虜隨行使喚，遇敵使前，害枉良民。其令有司榜諭：被虜強刺之人許以自陳，給據各令歸業。願充軍者，隨等杖刺填禁、廂軍，依條支給例物。」又詔：「昨逃亡班直、諸軍，雖已降指揮撫諭，並與免罪，發歸元處。其管押兵官未有指揮，可候指揮到，許於所在官司自陳，亦與免
 罪。」



 建炎初，招募多西北之人，其後令諸路州、軍、砦或三衙招募，或選刺三衙軍中子弟，或從諸郡選刺中軍子弟解發。復詔滄、濱及江、淮沿流州軍，募善沒水經時伏藏者，以五千為額。神武右軍統制張俊言：「牙軍多招集烏合之眾，擬上等改刺勝捷，次等刺振華、振武，庶得部分歸一訓練為便。」詔兩浙、江東，除江陰軍，各募水軍二百人。



 紹興元年，廣東帥臣言：「本路將兵元五千二百，見千三百十九。今擬將官駐扎諸軍洎本路州軍，以十分
 為率，各招其半。」



 二年，累降令行在諸軍，毋互相招收，及將別軍人拘執，違者行軍法。



 四年，詔：「所招河北人充河北振武，餘人刺陜西振華指揮。沿江招置水軍，備戰艦，募東南諳水者充，每指揮以五百為額。」



 十年，詔三京路招撫處置使司招效用軍兵萬人，內招使臣二千員。



 十五年，福建安撫莫將言：「汀、漳、泉、建四州，與廣東、江西接壤。比年寇盜剽劫居民，土豪備私錢集社戶，防捍有勞，有司不為上聞推恩，破家無所依歸，勢必從賊。官軍不
 習山險，且瘴癘侵加，不能窮追，管屬良民悉轉為盜。請委四州守臣，募此游手無歸勇健之人，各收千人，仍以效用為名，足可備用，實永久利。」詔令張淵同措置。



 二十四年，殿前都指揮使楊存中言：「舊制，在京所管捧日、天武、拱聖、驍騎、驍勝、寧朔、神騎、神勇、宣武、虎翼、廣勇諸指揮禁軍內，捧日、天武依條升揀扈衛諸班直，拱聖、神勇以下升揀捧日、天武，除逃亡有故，僅千九百人。請於今年分定月內招千人。」



 二十七年，楊存中奉旨，三衙所招
 效用兵令住招。今闕六千七百二十六人，若不招填，兵數日損。詔本司來年正月為始，依舊招募。



 隆興元年，步軍司郭振言：「本司在京日軍額三萬九千五百，今行在僅千二百一十九。」詔招填千七百八十一人，以三千為額，刺充神衛，虎翼，飛山、床子弩雄武等指揮。



 乾道七年，馬軍司王友直言：「見管戰馬二千七百餘，止有傔馬六百餘人，請招傔兵千五百，並充雄威。」詔招千人，刺「步傔」二字。步軍司吳挺言：「步司五軍，額二萬五千，見闕三千
 六百。」詔令招填。



 淳熙十六年，殿前副都指揮郭鈞言：「淳熙五年住招兵，今逾十載，戰隊合用火分傔兵闕。」詔招千人。



 紹熙二年，詔步軍司招軍千人。



 慶元元年，詔楚州招到二百六十一人補弩手、效用。五年，詔給降度牒付金州都統，招填闕額並揀汰兵，照紹熙初年令，自五尺四寸至五尺六寸三等招收。



 開禧元年，興元都統秦世輔言：「本司軍多闕額，紹興之末，管二萬九千餘人。乾道三年，立額二萬七千，今二萬五千四百，差戍、官占實萬
 一百四十三人，點閱所部，堪披帶人僅六百二十七。請從本司酌紹興額招刺。」參知政事蔣芾言：「在內諸軍，每月逃亡不下四百人，若權住招一年半，俟財用稍足招強壯，不惟省費，又得兵精。且南渡以來兵籍之數，紹興十二年二十一萬四千五百餘人，二十三年二十五萬四千五百四十人，三十年三十一萬八千一百三十八人，乾道三年三十二萬三千三百一人，只比二十三年，已增六萬九千六十一人，如此何緣財用有餘？」



 寶慶二
 年，知武岡軍吳愈言：「禁衛兵所以重根本、威外夷，太祖聚天下精兵在京者十餘萬，州郡亦十餘萬。嘉定十五年，三衛馬步諸軍凡七萬餘，闕舊額三萬，若以川蜀、荊襄、兩淮屯戍較之，奚啻數倍於禁衛？宜遵舊制，擇州郡禁兵補禁衛闕，州郡闕額帥守招填。」



 紹定四年，臣僚言：「州郡有禁卒，有壯城，有廂軍，有土兵，一州之財自足以給一州之兵。比年尺籍多虛，月招歲補，悉成文具。蓋州郡吝養兵之費，所招無二三，逃亡已六七。宜申嚴帥臣，
 應郡守到罷，具兵額若干、逃故若干、招填若干、考其數而黜陟之。」



 寶祐間，州郡闕守，承攝者遣令招刺，不詢材武，務盜帑儲。



 咸淳季年，邊報日聞，召募尤急，官降錢甚優厚。強刺平民，非無法禁。所司莫能體上意，執民為兵。或甘言誑誘，或詐名賈舟，候負販者群至，輒載之去；或購航船人，全船疾趨所隸；或令軍婦冶容誘於路，盡涅刺之。由是野無耕人，途無商旅，往往聚丁壯數十，而後敢入市。民有被執而赴水火者，有自斷指臂以求免者，
 有與軍人抗而殺傷者，無賴乘機假名為擾。



 九年，賈似道疏云：「景定元年迄今，節次招軍凡二十三萬三千有奇，除填額，創招者九萬五千，近又招五萬，謂之無兵不可。」十年，汪立信書抵賈似道陳三策，一謂：「內地何用多兵，宜悉抽以過江，可行六十萬矣。蓋兵不貴多，貴乎訓練之有素。茍不堪受甲，徒取充數，將焉用之！」



 考之舊制，凡軍有闕額即招填。熙寧、元豐講求民兵之政，於是募兵浸減，而三衙多虛籍。至於靖康，禁衛弱矣。中興復用
 招募。立等杖，選勇壯，核人才，驗虛實，審刺之法雖在諸屯，而已招者兵籍悉總於樞府云。



\end{pinyinscope}