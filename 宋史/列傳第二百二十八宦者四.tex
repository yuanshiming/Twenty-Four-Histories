\article{列傳第二百二十八宦者四}

\begin{pinyinscope}

 ○邵成章藍珪康履附馮益張去為陳源甘昪王德謙關禮董宋臣



 邵成章，欽宗朝內侍也。帝入青城，命成章衛皇太子赴宣德門稱制行事。太子北去，成章留於汴。康王將即位，元祐太后遣成章奉乘輿、服御至南京，從幸揚州。



 金人掠陜西、京東諸郡，群盜起山東，黃潛善、汪伯彥匿不以聞。及張遇焚真州，去行在六十里，帝亦不之知也。成章上疏條具潛善、伯彥之罪曰，必誤國，且申潛善等使聞之。帝怒，除名，南雄州編管。侍御史馬伸言：「成章緣上書得罪，今是何時，以言為諱？」



 久之，帝思成章忠直，召赴行
 在，其徒忌之，譖於帝曰：「邵九百來，陛下無歡樂矣！」遂止之於洪州。金人入洪，聞其名，訪求得之，謂之曰：「知公忠正，能事吾主，可坐享富貴。」成章不應，脅之以威，亦不從。金人曰：「忠臣也，吾不忍殺。」遺之金帛而去。



 藍珪、康履，初皆為康王府都監、入內東頭供奉官，嘗從康王使金人行營。及開元帥府，並主管機宜文字。朝廷遣人趣師入援，履等請王留相州，王叱之而行。既即位，二人俱恃恩用事，履尤妄作威福，大將如劉光世等多
 曲意事之。帝知之，詔內侍不許與統兵官相見，違者停官編隸。履終無所忌憚，與內侍曾擇凌忽諸將，或踞坐洗足，立諸將於左右，聲喏甚至馬前，故疾之者眾。俄遷內侍省押班、金州觀察使。



 帝在揚州，金兵卒至，帝馳馬出門，百官不戒備，從行者惟履等五六人。自是履等益自衒，愈有輕外朝心。及幸浙，道吳江，其黨競以射鴨為樂。比至杭州，江下觀潮，中官供帳，赫然遮道。統制苗傅等切齒曰：「此輩使天子至此，猶敢爾邪？」傅幕客王世修
 亦疾中官恣橫，以告武功大夫劉正彥，正彥曰：「會當共除之。」王淵躋樞筦，正彥以為由宦者所薦，愈不平，謀遂決。伏兵斬淵，遣兵圍履家，分捕中官，凡無須者皆殺之。



 履馳入白帝，傅等至，厲聲曰：「陛下信任中官，凡中官所主者皆得美官。王淵遇賊不戰，交康履得樞密。中官在外者已誅，更乞康履、藍珪、曾擇等誅之，以謝三軍。」帝不忍，除傅等官以安之。傅等曰：「欲遷官，第須控兩匹馬與內侍，何必至此！」帝問百官：「策安出？」主管浙西機宜文字
 時希孟曰：「中官之為患，至此極矣。不除之，天下之患未已。」軍器監葉宗諤言：「陛下何惜一康履，不以慰三軍？」帝不得已，遣人執履至，履望帝呼曰：「大家何獨殺臣？」遂以付傅，即腰斬之。梟其首。帝幸睿聖宮，傅等留內侍十五人奉左右。尋捕珪、擇等，皆編置遠州；擇，昭州，行一程，追還斬之。



 傅等誅，贈履官，謚榮節，召珪等還。中書舍人季陵言：「中官復召，其黨與相賀，氣焰益張，中外切齒。」不報。珪至，自武功大夫擢內侍省押班。慈寧宮建，命提點事
 務，尋升內侍省都知。及迎太后，命充都大主管。太后既還宮，珪奏應乾補授恩，乞聽慈寧宮施行。從之。珪初與履同進，而驕橫不及履，故幸以壽終。



 有安石者，與同姓，為內侍省副都知，至景福殿使、湖州觀察使。卒，贈保寧軍節度使，謚良恪。渡江後，中官贈謚自安石始。



 又有與履同姓者名住，為內侍省押班，亦親幸用事，與知閣門事藍公佐善，每邀公佐至其直舍，必縱飲大醉，薄莫乃歸，嘗漏洩禁中語。劉光遠被劾，住與內侍陳永錫受
 其金，力為營救。言官劾之，帝詔永錫與祠，住送吏部。後累官至均州觀察使。卒，贈保信軍節度使，謚忠定。



 馮益，康王邸舊人也。王即位，自入內東頭供奉官遷至乾辦御藥院，尋兼乾辦皇城司。恃舊恩驕恣。帝幸浙東，益與御前右軍都統制張俊爭渡，以語侵俊，且訴於帝。事下御史臺，侍御史趙鼎言：「明受之變，起於內侍，覆轍不可不戒。」事乃已。



 紹興三年，授武功大夫、康州防禦使、帶御器械。時帝用侍御史常同言，詔皇城司並隸臺察，
 益言非祖宗舊制，帝為追寢前詔。特遷宣政使。益自言藩邸舊吏，乞加恩，遂升明州觀察使。內廄舊有騏驥院官，益請別置御馬院，自領其事，又擅穿皇城便門。侍御史沈與求以為言，趙鼎等皆患之。



 會劉豫揭榜山東，言益遣人收買飛鴿，因有不遜語。張浚請斬益以釋謗，帝不許。鼎言事關國體，當解職加罰。帝喜曰：「聞益交關外事，漸不可長。」與祠放歸。浚意未息，鼎解之。益自是家居廩祠者十四年。



 先是，偽柔福帝姬之來，自稱為王貴妃
 季女，益自言嘗在貴妃閤，帝遣之驗視，益為所詐，遂以真告。及事覺，益坐驗視不實，送昭州編管，尋以與皇太后連姻得免。十九年，卒於家。



 張去為，內侍張見道養子也。初為韋太后宅提點官，累遷至安德軍承宣使、帶御器械，又遷內侍省押班。時見道為入內內侍省押班，父子並充景福殿使。去為浸有寵，請以一官回授見道，帝嘉而許之。其後見道以保康軍承宣使致仕，而去為與秦檜、王繼先俱用事，升延福
 宮使，累遷至入內內侍省都知，恃恩幹外朝謀議。



 金兵將至，遣使來，出慢言以相懼。去為陰沮用兵，進幸蜀之計，宰相陳康伯力非之，帝悟而止。侍御史杜莘老乞斬去為，以作士氣。先是，去為取御馬院西兵二百人，髡其頂發，都人駭之，莘老復劾其罪。帝不得已，令去為致仕，莘老亦出補外。



 及內禪，詔落致仕，提舉德壽宮，行移如內侍省，仍鑄印賜之。修宮有勞，又特遷安慶軍承宣使。初，安恭後入宮，去為實進之。後崩，上皇又遣去為傳旨，
 立謝貴妃為後，故亦貴重，然至死不復涉朝廷事。



 陳源，淳熙中提舉德壽宮，頗有寵。俄帶浙西副總管，給事中趙汝愚言：「內侍不當干軍政。」遂罷。源恃恩顓恣，本宮書史徐彥通者為源掌家務，不數歲，官至經武大夫；甄士昌，源廝役也，工理發，奏補承信郎；又補臨安府都吏李庚以官，使之窺伺府事。孝宗聞而惡之。十年春，詔源應奉日久，特落階官，與京祠。給事中宇文價封還錄黃，改外祠。臺官黃洽等又劾之，乃謫源建州居住，籍其
 貲進德壽宮。彥通除名、道州編管，士昌、庚皆抵罪。言者猶未已，移源郴州。源有園名小隱，其制視禁籞有加，高宗以賜王才人。



 光宗即位，復召還。紹熙四年，自拱衛大夫、永州防禦使除入內內侍省押班。帝以疾不朝重華宮，源與內侍楊舜卿、林億年數有間言。寧宗即位，命三人俱事光宗於泰安宮。御史章穎論其離間君親，乞行誅竄，以慰壽皇在天之靈。詔罷源等官，源撫州、億年常州居住，舜卿任便居住。慶元二年，以生皇子恩，源、億年
 許自便，舜卿與內祠。給事中汪義端駁之，乃移源婺州，億年湖州。義端再駁舜卿內祠，反坐外補，其後源等卒聽自便。億年養娼女以別業，源在貶所與妓濫，俱以淫媟聞，人疑其非宦者云。



 甘昪，內侍省押班澤之子。澤之死，昪累遷亦至押班。乾道中，帝頗親昪，昪以此用事。臨安尹胡與可為小官時，丐貸於臨安富民馬氏，不如欲，銜之。至是，馬以鬻官鹽逾格系獄，與可諷有司以私鹽論，御史陳升卿決獄，平
 反之。昪之子婦，與可女也，乃陰為與可地，譖升卿於帝前，謂為豪民馬請事，所得至萬緡。上疑，遂論罪，馬流嚴州，升卿由是罷去。



 時曾覿以使弼領京祠，王抃以知閤門兼樞密都承旨，昪為入內押班，相與盤結，士大夫無恥者爭附之。既而覿死抃逐，獨昪在，朱熹力言之，帝曰：「昪乃德壽宮所薦，謂有才耳。」熹曰：「奸人無才，何以動人主？」昪用事二十年，招權市賄，黃由對策，亦頗及之。後帝察其奸，遂抵之罪，籍其貲，竟以廢死。



 弟昺，淳熙末，乾辦
 內東門司、帶御器械。光宗朝，累遷至親衛大夫、保康軍承宣使、提舉祐神觀。慶元初，為內侍省都知。帝過壽康宮，昺有力焉。遷官二秩，頗貴寵。



 王德謙，初為嘉邸都監，頗親幸。孝宗大漸，光宗以疾久不朝重華宮。黃由時為王府贊讀，奏請嘉王詣重華宮問疾，既得旨，德謙固請覆奏，王斥之，遂行。孝宗崩，王在喪次，中外洶洶，王以告直講彭龜年。龜年以為建儲則人心安，須白中宮乃可。即諭德謙奏之皇太后，德謙不
 敢，強之，既而無報。



 王即位，德謙累遷昭慶軍承宣使、內侍省押班，賜居第。驕恣逾法，服食擬乘輿，出入或以導駕燈籠自奉。為人求官，贓以巨萬計，洩其事者禍立至，故外朝多附之。



 中書舍人吳宗旦事之尤謹，夜則易服造謁。德謙求為節度使，先薦宗旦為刑部侍郎、直學士院，將使草麻。宗旦先備草示之，引天寶、同光為比，德謙喜。制出，參政何澹不肯署，諫議大夫劉德秀率臺諫論列，宰相京鏜復以為言，命遂寢。



 韓侂胄與德謙爭用事，
 德謙屢以計勝，侂胄擠之，詔與外祠，臺諫又交章論駁。侍御史姚愈言吳宗旦嘗草德謙制，遂罷其官。愈又率同列力攻德謙，詔送廣德軍居住。尋以臨安尹劾其贓濫僭擬，詔降團練使、移居撫州，他事勿問。中書舍人高文虎請改為安置，臺諫復言其奸詭，乞自今不以赦移，雖特旨亦許執奏，帝用其言，德謙遂坐廢斥以死。



 關禮，高宗朝宦者。淳熙末，積官至親衛大夫、保信軍承宣使。孝宗頗親信之，後命提舉重華宮。



 孝宗崩，光宗
 疾，不能執喪，樞密趙汝愚等請建儲以安人心，光宗御批又有「念欲退閑」語，丞相留正懼，納祿去，人心愈搖。汝愚遣戚裡韓侂胄因內侍張宗尹以禪位之議奏，太皇太后曰：「此豈可易言！」明日，汝愚再遣侂胄附宗尹以奏，未獲命而侂胄退，與禮遇，禮知其意，問之，侂胄不以告。禮指天自誓不言，侂胄遂白其事，禮即入宮，泣告太后以時事可憂之狀，且曰：「留丞相已去，所恃者趙知院耳。今欲定大計而無太皇太后之命，亦將去矣。」太后驚曰：「知
 院，同姓也，事體與他人異。」禮曰：「知院未去，恃有太后耳。今有請不許，計無所出，亦惟有去而已。知院去，天下將若何？」太后悟，遂命禮傳旨侂胄以諭汝愚，約明日太后垂簾上其事。又明日，嘉王入行禫祭，汝愚即簾前進呈御批，太后遂命王即皇帝位。尋除禮入內內侍省都知，又差兼重華、慈福宮承受，充提舉皇城司，遷中侍大夫。



 禮不以功自居，乞致仕，不許；乞免推恩，又不許。南渡後，內侍可稱者惟邵成章與禮云。



 董宋臣，理宗朝宦者。淳祐中，以睿思殿祗候特轉橫行官。寶祐三年，兼乾辦祐聖觀。侍御史洪天錫劾之，不報，天錫坐左遷大理少卿。開慶初，大元兵駐江上，京師大震。宋臣贊帝遷幸寧海軍，簽判文天祥上疏乞誅宋臣，又不報。



 景定四年，自保康軍承宣使除入內內侍省押班，尋兼主管太廟、往來國信所，同提點內軍器庫、翰林院、編修敕令所、都大提舉諸司，提點顯應觀，主管景獻太子府事。會天祥以著作佐郎兼獻景府教授，義不與
 宋臣聯事，上書求去，天祥出知瑞州。



 言者論宋臣不置，帝曲為諭解庇之。秘書少監湯漢上封事，亦言：「宋臣十餘年來聲焰薰灼，其力能去臺諫、排大臣，至結兇渠以致大禍。中外惶惑切齒，而陛下方為之辨明，大臣方為之和解，此過計也。願收還押班等除命，不勝宗社之幸。」疏入，帝亦不之省。六月，命主管御前馬院及酒庫。既卒，帝猶命特轉節度使，其見寵愛如此。



\end{pinyinscope}