\article{列傳第一百九十七儒林八}

\begin{pinyinscope}

 ○湯漢何基王柏徐夢莘弟得之從子天麟附李心傳葉味道王應麟黃震



 湯漢，字伯紀，饒州安仁人。與其兄幹、巾、中皆知名當時，
 柴中行見而奇之。真德秀在潭，致漢為賓客。嘗造趙汝談，汝談曰：「第一流也。」江東提刑趙汝騰薦漢於朝，詔免解差，充象山書院堂長。赴禮部別院試，正奏名，授上饒縣主簿。江東轉運使趙希塈言：「漢，今海內知名士也，豈得吏之州縣哉！」詔循兩資，差信州教授兼象山書院長。



 淳祐十二年，差充史館校勘，改國史實錄院校勘。會大水，上封事曰：「君心敬肆之分，實上天喜怒之由。一念之敬，上帝臨汝，祥風慶雲所從出也。一念之肆，上帝震怒，
 妖浸陰沴所從生也。」火災，應詔上封事曰：



 臣聞任天下之大，立心不可不公；守天下之重，持心不可不敬。陛下膺皇天之眷命，受祖宗之寶圖，則不當懷私恩；為天下共主，為億兆寄命，則不當隆私親。大臣邇臣，服休服採，皆陛下所倚仗也，則不當信私人。三省、密院者，陛下之朝廷，發號布政所從出也，則不當有私令。四海九州，土宇昄章，皆陛下之倉廩府庫也，則不當殖私財。陛下於皇天祖宗之德弗永念，而報答私恩；於群黎百姓之疾
 苦弗深恤，而富貴私親；公卿在廷，其信任不若近習之篤；中書造命，其除行不若內批之專，則陛下之立心，既未能盡合乎天下之公矣。



 往者陛下上畏天戒，下恤人言，內則拘制於權臣，外則恐怯於強敵，敬心既不敢盡弛，則私意亦未得盡行。比年以來，天戒人言既以玩熟，而貪濁柄國，黷貨無厭，彼既將恣行其私，則不得不縱陛下之所欲為。於是前日之敬畏盡忘，而一念之私始四出而不可御矣。姑以近事跡之：定策之碑，忽從中出，
 鄉未欲親其文也；貴戚子弟，參錯中外，鄉不如是之放也；土木之禍，展轉流毒，訟牒細故，胥吏賤人皆得藉群榼之勢，徹清都之邃，鄉不如是之熾也；御筆之出，上則廢朝令，下則侵有司，鄉不如是之多也；賄賂之通，書致之操，鄉不如是其章也。



 故凡陛下之所以未能任大守重，而至於召怨宿禍者，始於立心之未公，成於持心之不敬，私以為主，而肆以行之。此所以感動天地，而水火之災捷出於數月之內也。陛下得不亟為治亂持危之
 計，而可復以常日玩易之心處之乎！



 授太學博士，轉對，言：「太祖之天下壞其半者，蔡京、王黼也。高宗之天下壞其半者，鄭清之也。」又曰：「茍有志焉，則其紀綱必先正，其根本必先強，其藩籬必先固。夫然後心廣體胖，泮渙而優游，其樂無極矣。舍此不務，而徒以九重之深、一笑之適以為樂。樂極而思之，吾有朝廷而不能治也，吾有黎民而無與保之也，起視四境，而外侮又至矣。雖有鄭、衛之音，燕、趙之色，建章之麗，瓊林之積，亦獨何樂哉！」



 召試
 館職，遷秘書省校書郎。皇太子冠，差充太常博士，引賓贊，受命進《冠箴》，詔令太子拜謝。升秘書郎，轉對，極言邊事，以為：「今日扶危救亂無復他策，在乎人主清心無欲，盡用天下之財力以治兵。大臣公心無我，盡用天下之人才以強本，庶幾尚有以亡為存之理耳。」



 提舉福建常平，劾福州守史巖之、泉州守謝埴。召為禮部郎官兼太子侍讀。尋以直華文閣、福建運判，改知寧國府。遷提舉江西常平兼知吉州。移江東運判、知隆興府。召為尚左
 郎官兼太子侍讀、兼玉牒所檢討官，入奏：「願陛下端本澄源，虛己盡下，恢大公之道，開不諱之門，使朝廷之上，光明洞達，而無邪孽之根以撓其正。四海之內，歡欣交通，而無怨戾之氣以奸其和。臣之忠愛，莫切於此。」



 遷太府少卿，升兼太子諭德，改秘書少監。疏論：「比年董宋臣聲焰薰灼，其力能去臺諫，排大臣，結連兇渠，惡德參會，以致兵戈相尋之禍。陛下灼見其故，斥而遠之，臣意其影滅而跡絕矣。豈料夫陰消而再凝，冰解而驟合，既得
 自便，即圖復用，以其罪戾之餘，一旦復使之出入壺奧之中，給事宗廟之內，此其重干神人之怒，再基禍亂之源，上下皇惑，大小切齒。而陛下方為之辨明，大臣方與之和解，臣竊重傷此過計也。自古小人復出，其害必慘，將逞其憤怨，嘯其儔伍，顛倒宇宙，陛下之威神有時而不得以自行，甚可畏也。」



 乞休致，擢太常少卿，太子以書勉留。求補外，以秘閣修撰知福州、福建安撫，改知隆興府。



 度宗即位，召奏事，授太常少卿兼國史院編修官、實
 錄院檢討官。遷起居郎兼侍讀，入奏，言：「願陛下持一敬心以正百度，則追養繼孝，所以報先帝者，必益致其隆，先意承志，所以事太母者，必益致其謹。其愛身也，必不以物欲撓其和平；其正家也，必不以私暱隳其法度。政事必出於朝廷，而預防於多門，人才必由於明揚，而深杜於邪徑。



 兼權中書舍人，權兵部侍郎，升兼同修國史、實錄院同修撰兼直學士。累請致仕，授華文閣待制、知寧國府，賜金帶。久之，又召為刑部侍郎兼侍讀，以龍圖
 閣待制知福州，福建安撫使。改知太平州、權工部尚書兼侍讀。以顯文閣直學士提舉玉隆宮。進華文閣學士，以端明殿學士致仕。卒，年七十一。特贈正奉大夫，謚文清。



 漢介潔有守，恬於進取，有文集六十卷。



 何基，字子恭，婺州金華人。父伯熭為臨川縣丞，而黃幹適知其縣事，伯熭見二子而師事焉。乾告以必有真實心地、刻苦工夫而後可，基悚惕受命。於是隨事誘掖，得聞淵源之懿。微辭奧義，研精覃思，平心易氣，以俟其通，
 未嘗參以己意，立異以為高，徇人而少變也。凡所讀無不加標點，義顯意明，有不待論說而自見者。



 朱熹門人楊與立一見推服。來學者眾，嘗謂：「為學立志貴堅，規模貴大，充踐服行，死而後已。讀《詩》之法，須掃蕩胸次凈盡，然後吟哦上下，諷詠從容，使人感發，方為有功。」謂：「以《洪範》參之《大學》、《中庸》，有不約而符者。」謂：「讀《易》者，當盡去其膠固支離之見，以潔凈其心，玩精微之理，沉潛涵泳，得其根源，乃可漸觀爻象。」蓋其確守師訓，故能精義造約。



 王柏既執贄為弟子，基謙抑不以師道自尊。柏高明絕識，序正諸經，弘論英辨，質問難疑，或一事至十往返，基終不變以待其定。嘗曰：「治經當謹守精玩，不必多起疑論。有欲為後學言者，謹之又謹可也。」基淳固篤實，絕類漢儒。雖一本於熹，然就其言發明，則精義新意愈出不窮。基文集三十卷，而與柏問辨者十八卷。



 郡守趙汝騰守婺，延聘請講，辭不就。復首薦於朝，又率名從官列薦。通判鄭士懿、守蔡抗、楊棟相繼以請，皆辭。景定五年，詔
 舉賢，特薦基與建人徐幾，同被命添差婺州學教授，兼麗澤書院山長，力辭未竟，理宗崩。咸淳初，授史館校勘兼崇政殿說書，屢辭，改承務郎，主管西嶽廟，終亦不受也。卒，年八十一。國子祭酒楊文仲請於朝，謚文定。



 所著《大學發揮》、《中庸發揮》、《大傳發揮》、《易啟蒙發揮》、《通書發揮》、《近思錄發揮》。



 王柏，字會之，婺州金華人。大父崇政殿說書師愈，從楊時受《易》、《論語》，既又從朱熹、張栻、呂祖謙游。父瀚，朝奉郎、
 主管建昌軍仙都觀，兄弟皆及熹、祖謙之門。



 柏少慕諸葛亮為人，自號長嘯。年逾三十，始知家學之原，捐去俗學，勇於求道。與其友汪開之著《論語通旨》，至「居處恭，執事敬」，惕然嘆曰：「長嘯非聖門持敬之道。」亟更以魯齋。



 從熹門人游，或語以何基嘗從黃幹得熹之傳，即往從之，授以立志居敬之旨，且作《魯齋箴》勉之。質實堅苦，有疑必從基質之。於《論語》、《大學》、《中庸》、《孟子》、《通鑒綱目》標注點校，尤為精密。作《敬齋箴圖》。夙興見廟，治家嚴飭。當暑閉
 閣靜坐，子弟白事，非衣冠不見也。



 少孤，事其伯兄甚恭。季弟早喪，撫其孤，又割田予之。收合宗族，周恤扶持之。開之沒，家貧，為之斂且葬焉。



 來學者眾，其教必先之以《大學》。蔡抗、楊棟相繼守婺，趙景緯守臺，聘為麗澤、上蔡兩書院師，鄉之耆德皆執弟子禮。理宗崩，率諸生制服臨於郡。



 柏之言曰：「伏羲則《河圖》以畫八卦，文王推八卦以合《河圖》者，先天後天之宗祖也。《河圖》是逐位奇偶之交，後天是統體奇偶之交，惟四生數不動。以四成數而
 下上之，上偶下奇，莫匪自然。」又曰：「大禹得《洛書》而列九疇，箕子得九疇而傳《洪範》，範圍之數，不期而暗合。《洪範》者，經傳之宗祖乎！『初一曰五行』以下六十五字為《洪範》，『五皇極』以下六十四字為皇極經，此帝王相傳之大訓，非箕子之言也。」又曰：「今《詩》三百五篇，豈盡定於夫子之手？所刪之詩，容或有存於閭巷浮薄之口，漢儒取於補亡。」乃定《二南》各十有一篇，兩兩相配。退《何彼穠矣》、《甘棠》歸之《王風》，削去《野有死麕》，黜鄭、衛淫奔之詩。又作《春秋
 發揮》。又曰：「《大學致知格物章》未嘗亡。」還《知止》章於《聽訟》之上。謂「《中庸》古有二篇，誠明可為綱，不可為目。」定《中庸》誠明各十一章，其卓識獨見多此類也。



 其卒，整衣冠端坐，揮婦人勿近。國子祭酒楊文仲請於朝，謚曰文憲。



 所著有《讀易記》、《涵古易說》、《大象衍義》、《涵古圖書》、《讀書記》、《書疑》、《詩辨說》、《讀春秋記》、《論語衍義》、《太極衍義》、《伊洛精義》、《研幾圖》、《魯經章句》、《論語通旨》、《孟子通旨》、《書附傳》、《左氏正傳》、《續國語》、《閫學之書》、《文章復古》、《文章續古》、《濂洛文統》、《擬道
 學志》、《朱子指要》、《詩可言》、《天文考》、《地理考》、《墨林考》、《大爾雅》、《六義字原》、《正始之音》、《帝王歷數》、《江左淵源》、《伊洛精義雜志》、《周子》、《發遣三昧》、《文章指南》、《朝華集》、《紫陽詩類》、《家乘》、文集。



 徐夢莘字商老，臨江人。幼慧，耽嗜經史，下至稗官小說，寓目成誦。紹興二十四年舉進士。歷官為南安軍教授。改知湘陰縣。會湖南帥括田，號增耕稅，他邑奉令惟謹。夢莘獨謂邑無新田，租稅無從出。帥恚其私於民，欲從簿書間攈摭其過，終莫能得，由是反器重之。



 尋主管廣
 西轉運司文字。時朝廷議易二廣鹽法，遣廣西安撫司干官胡廷直與東西漕臣集議於境。夢莘從行，謂：「廣西阻山，止當仍官般法，則害不及民。廣東諸郡並江，或可容客販，未宜遽以二廣概行。」議與廷直不合。廷直竟遂其說，以客販變法得為轉運使。夢莘既知賓州，猶以前議為梗法，罷去。不三年，二廣商賈毀業，民苦無鹽，復從官般法矣。



 夢莘恬於榮進，每念生於靖康之亂，四歲而江西阻訌，母襁負亡去得免。思究見顛末，乃網羅舊聞，
 會稡同異，為《三朝北盟會編》二百五十卷，自政和七年海上之盟，訖紹興三十一年完顏亮之斃，上下四十五年，凡曰敕、曰制、誥、詔、國書、書疏、奏議、記序、碑志，登載靡遺。帝聞而嘉之，擢直秘閣。



 夢莘平生多所著，有《集補》，有《會錄》，有《讀書記志》，有《集醫錄》，有《集仙錄》，皆以「儒榮」冠之。其嗜學博文，蓋孜孜焉死而後已者。開禧元年秋八月卒，年八十二。夢莘弟得之，從子天麟。



 得之字思叔，淳熙十年舉進士。部使者以廉吏薦，以通直郎致仕。安貧樂
 分，不貪不躁，著《左氏國紀》、《史記年紀》作《具敝篋筆略》、《鼓吹詞》、《郴江志》。



 天麟字仲祥，開禧元年進士。調撫州教授，歷湖廣總領所乾辦公事、臨安府教授、浙西提舉常平司干官、主管禮兵部架閣、宗學諭、武學博士。輪對，言人主當持心以敬。奉祠仙都觀，通判惠、潭二州，權英德府，權發遣廣西轉運判官。所至興學明教，有惠政。



 著《西漢會要》七十卷、《東漢會要》四十卷、《漢兵本末》一卷、《西漢地理疏》六卷、《山經》三十卷。既謝官，作亭蕭灘之上，畫嚴子
 陵像而事之。



 李心傳，字微之，宗正寺簿舜臣之子也。慶元元年薦於鄉，既下第，絕意不復應舉，閉戶著書。晚因崔與之、許奕、魏了翁等合前後二十三人之薦，自制置司敦遣至闕下。為史館校勘，賜進士出身，專修《中興四朝帝紀》。甫成其三，因言者罷，添差通判成都府。尋遷著作佐郎，兼四川制置司參議官。詔無入議幕，許闢官置局，踵修《十三朝會要》。端平三年成書。召赴闕，為工部侍郎，言：



 臣聞「大
 兵之後，必有兇年」。蓋其殺戮之多，賦斂之重，使斯民怨怒之氣，上幹陰陽之和，至於此極也。陛下所宜與諸大臣掃除亂政，與民更始，以為消惡運、迎善祥之計。而法弊未嘗更張，民勞不加振德，既無能改於其舊，而殆有甚焉。故帝德未至於罔愆，朝綱或苦於多紊，廉平之吏，所在鮮見，而貪利無恥，敢於為惡之人，挾敵興兵，四面而起，以求逞其所欲。如此而望五福來備，百穀用成，是緣木而求魚也。



 臣考致旱之由，曰和糴增多而民怨，曰
 流散無所歸而民怨，曰檢稅不盡實而民怨，曰籍貲不以罪而民怨。凡此皆起於大兵之後，而勢未有以消之，故愈積而愈極也。成湯聖主也，而桑林之禱，猶以六事自責。陛下願治，七年於此，災祥饑饉，史不絕書，其故何哉？朝令夕改，靡有常規，則政不節矣；行齎居送，略無罷日，則使民疾矣；陪都園廟，工作甚殷，則土木營矣；潛邸女冠，聲焰茲熾，則女謁盛矣；珍玩之獻，罕聞卻絕，則包苴行矣；鯁切之言，類多厭棄，則讒夫昌矣。此六事者一
 或有焉，猶足以致旱。願亟降罪己之詔，修六事以回天心。群臣之中有獻聚斂剽竊之論以求進者，必重黜之，俾不得以上誣聖德，則旱雖烈，猶可弭也。然民怨於內，敵逼於外，事窮勢迫，何所不至！陛下雖謀臣如云，猛將如雨，亦不知所以為策矣。



 帝從之。未幾，復以言去，奉祠居潮州。淳祐元年罷祠，復予，又罷。三年，致仕，卒，年七十有八。



 心傳有史才，通故實，然其作吳獵、項安世傳，褒貶有愧秉筆之旨。蓋其志常重川蜀，而薄東南之士云。



 所
 著成書，有《高宗系年錄》二百卷、《學易編》五卷、《誦詩訓》五卷、《春秋考》十三卷、《禮辨》二十三卷、《讀史考》十二卷、《舊聞證誤》十五卷、《朝野雜記》四十卷、《道命錄》五卷、《西陲泰定錄》九十卷、《辨南遷錄》一卷、詩文一百卷。



 葉味道，初諱賀孫，以字行，更字知道，溫州人。少刻志好古學，師事朱熹。試禮部第一。時偽學禁行，味道對學制策，率本程頤無所避。知舉胡紘見而黜之，曰：「此必偽徒也。」既下第，復從熹於武夷山中。學禁開，登嘉定十三年
 進士第，調鄂州教授。



 理宗訪問熹之徒及所著書，部使者遂以味道行誼聞，差主管三省架閣文字。遷宗學諭，輪對，言：「人主之務學，天下之福也。必堅志氣以守所學，謹幾微以驗所學，正綱常以勵所學，用忠言以充所學。」至若口奏，則又述帝王傳心之要，與四代作歌作銘之旨，其終有曰：「言宣則力減，文勝則意虛。」從臣有薦味道可為講官，乃授太學博士，兼崇政殿說書。



 故事，說書之職止於《通鑒》，而不及經。味道請先說《論語》，詔從之。帝忽
 問鬼神之理，疑伯有之事涉於誕。味道對曰：「陰陽二氣之散聚，雖天地不能易。有死而猶不散者，其常也。有不得其死而鬱結不散者，其變也。故聖人設為宗祧，以別親疏遠邇，正所以教民親愛，參贊化育。今伯有得罪而死，其氣不散，為妖為厲，使國人上下為之不寧，於是為之立子洩以奉其後，則庶乎鬼有所知，而神莫不寧矣。」蓋諷皇子竑事也。



 三京用師，廷臣邊閫交進機會之說。味道進議狀，以為：「開邊浸闊，應援倍難，科配日繁，饋餉
 日迫，民一不堪命，龐勛、黃巢之禍立見，是先搖其本，無益於外也。」經筵奏事，無日不申言之，而洛師尋以敗聞。於是人謂味道見微慮遠。



 味道所奏陳，無一言不開導引翼，求切於君身；旁引折旋，推致於治道。遷秘書著作佐郎而卒。訃聞，帝震悼，出內帑銀帛賻其喪，升一官以任其後，故事所未有也。



 所著《四書說》、《大學講義》、《祭法宗廟廟享郊社外傳》、《經筵口奏》、《故事講義》。



 王應麟，字伯厚，慶元府人。九歲通《六經》，淳祐元年舉進
 士，從王野受學。調西安主簿，民以年少易視之，輸賦後時。應麟白郡守，繩以法，遂立辦。諸校欲為亂，知縣事翁甫倉皇計不知所出，應麟以禮諭服之。差監平江百萬東倉。調浙西提舉常平茶鹽主管帳司，部使者鄭霖異待之。丁父憂，服除，調揚州教授。



 初，應麟登第，言曰：「今之事舉子業者，沽名譽，得則一切委棄，制度典故漫不省，非國家所望於通儒。」於是閉門發憤，誓以博學宏辭科自見，假館閣書讀之。寶祐四年中是科。應麟與弟應鳳
 同日生，開慶元年亦中是科，詔褒諭之，添差浙西安撫司干辦公事。



 帝御集英殿策士，召應麟覆考。考第既上，帝欲易第七卷置其首。應麟讀之，乃頓首曰：「是卷古誼若龜鏡，忠肝如鐵石，臣敢為得士賀。」遂以第七卷為首選。及唱名，乃文天祥也。遷主管三省、樞密院架閣文字。



 遷國子錄，進武學博士。疏言：「陛下閱理多，願治久。當事勢之艱，輿圖蹙於外患，人才乏而民力殫，宜強為善，增修德，無自沮怠；恢弘士氣，下情畢達，操綱紀而明委任，
 謹左右而防壅蔽，求哲人以輔後嗣。」既對，帝問其父名，曰：「爾父以陳善為忠，可謂繼美。」



 丁大全欲致應麟，不可得。遷太常寺主簿，面對，言：「淮戍方警，蜀道孔艱，海表上流皆有藩籬唇齒之憂。軍功未集而吝賞，民力既困而重斂，非修攘計也。陛下勿以宴安自逸，勿以容悅之言自寬。」帝愀然曰：「邊事甚可憂。」應麟言：「無事深憂，臨事不懼。願汲汲預防，毋為壅蔽所欺。」時大全諱言邊事，於是應麟罷。



 未幾，大全敗，起應麟通判臺州。召為太常博士，
 擢秘書郎，俄兼沂靖惠王府教授。彗星見，應詔極論執政、侍從、臺諫之罪，積私財、行公田之害。又言：「應天變莫先回人心，回人心莫先直受言。箝天下之口，沮直臣之氣，如應天何？」時直言者多迕權臣意，故應麟及之。遷著作佐郎。



 度宗即位，攝禮部郎官，草百官表。舊制，請聽政，四表已上。一夕入臨，宰臣諭旨增撰三表，應麟操筆立就。丞相總護還，辭位表三道，使者立以俟，應麟從容授之。丞相驚服，即授兼禮部郎官、兼直學士院。



 馬廷鸞知
 貢舉，詔應麟兼權直，俄兼崇政殿說書。遷著作郎，守軍器少監。經筵值人日雪，帝問有何故事，應麟以唐李嶠、李乂等應制詩對。因奏：「春雪過多，民生饑寒，方寸仁愛，宜謹感召。」遷將作監。



 帝視朝，謂應麟曰：「為學要灼見古人之心。」應麟對曰「嚴恭寅畏，不敢怠皇，克勤克儉，無自縱逸，強以馭下，制事以斷，此古人之心。然操舍易忽於眇綿，兢業每忘於游衍。」帝嘉納之。既而轉對，言：「人君防未萌之欲，存不已之誠。」擢兼侍立修注官，升權直學士
 院，遷秘書少監兼侍講。上疏論市舶，不報。



 會賈似道拜平章事，葉夢鼎、江萬里各求去，似道亦求去。應麟奏，孝宗朝闕相者亦逾年，帝亟取以諭之。似道聞應麟言，大惡之，語包恢曰：「我去朝士若王伯厚者多矣，但此人素著文學名，不欲使天下謂我棄士。彼盍思少自貶！」恢以告，應麟笑曰：「迕相之患小，負君之罪大。」遷起居舍人，兼權中書舍人。冬雷，應麟言：「十月之雷，惟東漢數見。命令不專，奸ＵＢ並進，卑逾尊，外陵內之象。當清天君，謹天命，
 體天德，以回天心。守成必法祖宗，御治必總威福。」似道聞之，斥逐之意決矣。



 應麟牒閣門直前奏對，謂用人莫先察君子小人。方袖疏待班，臺臣亟疏駁之，由是二史直前之制遂廢。以秘閣修撰主管崇禧觀。



 久之，起知徽州。其父捴嘗守是郡，父老皆曰：』此清白太守子也。」摧豪右，省租賦，民大悅。



 召為秘書監，權中書舍人，力辭，不許。兼國史編修、實錄檢討兼侍講。遷起居郎兼權吏部侍郎，指陳成敗逆順之說，且曰：「國家所恃者大江，襄、樊其
 喉舌，議不容緩。朝廷方從容如常時，事幾一失，豈能自安？」朝臣無以邊事言者，帝不懌。似道復謀斥逐，適應麟以母憂去。



 及似道潰師江上，授中書舍人兼直學士院，即引疏陳十事，急征討、明政刑、厲廉恥、通下情、求將材、練軍實、備糧餉、舉實材、擇牧守、防海道，其目也。且言：「圖大患者必略細故，求實效者必去虛文。」因請集諸路勤王之師，有能率先而至者，宜厚賞以作勇敢之氣，並力進戰，惟能戰，斯可守。進兼同修國史、實錄院同修撰兼
 侍讀，遷禮部侍郎兼中書舍人。日食，應麟詔論答天戒五事，陳備御十策，皆不及用。



 尋轉尚書兼給事中。左丞相留夢炎用徐囊為御史，擢江西制置使黃萬石等，應麟繳奏曰：「囊與夢炎同鄉，有私人之嫌，萬石粗戾無學，南昌失守，誤國罪大。今方欲引以自助，善類為所搏噬者，必攜持而去。吳浚貪墨輕躁，豈宜用之？況夢炎舛令慢諫，讜言弗敢告，今之賣降者，多其任用之士。」疏再上，不報。出關俟命，再奏曰：「因危急而紊紀綱，以偏見而咈公
 議，臣封駁不行，與大臣異論，勢不當留。」疏入，又不報，遂東歸。



 詔中使譚純德以翰林學士召，識者以為奪其要路，寵以清秩，非所以待賢者。應麟亦力辭，後二十年卒。



 所著有《深寧集》一百卷、《王堂類稿》二十三卷、《掖垣類稿》二十二卷、《詩考》五卷、《詩地理考》五卷、《漢藝文藝志考證》十卷、《通鑒地理考》一百卷、《通鑒地理通釋》十六卷、《通鑒答問》四卷、《困學紀聞》二十卷、《蒙訓》七十卷、《集解踐阼篇》、《補注急就篇》六卷、《補注王會篇》四十卷、《小學紺珠》十卷、《玉海》二百
 卷、《詞學指南》四卷、《詞學題苑》四十卷、《姓氏急就篇》六卷、《漢制考》四卷、《六經天文編》六卷、《小學諷詠》四卷。



 黃震，字東發，慶元府慈溪人。寶祐四年登進士第，調吳縣尉。吳多豪勢家，告私債則以屬尉，民多饑凍窘苦，死尉卒手。震至，不受貴家告。府檄攝其縣。及攝長洲、華亭，皆有聲。



 浙東提舉常平王華甫闢主管帳司文字。時錢庚孫守常，朱熠守平江，吳君擢守嘉興，皆倚嬖幸厲民。
 華甫病革，強起劾罷三人，震贊之也。沿海制置司闢乾辦、提領浙西鹽事，不就。改闢提領鎮江轉般倉分司。公田法行，改提領官田所，言不便，不聽，復轉般倉職。



 入為點校贍軍激賞酒庫所檢察官。擢史館檢閱，與修寧宗、理宗兩朝《國史》、《實錄》。輪對，言當時之大弊，曰民窮，曰兵弱，曰財匱，曰士大夫無恥。乞罷給度僧人道士牒，使其徒老死即消弭之，收其田入，可以富軍國，紓民力。時宮中建內道場，故首及此。帝怒，批降三秩，即出國門。用諫
 官言，得寢。



 出通判廣德軍。初，孝宗頒朱熹社倉法於天下，而廣德則官置此倉。民困於納息，至以息為本，而息皆橫取，民窮至自經。人以為熹之法，不敢議。震曰：「不然。法出於堯、舜、三代聖人，猶有變通，安有先儒為法，不思救其弊耶？況熹法，社倉歸之於民，而官不得與。官雖不與，而終有納息之患。」震為別買田六百畝，以其租代社倉息，約非兇年不貸，而貸者不取息。



 郡有祠山廟，歲合江、淮之民禱祈者數十萬，其牲皆用牛。郡惡少挾兵刃
 舞牲迎神為常，鬥爭致犯法。其俗又有自嬰桎梏、自拷掠以徼福者。震見，問之，乃兵卒。責自狀其罪，卒曰：「本無罪。」震曰：「爾罪多，不敢對人言，特告神以免罪耳。」杖之示眾。又其俗有所謂埋藏會者，為坎於庭，深、廣皆五尺，以所祭牛及器皿數百納其中，覆以牛革，封鐍一夕，明發視之，失所在。震以為妖，而殺牛淫祀非法，言之諸司，禁絕之。郡守賈蕃世以權相從子驕縱不法，震數與爭論是非，蕃世積不堪，疏震撓政，坐解官。



 尋通判紹興府，獲
 海寇，僇之。撫州饑起，震知其州，單車疾馳，中道約富人耆老集城中，毋過某日。至則大書「閉糶者藉，強糴者斬」揭於市，坐驛舍署文書，不入州治，不抑米價，價日損。親煮粥食餓者。請於朝，給爵賞旌勞者，而後入視州事。轉運司下州糴米七萬石，震曰：「民生蹶矣，豈宜重困之！」以沒官田三莊所入應之。若補刻《六經》、《儀禮》，修復朱熹祠，樹晏殊里門曰「舊學坊」，制祭社稷器，復風雷祀，勸民種麥，禁競渡船，焚千三百餘艘，用其丁鐵創軍營五百間，
 皆善政也。



 詔增秩，遂升提舉常平倉司。舊有結關拒逮捕事系郡獄二十有八年，存者十無三四，以事關尚書省，無敢決其獄者，以結關為作亂也。震謂結關猶他郡之結甲也，非作亂比，況已經數赦，於是皆釋之。新城與光澤地犬牙相入，民夾溪而處，歲常忿鬥爭漁。會知縣事蹇雄為政擾民，因相結拒，起焚掠。震乃劾罷雄，諭其民散去。初，常平有慈幼局，為貧而棄子者設，久而名存實亡。震謂收哺於既棄之後，不若先其未棄保全之。乃
 損益舊法，凡當免而貧者，許里胥請於官贍之，棄者許人收養，官出粟給所收家，成活者眾。震論役法，先令縣核民產業，不使下戶受抑於上戶。大興水利，廢陂、壞堰及為豪右所占者，復之。



 改提點刑獄，決滯獄，清民訟，赫然如神明。有貴家害民，震按之，貴家怨。又強發富人粟與民，富人亦怨。御史中丞陳堅以讒者言，劾震去，讒者，乃怨震者也。遂奉雲臺祠。賈似道罷相，以宗正寺簿召，將與俞浙並為監察御史，有內戚畏震直，止之，而浙亦
 以直言去。



 移浙東提舉常平，鎮安饑民，折盜賊萌芽。時皇叔大父福王與芮判紹興府，遂兼王府長史。震奏曰：「朝廷之制，尊卑不同，而紀綱不可紊。外雖藩王，監司得言之。今為其屬，豈敢察其非，奈何自臣復壞其法？」固不拜長史。命進侍左郎官及宗正少卿，皆不拜。



 震嘗告人曰：「非聖人之書不可觀，無益之詩文不作可也。」居官恆未明視事，事至立決。自奉儉薄，人有急難，則周之，不少吝。所著《日抄》一百卷。卒，門人私謚曰文潔先生。



\end{pinyinscope}