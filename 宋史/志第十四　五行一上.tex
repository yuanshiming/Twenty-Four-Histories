\article{志第十四　五行一上}

\begin{pinyinscope}

 水上



 天以陰陽五行化生萬物，盈天地之間，無非五行之妙用。人得陰陽五行之氣以為形，形生神知而五性動，五性動而萬事出，萬事出而休咎生。和氣致祥，乖氣致異，
 莫不於五行見之。《中庸》：「至誠之道，可以前知。國家將興，必有禎祥；國家將亡，必有妖孽。見乎蓍龜，動乎四體。禍福將至，善必先知之，不善必先知之。」人之一身，動作威儀，猶見休咎，人君以天地萬物為體，禎祥妖孽之致，豈無所本乎？故由漢以來，作史者皆志五行，所以示人君之戒深矣。自宋儒周惇頤《太極圖說》行世，儒者之言五行，原於理而究於誠。其於《洪範》五行五事之學，雖非所取，然班固、範曄志五行已推本之，及歐陽修《唐志》，亦採
 其說，且於庶徵惟述災眚，而休祥闕焉，亦豈無所見歟？



 舊史自太祖而嘉禾、瑞麥、甘露、醴泉、芝草之屬，不絕於書，意者諸福畢至，在治世為宜。祥符、宣和之代，人君方務以符瑞文飾一時，而丁謂、蔡京之奸，相與傅會而為欺，其應果安在哉？高宗渡南，心知其非，故《宋史》自建炎而後，郡縣絕無以符瑞聞者，而水旱、札瘥一切咎徵，前史所罕見，皆屢書而無隱。於是六主百五十年，兢兢自保，足以圖存。



 《易·震》之《彖》曰：「震來虩虩，恐致福也。」人君致
 福之道，有大於恐懼修省者乎？昔禹致群臣於會稽，黃龍負舟，而執玉帛者萬國。孔甲好鬼神，二龍降自天，而諸侯相繼畔夏。桑穀共生於朝，雉升鼎耳而雊，而大戊、武丁復修成湯之政。穆王得白狼、白鹿，而文、武之業衰焉。徐偃得朱弓矢，宋愍有雀生鸇，二國以霸，亦以之亡。大概征之休咎，猶卦之吉兇，占者有德以勝之則兇可為吉，無德以當之則吉乃為兇。故德足勝妖，則妖不足慮；匪德致瑞，則物之反常者皆足為妖。妖不自作，人實
 興之哉！今因先後史氏所紀休咎之徵，匯而輯之，作《五行志》。



 潤下，水之性也。水失其性，則為災沴。舊說以恆寒、鼓妖、魚孽、豕禍、雷電、霜雪、雨雹、黑眚、黑祥皆屬之水，今從之。醴泉、河清雖為瑞應，茍非其時，未必不為異，故雜附於編。他如甘露、嘉禾、芝草一切祥瑞之物，見於後者，因其事而考其時，則休咎自見，故亦各以類相從雲。



 建隆元年十月，棣州河決，壞厭次、商河二縣居民廬舍、
 田疇。二年，宋州汴河溢。孟州壞堤。襄州漢水漲溢數丈。四年八月，齊州河決。九月，徐州水損田。



 乾德二年四月，廣陵、揚子等縣潮水害民田。七月，泰山水，壞民廬舍數百區，牛畜死者甚眾。三年二月，全州大雨水。七月，蘄州大雨水，壞民廬舍。開封府河決，溢陽武。河中府、孟州並河水漲，孟州壞中水單軍營、民舍數百區。河壞堤岸石，又溢於鄆州，壞民田。泰州潮水損鹽城縣民田。淄州、濟州並河溢，害鄒平、高苑縣民田。四年，東阿縣河溢，損民田。
 觀城縣河決，壞居民廬舍，注大名。又靈河縣堤壞，水東注衛南縣境及南華縣城。七月，滎澤縣河南北堤壞。八月，宿州汴水溢，壞堤。淄州清河水溢，壞高苑縣城，溺數百家及鄒平縣田舍。泗州淮溢。衡州大雨水月餘。五年，衛州河溢，毀州城，沒溺者甚眾。



 開寶元年六月，州府二十三大雨水，江河泛溢，壞民田、廬舍。七月，泰州潮水害稼。八月，集州霖雨河漲，壞民廬舍及城壁、公署。二年七月，下邑縣河決。是歲，青、蔡、宿、淄、宋諸州水，真定、澶、滑、博、
 洺、齊、穎、蔡、陳、亳、宿、許州水，害秋苗。三年，鄭、澶、鄆、淄、濟、虢、蔡、解、徐、岳州水災，害民田。四年六月，汴水決宋州穀熟縣濟陽鎮。又鄆州河及汶、清河皆溢，注東阿縣及陳空鎮，壞倉庫、民舍。鄭州河決原武縣。蔡州淮及白露、舒、汝、廬、穎五水並漲，壞廬舍、民田。七月，青、齊州水傷田。五年，河決澶州濮陽，絳、和、廬、壽諸州大水。六月，河又決開封府陽武縣之小劉村。宋州、鄭州並汴水決。忠州江水漲二百尺。六年，鄆州河決楊劉口。懷州河決獲嘉縣。穎州
 淮、卑水溢，渰民舍、田疇甚眾。七月，歷亭縣御河決。單州、濮州並大雨水，壞州廨、倉庫、軍營、民舍。是秋，大名府、宋、亳、淄、青、汝、澶、滑諸州並水傷田。七年四月，衛、亳州水。泗州淮水暴漲入城，壞民舍五百家。安陽縣河漲，壞居民廬舍百區。八年五月，京師大雨水。濮州河決郭龍村。六月，澶州河決頓丘縣。沂州大雨，入城，壞居舍、田苗。九年三月，京師大雨水。淄州水害田。



 太平興國二年六月，孟州河溢，壞溫縣堤七十餘步，鄭州壞滎澤縣寧王村
 堤三十餘步，又漲於澶州，壞英公村堤三十步。開封府汴水溢，壞大寧堤，浸害民田。忠州江漲二十五丈。興州江漲，毀棧道四百餘間。管城縣焦肇水暴漲，逾京水。濮州大水，害民田凡五千七百四十三頃。穎州穎水漲，壞城門、軍營、民舍。七月，復州蜀、漢江漲，壞城及民田、廬舍。集州江漲，泛嘉川縣。三年五月，懷州河決獲嘉縣北注。又汴水決宋州寧陵縣境。六月，泗州淮漲入南城，汴水又漲一丈，塞州北門。十月，滑州靈河已塞復決。四年三
 月，河南府洛水漲七尺，壞民舍。泰州雨水害稼。宋州河決宋城縣。衛州河決汲縣，壞新場堤。八月，梓州江漲，壞閣道、營舍。九月，澶州河漲。鄆州清、汶二水漲，壞東阿縣民田。復州沔陽縣湖皛漲，壞民舍、田稼。五年五月，穎州穎水溢，壞堤及民舍。徐州白溝河溢入州城。七月，復州江水漲，毀民舍，堤塘皆壞。六年，河中府河漲，陷連堤，溢入城，壞軍營七所、民舍百餘區。鄜、延、寧州並三河水漲，溢入州城：鄜州壞軍營，建武指揮使李海及老幼六十三
 人溺死；延州壞倉庫、軍民廬舍千六百區；寧州壞州城五百餘步，諸軍營、軍民舍五百二十區。七年三月，京兆府渭水漲，壞浮梁，溺死五十四人。四月，耀、密、博、衛、常、潤諸州水害稼。六月，均州溳水、均水、漢江並漲，壞民舍，人畜死者甚眾。又河決臨邑縣，漢陽軍江水漲五丈。七月，大名府御河漲，壞範濟口。南劍州江水漲，壞居民舍一百四十餘區。京兆府咸陽渭水漲，壞浮梁，工人溺死五十四人。九月，梧州江水漲三丈，入城，壞倉庫及民舍。十月，
 河決懷州武陟縣，害民田。八年五月，河大決滑州房村，徑澶、濮、曹、濟諸州，浸民田，壞居民廬舍，東南流入淮。六月，陜州河漲，壞浮梁；又永定澗水漲，壞民舍、軍營千餘區。河南府澍雨，洛水漲五丈餘，壞鞏縣官署、軍營、民舍殆盡。穀、洛、伊、瀍四水暴漲，壞京城官署、軍營、寺觀、祠廟、民舍萬餘區，溺死者以萬計。又壞河清縣豐饒務倉庫、軍營、民舍百餘區。雄州易水漲，壞民廬舍。鄜州河水漲，溢入城，壞官寺、民舍四百餘區。荊門軍長林縣山水暴
 漲，壞民舍五十一區，溺死五十六人。八月，徐州清河漲丈七尺，溢出，塞州三面門以御之。九月，宿州睢水漲，泛民舍六十里。是夏及秋。開封、浚儀、酸棗、陽武、封丘、長垣、中牟、尉氏、襄邑、雍丘等縣河水害民田。九年七月，嘉州江水暴漲，壞官署、民舍，溺者千餘人。八月，延州南北兩河漲，溢入東西兩城，壞官寺、民舍。淄州霖雨，孝婦河漲溢，壞官寺、民田。孟州河漲，壞浮梁，損民田。雅州江水漲九丈，壞民廬舍。新州江漲，入南砦，壞軍營。



 雍熙二年七
 月，朗江溢，害稼。八月，瀛、莫州大水，損民田。三年六月，壽州大水。



 端拱元年二月，博州水害民田。五月，英州江水漲五丈，壞民田及廬舍數百區。七月，磁州漳、滏二水漲。



 淳化元年六月，吉州大雨，江漲，漂壞民田、廬舍。黃梅縣堀口湖水漲，壞民田、廬舍皆盡，江水漲二丈八尺。洪州漲壞州城三十堵、民廬舍二千餘區，漂二千餘戶。孟州河漲。二年四月，京兆府河漲，陜州河漲，壞大堤及五龍祠。六月乙酉，汴水溢於浚儀縣，壞連堤，浸民田。上親臨視，督
 衛士塞之。辛卯，又決於宋城縣。博州大霖雨，河漲，壞民廬舍八百七十區。亳州河溢，東流泛民田、廬舍。七月，齊州明水漲，壞黎濟砦城百餘堵。許州沙河溢。雄州塘水溢，害民田殆盡。嘉州江漲，溢入州城，毀民舍。復州蜀、漢二江水漲，壞民田、廬舍。泗州招信縣大雨，山河漲，漂浸民田、廬舍，死者二十一人。八月，藤州江水漲十餘丈，入州城，壞官署、民田。九月，邛州蒲江等縣山水暴漲，壞民舍七十區，死者七十九人。是秋，荊湖北路江水注溢，浸
 田畝甚眾。三年七月，河南府洛水漲，壞七里、鎮國二橋；又山水暴漲，壞豐饒務官舍、民廬，死者二百四十人。十月，上津縣大雨，河水溢，壞民舍，溺者三十七人。四年六月，隴城縣大雨，牛頭河漲二十丈，沒溺居人、廬舍。九月，澶州河漲，沖陷北城，壞居人廬舍、官署、倉庫殆盡，民溺死者甚眾。梓州玄武縣涪河漲二丈五尺，壅下流入州城，壞官私廬舍萬餘區，溺死者甚眾。十月。澶州河決，水西北流入御河，浸大名府城，知府趙昌言壅城門御之。



 至道元年四月甲辰，京師大雨、雷電，道上水數尺。五月，虔州江水漲二丈九尺，壞城流入深八尺，毀城門。二年六月，河南瀍、澗、洛三水漲，壞鎮國橋。七月，建州溪水漲，溢入州城，壞倉庫、民舍萬餘區。鄆州河漲，壞連堤四處。宋州汴河決穀熟縣。閏七月，陜州河漲。是月，廣南諸州並大雨水。



 咸平元年七月，侍禁、閣門祗候王壽永使彭州回，至鳳翔府境，山水暴漲，家屬八人溺死。齊州清、黃河泛溢，壞田廬。二年十月，漳州山水泛溢，壞民舍千餘
 區，民黃拏等十家溺死。三年三月，梓州江水漲，壞民田。五月，河決鄆州王陵埽。七月，洋州漢水溢，民有溺死者。四年七月，同州洿谷水溢夏陽縣，溺死者數十人。五年二月，雄、霸、瀛、莫、深、滄、諸州、乾寧軍水，壞民田。六月，京師大雨，漂壞廬舍，民有壓死者。積潦浸道路，自朱雀門東抵宣化門尤甚，皆注惠民河，河復漲，溢軍營。



 景德元年九月，宋州汴水決，浸民田，壞廬舍。河決澶州橫隴埽。二年六月，寧州山水泛溢，壞民舍、軍營，多溺死者。三年七
 月，應天府汴水決，南注亳州，合浪宕渠東入於淮。八月，青州山水壞石橋。四年六月，鄭州索水漲，高四丈許，漂滎陽縣居民四十二戶，有溺死者。鄧州江水暴漲。南劍州山水泛溢，漂溺居人。七月，河溢澶州，壞王八埽。八月，橫州江漲，壞營舍。



 大中祥符元年六月，開封府尉氏縣惠民河決。二年七月，徐、濟、青、淄大水。八月，鳳州大水，漂溺民居。十月，京畿惠民河決，壞民田。三年六月，吉州、臨江軍並江水泛溢，害民田。九月，河決河中府白浮梁村。
 四年七月，洪、江、筠、袁州江漲，害民田，壞州城。八月，河決通利軍，大名府御河溢，合流壞府城，害田，人多溺死。九月，河溢於孟州溫縣。蘇州吳江泛溢，壞廬舍。十一月，楚、泰州潮水害田，人多溺者。五年正月，河決棣州聶家口。七月，慶州淮安鎮山水暴漲，漂溺居民。六年六月，保安軍積雨河溢，浸城壘，壞廬舍，判官趙震溺死，又兵民溺死凡六百五十人。七年六月，泗州水害民田。河南府洛水漲。秦州定西砦有溺死者。八月，河決澶州。十月，濱州河
 溢於安定鎮。八年七月，坊州大雨河溢，民有溺死者。九年六月，秦州獨孤谷水壞長道縣鹽官鎮城橋及官廨、民舍二百九十五區，溺死六十七人。七月，延州洎定平、安遠、塞門、栲栳四砦山水泛溢，壞堤、城。九月，雄、霸州界河泛溢。利州水漂棧閣萬二千八百間。



 天禧三年六月，河決滑州城西南，漂沒公私廬舍，死者甚眾，歷澶州、濮、鄆、濟、單至徐州，與清河合，浸城壁，不沒者四板。明年既塞。六月，復決於西北隅。



 乾興元年正月，秀州水災，民多艱食。
 十月己酉夜，滄州鹽山、無棣二縣海潮溢，壞公私廬舍，溺死者甚眾。是歲，京東、淮南路水災。



 天聖初，徐州仍歲水災。三年十一月辛卯，襄州漢水壞民田。四年六月丁亥，劍州、邵武軍大水，壞官私廬舍七千九百餘區，溺死者百五十餘人。是月，河南府、鄭州大水。十月乙酉，京山縣山水暴漲，漂死者眾，縣令唐用之溺焉。是歲，汴水溢，決陳留堤，又決京城西賈陂入護龍河，以殺其勢。五年三月，襄、穎、許、汝等州水。七月辛丑，泰州鹽官鎮大水，民
 多溺死。六年七月壬子，江寧府、揚、真、潤三州江水溢，壞官私廬舍。是月，雄、霸州大水。八月甲戌，臨潼縣山水暴漲，民溺死者甚眾。是月，河決楚王埽。七年六月，河北大水，壞澶州浮梁。



 明道元年四月壬子，大名府冠氏等八縣水浸民田。



 景祐元年閏六月甲子，泗州淮、汴溢。七月，澶州河決橫隴埽。八月庚午，洪州分寧縣山水暴發，漂溺居民二百餘家，死者三百七十餘口。三年六月，虔、吉諸州久雨，江溢，壞城廬，人多溺死。四年六月乙亥，杭州
 大風雨，江潮溢岸，高六尺，壞堤千餘丈。八月甲戌，越州大水，漂溺居民。



 寶元元年，建州自正月雨，至四月不止，溪水大漲，入州城，壞民廬舍，溺死者甚眾。



 康定元年九月甲寅，滑州大河泛溢，壞民廬舍。



 慶歷元年三月，汴流不通。八年六月乙亥，河決澶州商胡埽。是月，恆雨。七月癸丑，衛州大雨水，諸軍走避，數日絕食。是歲，河北大水。



 皇祐元年二月甲戌，河北黃、御二河決，並注于乾寧軍。河朔頻年水災。二年，鎮定復大水，並邊尤被其害。三年
 七月辛酉，河決館陶縣郭固口。八月，汴河絕流。四年八月，鄜州大水，壞軍民廬舍。



 嘉祐二年六月，開封府界及京東西、河北水潦害民田。自五月大雨不止，水冒安上門，門關折，壞官私廬舍數萬區，城中系□伐渡人。七月，京東西、荊湖北路水災。淮水自夏秋暴漲，環浸泗州城。是歲，諸路江河溢決，河北尤甚，民多流亡。三年七月，京、索、廣濟河溢，浸民田。五年七月，蘇、湖二州水災。六年七月乙酉，泗州淮水溢。七年六月，代州大雨，山水暴入城。七
 月，竇州山水壞城。河決北京第五埽。



 治平元年，慶、許、蔡、穎、唐、泗、濠、楚、廬、壽、杭、宣、鄂、洪、施、渝州、光化軍水。九月，陳州水災。二年八月庚寅，京師大雨，地上湧水，壞官私廬舍，漂人民畜產不可勝數。是日，御崇政殿，宰相而下朝參者十數人而已。詔開西華門以洩宮中積水，水奔激，殿侍班屋皆摧沒，人畜多溺死，官為葬祭其無主者千五百八十人。



 熙寧元年秋，霸州山水漲溢，保定軍大水，害稼，壞官私廬舍、城壁，漂溺居民。河決恩、冀州，漂溺居民。二
 年八月，河決滄州饒安，漂溺居民，移縣治於張為村。泉州大風雨，水與潮相沖泛溢。損田稼，漂官私廬舍。四年八月，金州大水，毀城，壞官私廬舍。七年六月，熙州大雨，洮河泛溢。八年四月，潭、衡、邵、道諸州江水溢，壞官私廬舍。九年七月，太原府汾河夏秋霖雨，水大漲。十月，海陽、潮陽二縣海潮溢，壞廬舍，溺居民。十年七月，河決曹村下埽，澶淵絕流，河南徙，又東匯於梁山、張澤濼，凡壞郡縣四十五，官亭、民舍數萬，田三十萬頃。洺州漳河決，注
 城。大雨水，二丈河、陽河水湍漲，壞南倉，溺居民。滄、衛霖雨不止，河濼暴漲，敗廬舍，損田苗。



 元豐元年，章丘河水溢，壞公私廬舍、城壁，漂溺民居。舒州山水暴漲，浸官私廬舍，損田稼，溺居民。四年四月，澶州臨河縣小吳河溢北流，漂溺居民。五月，淮水泛漲。五年秋。陽武、原武二縣河決，壞田廬。七年六月，青田縣大水，損田稼。七月，河北東、西路水。北京館陶水，河溢入府城，壞官私廬舍。八月，趙、邢、洺、磁、相諸州河水泛溢，壞城郭、軍營。是年，相州漳
 河決，溺臨漳縣居民。懷州黃、沁河泛溢，大雨水，損稼，壞廬舍、城壁。磁州諸縣鎮，夏秋漳、滏河水泛溢。臨漳縣斛律口決，壞官私廬舍，傷田稼，損居民。



 元祐四年，夏秋霖雨，河流泛漲。八年，自四月，雨至八月，晝夜不息，畿內、京東西、淮南、河北諸路大水。詔開京師宮觀五日，所在州令長吏祈禱，宰臣呂大防等待罪。



 紹聖元年七月，京畿久雨，曹、濮、陳、蔡諸州水，害稼。



 元符元年，河北、京東等路大水。二年六月，久雨，陜西、京西、河北大水，河溢，漂人民，
 壞廬舍。是歲，兩浙蘇、湖、秀等州尤罹水患。



 大觀元年夏，京畿大水。詔工部都水監疏導，至於八角鎮。河北、京西河溢，漂溺民戶。十月，蘇、湖水災。二年秋，黃河決，陷沒邢州鉅鹿縣。三年七月，階州久雨，江溢。四年夏，鄧州大水，漂沒順陽縣。



 政和五年六月，江寧府、太平、宣州水災。八月，蘇、湖、常、秀諸郡水災。七年，瀛、滄州河決，滄州城不沒者三版，民死者百餘萬。



 重和元年夏，江、淮、荊、浙諸路大水，民流移、溺者眾，分遣使者振濟。發運使任諒坐不奏
 泗州壞官私廬舍等勒停。



 宣和元年五月，大雨，水驟高十餘丈，犯都城，自西北牟駝岡連萬勝門外馬監，居民盡沒。前數日，城中井皆渾，宣和殿後井水溢，蓋水信也。至是，詔都水使者決西城索河堤殺其勢，城南居民塚墓俱被浸，遂壞藉田親耕之稼。水至溢猛，直冒安上、南熏門，城守凡半月。已而入汴，汴渠將溢，於是募人決下流，由城北入五丈河，下通梁山濼，乃平。十一月，東南州縣水災。四年十二月戊戌，詔：「訪聞德州有京東、西來流
 民不少，本州振濟有方，令保奏推恩。餘路遇有流移，不即存恤，按劾以聞。」六年秋，京畿恆雨。河北、京東、兩浙水災，民多流移。



 建炎二年春，東南郡國水。



 紹興二年閏月，徽、嚴州水，害稼。三年七月丙子，泉州水三日，壞城郭、廬舍。五年秋，西川郡國水。六年冬，饒州雨水壞城四百餘丈。十四年五月丙寅，婺州水。乙丑，蘭溪縣水侵縣市，丙寅中夜，水暴至，死者萬餘人。十六年，潼川府東、南江溢，水入城，浸民廬。十八年八月，紹興府、明、婺州水。二十二
 年，淮甸水。二十三年，金堂縣大水。潼川府江溢，浸城內外民廬。宣州大水，其流泛溢至太平州。七月，光澤縣大雨，溪流暴湧，平地高十餘丈，人避不及者皆溺，半時即平。二十七年，鎮江、建康、紹興府、真、太平、池、江、洪、鄂州、漢陽軍大水。二十八年六月丙申，興、利二州及大安軍大雨水，流民廬，壞橋棧，死者甚眾。九月，江東、淮南數郡水。浙東、西沿江海郡縣大風、水，平江、紹興府、湖、常、秀、潤為甚。二十九年七月戊戌，福州水入城，閩、候官、懷安三縣
 壞田廬，官吏不以聞，憲臣樊光遠坐黜。三十年五月辛卯夜，於潛、臨安、安吉三縣山水暴出，壞民廬、田桑，溺死者甚眾。三十一年八月，建始縣大水，流民廬，死者甚眾。三十二年四月，淮溢數百里，漂民田廬，死者尤眾。六月，浙西郡縣山湧暴水，漂民舍，壞田覆舟。



 隆興元年八月，浙東、西州縣大風、水，紹興、平江府、湖州及崇德縣為甚。二年七月，平江、鎮江、建康、寧國府、湖、常、秀、池、太平、廬和光州、江陰、廣德、壽春、無為軍、淮東郡皆大水，浸城郭，壞
 廬舍、圩田、軍壘。操舟行市者累日，人溺死甚眾。越月，積陰苦雨，水患益甚，淮東有流民。



 乾道元年六月，常、湖州水壞圩田。二年八月丁亥，溫州大風，海溢，漂民廬、鹽場、龍朔寺，覆舟，溺死二萬餘人，江濱胔骼尚七千餘。三年六月，廬、舒、蘄州水，壞苗稼，漂人畜。七月己酉，臨安府天目山湧暴水，決臨安縣五鄉民廬二百八十餘家，人多溺死。八月，湖、秀州、上虞縣水，壞民田廬。時積潦至於九月，禾稼皆腐。江東山水溢，江西諸郡水，隆興府四縣為
 甚。四年七月壬戌，衢州大水，敗城三百餘丈，漂民廬，孳牧，壞禾稼。諸既縣大水害稼。江寧、建康府水。是歲，饒、信亦水。五年七月丁巳，建寧府瑞應場大漈、山棗等山暴水湧出，漂民廬，溺死甚眾。是歲夏秋，溫、臺州凡三大風，水漂民廬，壞田稼，入畜溺死者甚眾，黃巖縣為甚，郡守王之望、陳巖肖不以聞，皆黜削。六年五月，平江、建康、寧國府、溫、湖、秀、太平州、廣德軍及江西郡大水，江東城市有深丈餘者，漂民廬，湮田稼，潰圩堤，人多流徙。八年五
 月，贛州、南安軍山水暴出，及隆興府、吉、筠州、臨江軍皆大雨水，漂民廬，壞城郭，潰田害稼。六月壬寅，四川郡縣大雨水，嘉、眉、邛、蜀州、永康軍及金堂縣尤甚，漂民廬，決田畝。九年五月戊午，建康、隆興府、嚴、吉、饒、信、池、太平州、廣德軍水，漂民居，壞圩湮田，分水縣沙塞四百餘畝，採石流民多渡江。六月，湖北郡縣水。



 淳熙元年七月壬寅、癸卯，錢塘大風濤，決臨安府江堤一千六百六十餘丈，漂居民六百三十餘家，仁和縣瀕江二鄉壞田圃。三年
 八月辛巳，臺州大風雨，至於壬午，海濤、溪流合激為大水，決江岸，壞民廬，溺死者甚眾。癸未，行都大雨水，壞德勝、江漲、北新三橋及錢塘、餘杭、仁和縣田，流入湖、秀州，害稼。浙東西、江東郡縣多水，婺州、會稽嵊、廣德軍建平三縣尤甚。四年五月庚子，建寧府、福、南劍州大雨水，至於壬寅，漂民廬數千家。己亥夜，錢塘江濤大溢，敗臨安府堤八十餘丈；庚子，又敗堤百餘丈。明州瀕海大風，海濤敗定海縣堤二千五百餘丈、鄞縣堤五千一百餘丈，
 漂沒民田。九月丁酉、戊戌，大風雨駕海濤，敗錢塘縣堤三百餘丈；餘姚縣溺死四十餘人，敗堤二千五百六十餘丈；敗上虞縣堤及梁湖堰及運河岸；定海縣敗堤二千五百餘丈；鄞縣敗堤五千一百餘丈。五年六月戊辰，古田縣大水，漂民廬，圮縣治市橋。閏月己亥，階州水，壞城郭。乙巳，興化軍及福清縣及海口鎮大水，漂民廬、官舍、倉庫，溺死者甚眾。六年夏，衢州水。秋，寧國府、溫、臺、湖、秀、太平州水，壞圩田，樂清縣溺死者百餘人。七年五月
 戊戌，分宜縣大水，決田害稼。八年五月壬辰，嚴州大水，漂浸民居萬九千五百四十餘家、壘舍六百八十餘區。紹興府大水，五縣漂浸民居八萬三千餘家，田稼盡腐；漁浦敗堤五百餘丈，新林敗堤通運河。是歲，徽、江二州亦水。十年五月辛巳，信州大水入城，沉廬舍、市井。襄陽府大水，漂民廬，蓋藏為空。江東、浙東數郡亦水。八月辛酉，雷州大風激海濤，沒瀕海民舍，死者甚眾。九月乙丑，福、漳州大風雨，水暴至，長溪、寧德縣瀕海聚落、廬舍、人
 舟皆漂入海，漳城半沒，浸八百九十餘家。丁卯，吉州龍泉縣大水，漂民廬，壞田畝，溺死者眾。十一年四月，和州水，湮民廬，壞圩田。五月丙申，階州白江水溢，決堤圮城，浸民廬、壘舍、祠廟、寺觀甚多。建康府、太平州水。六月甲申，處州龍泉縣大雨，水浸民舍，壞杠梁，匯田害稼。七月壬辰，明州大風雨，山水暴出，浸民市，圮民廬，覆舟殺人。十二年六月，婺州及富陽縣皆水，浸民廬，害田稼。八月戊寅，安吉縣暴水發棗園村，漂廬舍、寺觀，壞田稼殆盡，
 溺死千餘人，郡守劉藻不以聞，坐黜。是歲，鄂州自夏徂冬，水浸民廬。九月，臺州水。十四年三月辛未，汀州水，漂百餘家、軍壘六十餘區。十五年五月，淮甸大雨水，淮水溢，廬、濠、楚州、無為、安豐、高郵、盱眙軍皆漂廬舍、田稼，廬州城圮。荊江溢，鄂州大水，漂軍民壘舍三千餘。江陵、常德、德安府、復、岳、澧州、漢陽軍水。戊午，祁門縣群山暴匯為大水，漂田禾、廬舍、塚墓、桑麻、人畜什六七，浮胔甚眾，及害及浮梁縣。六月，建寧、隆興府、袁、撫州、臨江軍水圮
 民廬。七月，黃巖縣水敗田瀦。番昜湖溢番昜縣，漂民舍、田稼，有流徙者。十六年四月甲戌，紹興府新昌縣山水暴作，害稼湮田，漂民廬。五月丙辰，沅、靖州山水暴溢至辰州，常德府城沒一丈五尺，漂民廬舍。汀州大水，浸民廬千五百餘家，溺死三千人。分宜縣水。丁巳，階州白江水溢，浸城市民廬。六月庚寅，鎮江府大雨水五日，浸軍民壘舍三千餘。辛卯，潼川府東南二江溢，決堤，毀橋，浸民廬，涪城、中江、射洪、通泉、郪縣沒田廬。



 紹熙二年三月，
 寧化縣連水漂廬舍、田畝，溺死二十餘人。五月戊申，建寧州水。己酉，福州水，浸附郭民廬，懷安、候官縣漂千三百餘家，古田、閩清縣亦壞田廬。庚午，利州東江溢。壞堤、田、廬舍。辛未，潼川府東、南江溢；六月戊寅，又溢，再壞堤橋，水入城，沒廬舍七百四十餘家，郪、涪、射洪、通泉縣匯田為江者千餘畝。七月癸亥，嘉陵江暴溢，興州圮城門、郡獄、官舍凡十七所，漂民居三千四百九十餘，潼川崇慶府、綿、果、合、金、龍、漢州、懷安、石泉、大安軍魚關皆水。時
 上流西蕃界古松州江水暴溢，龍州敗橋閣五百餘區，江油縣溺死者眾。三年五月壬辰，常德府大雨水，浸民田廬。乙未，潼川府東、南江溢，後六日又溢，浸城外民廬，人徙於山。己亥，池州大雨水連夕，青陽縣山水暴湧，漂田廬殺人，蓋藏無遺；貴池縣亦水。庚子，涇縣大雨水，敗堤，圮縣治、廬舍。六月辛丑，建平縣水，敗堤入城，漂浸民廬。甲戌，祁門縣水。七月壬申，天臺、仙居縣大水連夕，漂浸民居五百六十餘，壞田傷稼。襄陽、江陵府大雨水，漢
 江溢，敗堤防，圮民廬、沒田稼者逾旬，復州、荊門軍水亦如之。鎮江府三縣水，損下地之稼。四年四月，上高縣水，浸二百餘家。五月壬申、癸酉，奉新縣大雷雨、水，漂浸八百二十餘家。五月辛未、丙子，鎮江府大雨水，浸營壘六千餘區。戊寅，安豐軍大水，平地三丈餘，漂田廬，絲麥皆空。是月，諸暨、蕭山、宣城、寧國縣大水，壞田稼。廣德軍屬縣水害稼。筠州水浸民廬。戊寅，進賢縣水，圮百二十餘家。六月丙申，興國軍水，池口鎮及大冶縣漂民廬，有溺
 死者。戊戌，靖安縣水，漂三百二十餘家。是夏，江、贛州、江陵府亦水。七月乙酉，豐城縣水，壬午，臨江軍水，皆圮民廬。丁亥，新淦縣漂浸二千三百餘家。八月辛丑，隆興府水，圮千二百七十餘家。吉州水，漂浸民廬及泰和縣官舍。自夏及秋，江西九州三十七縣皆水。是歲，興化軍大風激海濤，漂沒田廬尤多。五年五月辛未，石埭、貴池、涇縣皆水，圮民廬，溺死者眾。是月，泰州大水。七月壬申，慈溪縣水，漂民廬，決田害稼，人多溺死。乙亥，會稽、山陰、蕭
 山、餘姚、上虞縣大風駕海濤，壞堤，傷田稼。八月辛丑，錢塘、臨安、新城、富陽、於潛縣大雨水，餘杭縣尤甚，漂沒田廬，死者無算。安吉縣水，平地丈餘。平江、鎮江、寧國府、明、臺、溫、嚴、常州、江陰軍皆水。是秋。武陵縣江溢，圮田廬甚眾。



 慶元元年六月壬申，臺州及屬縣大風雨，山洪、海濤並作，漂沒田廬無算，死者蔽川，漂沉旬日。至於七月甲寅，黃巖縣水尤甚。常平使者莫漳以緩於振恤，坐免。七月，臨安府水。二年秋，浙東郡國大水。三年九月，紹興府
 屬縣二婺州屬縣二，水害稼，五年秋，臺、溫衢、婺水，漂民廬，人多溺死，衢守張經以匿災吝振坐黜。六年五月，建寧府、嚴、衢、婺、饒、信、徽、南劍州及江西郡縣皆大水，自庚午至於甲戌，漂民廬，害稼。



 嘉泰二年七月丙午，上杭縣水，圮田廬，壞稼，民多溺死。建安縣漂軍民廬舍百二十餘，山摧，覆民廬七十七家，溺壓死者六十餘。丁未，長溪縣漂民廬二百八十餘家。古田縣漂官舍、民廬甚眾，溺死者二百七十。劍浦縣圮二百五十餘家，死者亦眾。三
 年四月，江南郡邑水害稼。



 開禧元年九月丙戌，漢、淮水溢，荊襄、淮東郡國水，楚州、盱眙軍為甚，圮民廬，害稼。二年五月庚寅，東陽縣大水，山千七百三十餘所同夕崩洪，漂聚落五百四十餘所，湮田二萬餘畝，溺死者甚眾。三年，江、浙、淮郡邑水，鄂州、漢陽軍尤甚。



 嘉定二年五月己亥，連州大水，敗城郭百餘丈，沒官舍、郡庠、民廬，壞田畝聚落甚多。六月辛酉，西和州水，沒長道縣治、倉庫。丙子，昭化縣水，沒縣治，漂民廬。成州水，入城，圮壘舍。同谷
 縣及遂寧府、閬州皆水。七月壬辰，臺州大風雨激海濤，漂圮二千二百八十餘家，溺死尤眾。三年四月甲子，新城縣大水。五月，嚴、衢、婺徽州、富陽、餘杭、鹽官、新城、諸暨、淳安大雨水，溺死者眾，圮田廬、市郭，首種皆腐。行都大水，浸廬舍五千三百，禁旅壘舍之在城外者半沒，西湖溢。四年七月辛酉，慈溪縣大水，圮田廬，人多溺者。八月，山陰縣海敗堤，漂民田數十里，斥地十萬畝。五年五月庚戌，嚴州水。六月丁丑，臺州及建德、諸暨、會稽縣水，壞
 田廬。六年六月丁丑，淳安縣山湧暴水，陷清泉寺，漂五鄉田廬百八十里，溺死者無算，巨木皆拔。丁亥，於潛縣大水。戊子，諸暨縣風雷大雨，山湧暴作，漂十鄉田廬，溺死者尤多。錢塘縣、臨安、餘杭、於潛、安吉縣皆水。九年五月，行都及紹興府、嚴、衢、婺、臺、處、信、饒、福、漳、泉州、興化軍大水，漂田廬，害稼。十年冬，浙江濤溢，圮廬舍，覆舟，溺死甚眾。蜀、漢二州江沒城郭。十一年六月戊申，武康、吉安縣大水，漂官舍、民廬，壞田稼，人畜死者甚眾。十二年，鹽
 官縣海失故道，潮汐沖平野三十餘里，至是侵縣治，廬州港瀆及上下管、黃灣岡等場皆圮。蜀山淪入海中，聚落、田疇失其半，壞四郡田。後六年始平。十四年，建康府大水。十五年七月，蕭山縣大水。時久雨，衢、婺、徽、嚴暴流與江濤合，圮田廬，害稼。十六年五月，江、浙、淮、荊、蜀郡縣水，平江府、湖、常、秀、池、鄂、楚、太平州、廣德軍為甚，漂民廬，害稼，圮城郭、堤防，溺死者眾。鄂州江湖合漲，城市沉沒，累月不洩。是秋，江溢，圮民廬。餘杭、錢塘、仁和縣大水。
 福、漳、泉州、興化軍水壞稼十五六。十七年五月，福建大水，漂水口鎮民廬皆盡，候官縣甘蔗砦漂數百家，人多溺死；建寧府沒平政橋，入城；南劍州圮郡治、城樓、郡獄、官舍，城壞，民避水樓上者皆死。乙卯，建昌軍大水，城不沒者三板，漂民廬，圮官舍、城郭、橋梁，害稼。



 紹定二年，天臺、仙居縣大水。四年，沿江水災。



 端平三年三月辛酉，蘄州大雨水，漂民居。是年，英德府、昭州及襄、漢江皆大水。



 嘉熙元年，饒、信州水。二年，浙江溢。



 淳祐二年，紹興府、處、
 婺州水。七年，福建水。十年，嚴州水。十一年八月甲辰，汀州山水暴至，漂人民。九月，江陵水。是年，江、浙多水，饒州亦水。十二年六月，建寧府、嚴、衢、婺、信、臺、處、南劍州、邵武軍大水，冒城郭，漂室廬，死者以萬數。



 寶祐元年七月，溫、臺、處、信、饒州大水。



 開慶元年五月己未，婺州水，漂民廬。是歲，滁、嚴州水。



 景定二年，浙東水。



 咸淳六年五月，大雨水。七年五月甲申，諸暨縣大水，漂廬舍。是月，重慶府江水泛溢者三，漂城壁，壞樓櫓。十年三月，廬州水。四月，紹
 興府大雨水。八月，臨安府水，安吉、武康縣水。



 太平興國四年八月，滑州黎陽縣河清。



 端拱元年二月，澶、濮二州河清二百餘里。



 大中祥符三年十一月丁酉，陜西河清。十二月乙巳，河再清，當汾水合流處清如汾水。



 元豐四年十月，環州河水變甘。



 大觀元年八月，乾寧軍河清。二年十二月，陜州河清，同州韓城縣、合陽縣至清及百里，涉春不變。自是迄政和、宣和，諸路數奏河清，輒遣郎官致祭，宰臣等率百官拜表賀，歲以為常。



 大中祥符元年二月，醴泉出蔡州汝陽鳳原鄉，有疾者飲之皆愈。八年十一月，通州軍言醴泉出汶山下，有疾者飲之皆愈。



 熙寧元年五月，京師開化坊醴泉出。



 政和五年正月，河陽臺觀醴泉出。



\end{pinyinscope}