\article{志第一百四十五　兵六（鄉兵三）}

\begin{pinyinscope}

 保甲建炎後鄉兵建炎後砦兵



 保甲熙寧初，王安石變募兵而行保甲，帝從其議。三年，
 始聯比其民以相保任。及詔畿內之民十家為一
 保，選主戶有幹力者一人為保長。五十家為一大保，選一人為大保長。十大保為一都保，選為眾所服者為都保正，又以一人為之副。應主客戶兩丁以上，選
 一
 人為保丁。附保。兩丁以上有餘丁而壯勇者亦附之。內家貲最厚、材勇過人者亦充保丁，兵器非禁者聽習。每一大保夜輪五人警盜。凡告捕所獲，以賞格從事。同保犯強盜、殺人、放火、強奸、略人、傳習妖教、造畜蠱毒，知而不告，依律伍保法。餘事非干己，又非敕律所聽糾，皆毋得告，雖知
 情亦不坐。若於法鄰保合坐罪者乃坐之。其居停強盜三人，經三日，保鄰雖不知情，科失覺罪。逃移、死絕、同保不及五家，並他保。有自外入保者，收為同保，戶數足則附之，俟及十家，則別為保，置牌以書其戶數姓名。既行之畿甸，遂推之五路，以達於天下。時則以捕盜賊相保任，而未肄以武事也。



 四年，始詔畿內保丁肄習武事。歲農隙，所隸官期日於要便鄉村都試騎步射，並以射中親疏遠近為等。騎射校其用馬，有餘藝而願試者聽。第
 一等保明以聞，天子親閱試之，命以官使。第二等免當年春夫一月，馬蒿四十，役錢二千。本戶無可免，或所免不及，聽移免他戶而受其直。第三、第四等視此有差。藝未精願候閱試，或附甲單丁願就閱試者，並聽。都副保正武藝雖不及等，而能整齊保戶無擾，勸誘丁壯習藝及等，捕盜比他保最多，弭盜比他保最少，所隸官以聞，其恩視第一等焉。都副保正有闕，選大保長充。都副保正雖勸誘丁壯習藝，而輒強率妨務者，禁之。吏因保甲
 事受賕、斂掠，加乞取監臨三等，仗、徒、編管、配隸，告者次第賞之，命官犯者除名。時雖使之習武技而未番上也。



 五年，右正言、知制誥、判司農寺曾布言：「近日保戶數以狀詣縣，願分番隸巡檢司習武技，提點司以聞朝廷及司農寺，未敢輒議，願下提點司送中書詳審，付司農具為令。」於是詔：「主戶保丁願上番於巡檢司，十日一更，疾故者次番代之。月給口糧、薪菜錢，分番巡警，每五十人輪大保長二、都副保正一統領之。都副保正月各給錢
 七千，大保長三千。當番者毋得輒離本所。捕逐劇盜，雖下番人亦聽追集，給其錢斛，事訖遣還，毋過上番人數，仍折除其上番日。巡檢司量留廂界給使，餘兵悉罷。應番保丁武技及第三等已上，並記於籍。遇歲兇，五分已上者第振之，自十五石至三石為差。」十一月，又詔尉司上番保丁如巡檢司法。



 六年，詔開封府畿以都保置木契，左留司農寺，右付其縣，凡追胥、閱試、肄習則出契。是月，又詔行於永興、秦鳳、河北東西、河東五路，唯毋上番。
 餘路止相保任，毋習武藝，內荊湖、川、廣並邊者可肄武事，令監司度之。後惟全、邵土丁、邕、欽洞丁、廣東槍手改為保甲者則肄焉。十二月，乃罷河北西路強壯、緣邊弓箭社系籍番上巡守者。



 初，開封府畿、五路保甲及五萬人，二年一解發，詣京師閱試命官，開封府畿十人，五路七人。八年，詔開封府畿及一萬人、五路及一萬五千人，各許解發一人。



 九年，樞密院請自今都副保正、義勇軍校二年一比選，縣考其訓習武藝及等最多、捕察而盜
 賊最少者上於州，州上所轄官司，同比較以聞。或中選人多，則擇武藝最優者。額外尚有可解發者，則第其次為之旌勸。第一次，州縣籍記姓名，犯杖以下聽贖；第二次，以等第賜杖子、紫衫、銀帶，犯徒罪情輕奏裁；累及三次者，降宣補之，給馬及芻菽。五路義勇軍校二千，解發毋得過三人。保甲都副保正之解發者亦以二年，府界六人，河北、河東各四人，永興、秦鳳等路七人。都保正、指揮使與下班殿侍，副保正、副指揮使與三司軍將，正副
 都頭與守闕軍將，並賜衣及銀帶、銀裹頭杖，給馬有差。



 初，保甲隸司農，熙寧八年，改隸兵部，增同判一、主簿二、乾當公事官十，分按諸州，其政令則聽於樞密院。十年，樞密院副都承旨張誠一上《五路義勇保甲敕》。元豐元年，翰林學士、權判尚書兵部許將修《開封府界保甲敕》，成書上之，詔皆頒焉。



 二年十一月，始立《府界集教大保長法》，以昭宣使入內內侍省副都知王中正、東上閣門使狄諮兼提舉府界教保甲大保長，總二十二縣為教
 場十一所，大保長凡二千八百二十五人，每十人一色事藝，置教頭一。凡禁軍教頭二百七十，都教頭三十，使臣十。弓以八斗、九斗、一石為三等，弩以二石四斗、二石七斗、三石為三等，馬射九斗、八斗為二等，其材力超拔者為出等。當教時，月給錢三千，日給食，官予戎械、戰袍，又具銀楪、酒醪以為賞犒。



 三年，大保長藝成，乃立團教法，以大保長為教頭，教保丁焉。凡一都保相近者分為五團，即本團都副保正所居空地聚教之。以大保長藝
 成者十人袞教，五日一周之。五分其丁，以其一為騎，二為弓，三為弩。府界法成，乃推之三路，各置文武官一人提舉，河北則狄諮、劉定，陜西則張山甫，河東則黃廉、王崇拯，以封樁養贍義勇保甲錢糧給其費。是歲，引府界保甲武藝成，帝親閱，錄作能者，余賜金帛。



 四年，改五路義勇為保甲。狄諮、劉定部領澶州集教大保長四百八十二人見於崇政殿，召執政賜坐閱試，補三班借職、差使、借差凡三十六人，余賜金帛有差。遷諮四方館使，定
 集賢校理。又詔曰：「三路見訓民兵非久，什長藝成，須便行府界團教之，錢糧、官吏並如畿縣，未知及期能辦與不。若更稽延日月，必致有誤措置大法，可令承旨取索會校之。」其年，府界、河北、河東、陜西路會校保甲，都保凡三千二百六十六，正長、壯丁凡六十九萬一千九百四十五，歲省舊費緡錢一百六十六萬一千四百八十三，歲費緡錢三十一萬三千一百六十六，而團教之賞為錢一百萬有奇不與焉。凡集教、團教成，歲遣使則謂之
 提舉按閱，率以近臣挾內侍往給賞錢，按格令從事。諸路皆以番次藝成者為序，率五六歲一遍，獨河東以金帛不足，乃至十一歲。上以晉人勇悍，介遼、夏間，講勸宜不可後，詔賜緡錢十五萬。時系籍義勇、保甲及民兵凡七百一十八萬二千二十八人云。



 熙寧九年之數。



 保甲立法之初，故老大臣皆以為不便，而安石主議甚力，帝卒從之。今悉著其論難，使來者考焉。



 帝嘗論租庸調法而善之，安石對曰：「此法近井田，後世立事粗得先王遺意，則無
 不善。今亦無不可為。顧難速成爾。」及帝再問，則曰：「人主誠能知天下利害，以其所謂害者制法，而加於兼並之人，則人自不敢保過限之田；以其所謂利者制法，而加於力耕之人，則人自勸於力耕，而授田不能過限。然此須漸乃能成法。使人主誠知利害之權，因以好惡加之，則所好何患人之不從，所惡何患人之不避？若人主無道以揆之，則多為異議所奪，雖有善法，何由立哉？」



 帝謂府兵與租庸調法相須，安石則曰：「今義勇、土軍上番供
 役，既有廩給，則無貧富皆可以入衛出戍，雖無租庸調法，亦自可為。第義勇皆良民，當以禮義獎養。今皆倒置者，以涅其手背也，教閱而縻費也，使之運糧也。三者皆人所不樂，若更毆之就敵，使被殺戮，尤人所憚也。」



 馮京曰：「義勇亦有以挽強得試推恩者。」安石曰：「挽強而力有不足，則絕於進取，是朝廷有推恩之濫。初非勸獎使人趨武用也。今欲措置義勇皆當反此，使害在於不為義勇，而利在於為義勇，則俗可變而眾技可成。臣願擇鄉
 閭豪傑以為將校，稍加獎拔，則人自悅服。矧今募兵為宿衛，及有積官至刺吏以上者。移此與彼，固無不可，況不至如此費官祿，已足使人樂為哉！陛下誠能審擇，近臣皆有政事之材，則異時可使分將此等軍矣。今募兵出於無賴之人，尚可為軍、廂主，則近臣以上豈不及此輩，此乃先王成法，社稷之長計也。」帝以為然。



 時有欲以義勇代正兵者，曾公亮以為置義勇、弓手，漸可以省正兵。安石曰：「誠然，第今江、淮置新弓手，適足以傷農。」富弼
 亦論京西弓手非便。安石曰：「揆文教，奮武衛，先王所以待遠邇者固不同。今處置江、淮與三邊，事當有異。」



 帝又言節財用，安石對以減兵最急。帝曰：「比慶歷數已甚減矣。」因舉河北、陜西兵數，慮募兵太少，又訓擇不精，緩急或闕事。安石則曰：「精訓練募兵而鼓舞三路之民習兵，則兵可省。臣屢言河北舊為武人割據，內抗朝廷，外敵四鄰，亦有御奚、契丹者，兵儲不外求而足。今河北戶口蕃息，又舉天下財物奉之，常若不足。以當一面之敵，其
 施設乃不如武人割據時。則三路事有當講畫者，在專用其民而已。」帝又言：「邊兵不足以守，徒費衣廩。然固邊圉又不可悉減。」安石曰：「今更減兵，即誠無以待急緩；不減，則費財困國無已時。臣以謂儻不能理兵，稍復古制，則中國無富強之理。」



 帝曰：「唐都長安，府兵多在關中，則為強本。今都關東而府兵盛。則京師反不足待四方。」安石曰：「府兵在處可為，又可令入衛，則不患本不強。」韓絳、呂公弼皆以入衛為難。文彥博曰：「如曹、濮人專為盜賊，
 豈宜使入衛？」安石曰：「曹、濮人豈無應募？皆暴猾無賴之人，尚不以為虞；義勇皆良民，又以物力戶為將校，豈當復以為可虞也？」



 陳升之欲令義勇以漸戍近州。安石曰：「陛下若欲去數百年募兵之敝，則宜果斷，詳立法制，令本末備具。不然，無補也。」帝曰：「制而用之，在法當預立條制，以漸推行。」彥博等又以為土兵難使千里出戍。安石曰：「前代征流求，討黨項，豈非府兵乎？」帝曰：「募兵專於戰守，故可恃；至民兵，則兵農之業相半，可恃以戰守乎？」安
 石曰：「唐以前未有黥兵，然亦可以戰守。臣以謂募兵與民兵無異，顧所用將帥如何爾。將帥非難求，但人主能察見群臣情偽，善駕御之，則人材出而為用，不患無將帥。有將帥，則不患民兵不為用矣。」



 帝曰：「經遠之策，必至什伍其民，費省而兵眾，且與募兵相為用矣。」安石對曰：「欲公私財用不匱，為宗社長久計，募兵水法誠當變革。」帝曰：「密院以為必有建中之變。」安石對曰：「陛下躬行德義，憂勤政事，上下不蔽，必無此理。建中所以致變，德宗
 用盧杞之徒而疏陸贄，其不亡者幸也。」



 時開封鞫保戶有質衣而買弓箭者，帝恐其貧乏，難於出備。安石曰：「民貧宜有之，抑民使置弓箭，則法所弗去也。往者冬閱及巡檢番上，唯就用在官弓矢，不知百姓何故至於質衣也。然自生民以來。兵農為一，耒耜以養生，弓矢以免死，皆凡民所宜自具，未有造耒耜、弓矢以給百姓者也。然則雖使百姓置弓矢，亦不為過。第陛下優恤百姓甚至，故今立法，一聽民便爾。且府界素多群盜，攻劫殺掠，
 一歲之間至二百火，逐火皆有賞錢，備賞之人即今保丁也。方其備賞之時，豈無賣易衣服以納官賞者？然人皆以謂賞錢宜出於百姓。夫出錢之多不足以止盜，而保甲之能止盜，其效已見，則雖令民出少錢以置器械，未有損也。」帝曰：「賞錢人所習慣，則安之如自然；不習慣，則不能無怨。如何決壞民產，民不怨；決河以壞民產，則怨矣。」



 帝嘗批：「陳留縣所行保甲，每十人一小保，中三人或五人須要弓箭，縣吏督責，無者有刑。百姓買一弓至千
 五百，十箭至六七百，當青黃不接之際，貧下客丁安能出辦？又每一小保用民力築射垛，又自辦錢糧起鋪屋。每保置鼓，遇賊聲擊，民居遠近不一，甲家遭賊，鼓在乙家，則無緣聲擊。如此，須人置一鼓，費錢不少。可速指揮令止如元議，團保覺察盜賊，餘無得施行。鄉民既憂無錢買弓箭，加以傳惑徙之戍邊，是以父子聚首號泣者非虛也。」安石進呈不行。



 帝謂安石：「保甲誠有斬指者，此事宜緩而密。」安石曰：「日力可惜。」帝曰：「然亦不可遽，恐卻
 沮事。」安石曰：「此事自不敢不密。」權知開封府韓維等言：「諸縣團結保甲，鄉民驚擾。祥符等縣已畢，其餘縣乞候農閑排定。」時府界諸縣鄉民，或自殘傷以避團結。安石辨說甚力。時曾孝寬為府界提點，榜募告捕扇惑保甲者雖甚嚴，有匿名書封丘郭門者，於是詔重賞捕之。



 安石曰：「乃者保甲，人得其願上番狀，然後使之，宜於人情無所驚疑。且今居藏盜賊及為盜賊之人，固不便新法。陛下觀長社一縣，捕獲府界劇賊為保甲迫逐出外者
 至三十人。此曹既不容京畿，又見捕于輔郡，其計無聊，專務扇惑。比聞為首扇惑者已就捕，然至京師亦止有二十許人。以十七縣十數萬家，而被扇惑者才二十許人，不可謂多。自古作事，未有不以勢率眾而能令上下如一者。今聯十數萬人為保甲，又待其應募乃使之番上，比乃以陛下矜恤之至。令保甲番上捕盜，若任其自去來，即孰肯聽命？若以法驅之，又非人所願。且為天下者，如止欲任民情所願而已，則何必立君而為之張官
 置吏也？今輔郡保甲，宜先遣官諭上旨，後以法推行之。」帝曰：「然。」



 一日，帝謂安石曰：「曾孝寬言，民有斬指訴保甲者。」安石曰：「此事得於蔡駰。趙子幾使駰驗問，乃民因斫木誤斬指，參證者數人。大抵保甲法，上自執政大臣，中則兩制，下則盜賊及停藏之人，皆所不欲。然臣召鄉人問之，皆以為便。則雖有斬指以避丁者，不皆然也。況保甲非特除盜，固可漸習為兵。既人皆能射，又為旗鼓變其耳目，且約以免稅上番代巡檢兵；又自正、長而上，能
 捕賊者獎之以官，則人競勸。然後使與募兵相參，則可以銷募兵驕志，且省財費，此宗社長久之計。」



 帝謂什伍百姓如保甲，恐難成，不如便團結成指揮，以使臣管轄。安石曰：「陛下誠能果斷，不恤人言，即便團結指揮，亦無所妨。然指揮是虛名，五百人為一保，緩急可喚集，雖不名為指揮，與指揮使無異，乃是實事。幸不至大急，即免令人駭擾而事集為上策。」帝遂變三路義勇如府畿保甲法。



 馮京曰：「義勇已有指揮使，指揮使即其鄉里豪傑。
 今復作保甲，令何人為大保長？」安石曰：「古者民居則為鄉，伍家為比，比有長，及用兵，即五人為伍，伍有伍司馬。二十五家為閭，閭有閭胥，二十五人為兩，兩有兩司馬。兩司馬即閭胥，伍司馬即比長，第隨事異名而已。此乃三代六鄉六軍之遺法。其法見於書，自夏以來，至周不改。秦雖決裂阡陌，然什伍之尚如古制，此所以兵眾而強也。征伐唯府兵為近之。今舍已然之成憲，而乃守五代亂亡之餘法，其不足以致安強無疑。然人皆恬然不
 以因循為可憂者，所見淺近也。」



 安石又奏：「義勇須三丁以上，請如府界，兩丁以上盡籍之。三丁即出戍，誘以厚利；而兩丁即止令於巡檢上番，如府界法。大略不過如此。當遣人與經略、轉運司及諸州長吏議之，及訪本路民情所苦所欲，因以寓法。」帝曰：「河東修義勇強壯法，又令團集保甲，如何？」安石對曰：「義勇須隱括丁數，若因團集保甲，即一動而兩業就。今既遣官隱括義勇，又別遣官團結保甲，即分為兩事，恐民不能無擾。」或曰：「保甲不
 可代正軍上番否？」安石曰：「俟其習熟，然後上番。然東兵技藝亦弗能優於義勇、保甲，臣觀廣勇、虎翼兵固然。今為募兵者，大抵皆偷惰頑猾不能自振之人。為農者，皆樸力一心聽令之人，則緩急莫如民兵可用。」馮京曰：「太祖征伐天下，豈用農兵？」安石曰：「太祖時接五代，百姓困極，豪傑多以從軍為利。今百姓安業樂生，而軍中不復有如向時拔起為公侯者，即豪傑不復在軍，而應募者大抵皆偷惰不能自振之人爾。」帝曰：「兵之強弱在人。五
 代兵弱，至世宗而強。」安石曰：「世宗所收，亦皆天下亡命強梁之人。」文彥博曰：「以道佐人主者不以兵強天下。」安石曰：「以兵強天下者非道也，然有道者固能柔能剛，能弱能強。方其能剛強，必不至柔弱。張皇六師，固先王之所尚也，但不當專務兵強爾。」帝卒從安石議。



 帝曰：「保甲、義勇芻糧之費，當預為之計。」安石曰：「當減募兵之費以供之。所供保甲之費，才養兵十之一二。」帝曰：「畿內募兵之數已減於舊。強本之勢，未可悉減。」安石曰：「既有保甲
 代其役，即不須募兵。今京師募兵，逃死停放，一季乃數千，但勿招填，即為可減。然今廂軍既少，禁兵亦不多，臣願早訓練民兵。民兵成，則募兵當減矣。」又為上言：「今河北義勇雖十八萬，然所可獎慰者不過酋豪百數十人而已。此府兵之遺意也。」帝以為然，令議其法。



 樞密院傳上旨，以府界保甲十日一番，慮大促無以精武事，其以一月為一番。安石奏曰：「今保甲十日一番，計一年餘八月當番，若須一月，即番愈疏。又昨與百姓約十日一番，
 今遽改命，恐愈為人扇惑。宜俟其習熟，徐議其更番。且今保甲閱藝八等，勸獎至優，人競私習，不必上番然後就學。臣愚，願以數年，其藝非特勝義勇，當必勝正兵。正兵技藝取應官法而已，非若保甲人人有勸心也。」



 元豐八年，哲宗嗣位，知陳州司馬光上疏乞罷保甲，曰：



 兵出民間，雖云古法，然古者八百家才出甲士三人、步卒七十二人，閑民甚多，三時務農，一時講武，不妨稼穡。自兩司馬以上，皆選賢士大夫為之，無侵漁之患，故卒乘輯
 睦，動則有功。今籍鄉村之民，二丁取一以為保甲，授以弓弩，教之戰陣，是農民半為兵也。三四年來，又令河北、河東、陜西置都教場，無問四時，每五日一教。特置使者比監司，專切提舉，州縣不得關預。每一丁教閱，一丁供送，雖云五日，而保正，長以泥堋除草為名，聚之教場，得賂則縱，否則留之，是三路耕耘收獲稼穡之業幾盡廢也。



 自唐開元以來，民兵法壞，戍守戰攻，盡募長征兵士，民間何嘗習兵？國家承平百有餘年，戴白之老不識兵
 革，一旦畎畝之人皆戎服執兵，奔驅滿野，耆舊嘆息，以為不祥。事既草創，調發無法，比戶騷擾，不遺一家。又巡檢、指使按行鄉村，往來如織；保正、保長，依倚弄權，坐索供給，多責賂遺，小不副意，妄加鞭撻，蠶食行伍，不知紀極。中下之民，罄家所有，侵肌削骨，無以供億，愁苦困弊，靡所投訴，流移四方，襁屬盈路。又朝廷時遣使者，遍行按閱，所至犒設賞賚，糜費金帛，以巨萬計。此皆鞭撻平民銖兩丈尺而斂之，一旦用之如糞土。而鄉村之民，但
 苦勞役，不感恩澤。農民之勞既如披，國家之費又如此，終何所用哉？若使之捕盜賊，衛鄉里，則何必如此之多？使之戍邊境，事征伐，則彼遠方之民，以騎射為業，以攻戰為俗，自幼及長，更無他務。中國之民，大半服田力穡，雖復授以兵械，教之擊刺，在教場之中坐作進退，有似嚴整，必若使之與敵人相遇，填然鼓之，鳴鏑始交，其奔北潰敗可以前料，決無疑也，豈不誤國事乎？又悉罷三路巡檢下兵士及諸縣弓手，皆易以保甲。主簿兼縣尉，
 但主草市以里；其鄉村盜賊，悉委巡檢，而巡檢兼掌巡按保甲教閱，朝夕奔走，猶恐不辦，何暇逐捕盜賊哉？又保甲中往往有自為盜者，亦有乘保馬行劫者。然則設保甲、保馬本以除盜，乃更資盜也。



 自教閱保甲以來，河東、陜西、京西盜賊已多，至敢白晝公行，入縣鎮，殺官吏。官軍追討，經歷歲月，終不能制。況三路未至大饑，而盜賊猖熾已如此，萬一遇數千里之蝗旱，而失業饑寒、武藝成就之人，所在蜂起以應之，其為國家之患，可勝言哉！此非
 小事，不可以忽。夫奪其衣食，使無以為生，是驅民為盜也；使比屋習戰，勸以官賞，是教民為盜也；又撤去捕盜之人，是縱民為盜也。謀國如此，果為利乎？害乎？



 且向者干進之士，說先帝以征伐開拓之策，故立保甲、戶馬、保馬等法。近者登極赦書有云：「應緣邊州軍，仰逐處長吏並巡檢、使臣、鈐轄、兵士及邊上人戶不得侵擾外界，務要靜守疆埸，勿令騷擾。」此蓋聖意欲惠綏殊才，休息生民，中外之人孰不歸戴？然則保甲、戶馬復何所用？或今
 雖罷戶馬，寬保馬，而保甲猶存者，蓋未有以其利害之詳奏聞者也。



 臣愚以為悉罷保甲使歸農，召提舉官還朝，量逐縣戶口，每五十戶置弓手一人，略依緣邊弓箭手法，許蔭本戶田二頃，悉免其稅役。除出賊地分，更不立三限科校，但令捕賊給賞。若獲賊數多及能獲強惡賊人者，各隨功大小遷補職級，或補班行，務在優假弓手，使人勸募。然後募本縣鄉村戶有勇力武藝者投充，計即今保甲中有勇力武藝者必多願應募。若一人缺
 額，有二人以上爭投者，即委本縣令、尉選武藝高強者充。或武藝衰退者，許他人指名與之比較，若武藝勝於舊者，即令沖替，其被替者，更不得蔭田。如此，則不必教閱，武藝自然精熟。一縣之中，其壯勇者既為弓手，其羸弱者雖使為盜，亦不能為患。仍委本州及提點刑獄常按察，令佐有取舍不公者，嚴行典憲。若召募不足，且即於鄉村戶上依舊條權差，候有投名者即令充替。其餘巡檢兵士、縣尉弓手、耆老、壯丁逐捕盜賊，並乞依祖宗
 舊法。



 五月，以光為門下侍郎。光欲復申前說，以為教閱保甲公私勞費而無所用。是時，資政殿學士韓維、侍讀呂公著欲復上前奏，先是進呈，乞罷團教。詔府界、三路保甲自來年正月以後並罷團教，仍依舊每歲農隙赴縣教閱一月，其差官置場，排備軍器，教閱法式番次，按賞費用，令樞密院、三省同立法。後六日，光再上奏，極其懇切，蔡確等執奏不行。詔保甲依樞密院已得指揮，保馬別議立法。



 九月，監察御史王巖叟言：「保甲之害，三路
 之民如在湯火，未必皆法之弊，蓋由提舉一司上下官吏逼之使然。而近日指揮雖令冬教，然尚存官司，則所以為保甲之害者，十分之六七猶在，陛下所不知也。此皆奸邪遂非飾過，而巧辭強辨以欺惑聖聽，將至深之病略示更張，以應副陛下聖意而已，非至誠為國家去大害、復大利，以便百姓，為太平長久之計者也。此忠義之良心所以猶抑，奸邪之素計所以尚存。天下之識者，皆言陛下不絕害源，百姓無由樂生；不屏群邪，太平終
 是難致。臣願陛下奮然獨斷，如聽政之初行數事，則天下之大體無虧，陛下高枕而臥矣。」十月，詔提舉府界、三路保甲官並罷，令逐路提刑及府界提點司兼領所有保甲，止冬教三月。又詔逐縣監教官並罷，委令佐監教。



 十一月，巖叟言：



 保甲行之累年，朝廷固已知人情之所共苦，而前日下詔蠲疾病，汰小弱，釋第五等之田不及二十畝者，省一月之六教而為三月之並教，甚大惠也。然其司尚存，其患終在。今以臣之所見者為陛下言，不
 敢隱其實以欺朝廷，亦不敢飾其事以罔成法。



 夫朝廷知教民以為兵，而不知教之太苛而民不能堪；知別為一司以總之，而不知擾之太煩而民以生怨。教之欲以為用也，而使之至於怨，則恐一日用之，有不能如吾意者，不可不思也。



 民之言曰，教法之難不足以為苦，而羈縻之虐有甚焉；羈縻不足以為苦，而鞭笞之酷有甚焉；鞭笞不足以為苦，而誅求之無已有甚焉。方耕方耘而罷，方幹方營而去，此羈縻之所以為苦也。其教也，保長
 得笞之，保正又笞之，巡檢之指使與巡檢者又交撻之，提舉司之指使與提舉司之乾當公事者又互鞭之，提舉之官長又鞭之，一有逃避，縣令又鞭之。人無聊生，恨不得死，此鞭笞之所以為苦也。創袍、市巾、買弓、絳箭、添弦、換包指、治鞍轡、蓋涼棚、畫像法、造隊牌、緝架、僦椅卓、圍典紙墨、看定人雇直、均菜緡、納秸粒之類，其名百出，不可勝數。故父老之諺曰：「兒曹空手，不可以入教場。」非虛語也。都副兩保正、大小兩保長，平居於家，婚姻喪葬之問
 遺，秋成夏熟，絲麻穀麥之要求，遇於城市，飲食之責望。此迫於勢而不敢不致者也。一不如意，即以藝不如法為名，而捶辱之無所不至。又所謂巡檢、指使者，多由此徒以出，貪而冒法，不顧後禍，有逾於保正、保長者，此誅求之所以為甚苦也。



 又有逐養子、出贅婿、再嫁其母、兄弟析居以求免者，有毒其目、斷其指、炙其肌膚以自殘廢而求免者，有盡室以逃而不歸者，有委老弱於家而保丁自逃者。保丁者逃，則法當督其家出賞錢十千以
 募之。使其家有所出，當未至於逃；至於逃，則其困窮可知，而督取十千，何可以得？故每縣常有數十百家老弱嗟咨於道路，哀訴於公庭。如臣之愚，且知不忍，使陛下仁聖知之，當如何也？



 又保丁之外，平民凡有一馬，皆令借供。逐場教騎，終日馳驟，往往饑羸以至於斃，誰復敢言？其或主家倘因他出，一誤借供，遂有追呼笞責之害。或因官逋督迫，不得已而易之，則有抑令還取之苦，故人人以有馬為禍。此皆提舉官吏倚法以生事，重為百
 姓之擾者也。



 竊惟古者未嘗不教民以戰，而不聞其有此者，因人之情以為法也。夫緣情以推法，則愈久而愈行；倚威以行令，則愈嚴而愈悖。此自然之理也。獸窮則搏，人窮則詐，自古及今，未有窮其下而能無危者也。臣觀保甲一司，上下官吏，無豪發愛百姓意，故百姓視其官司不啻虎狼，積憤銜怨，人人所同。比者保丁執指使，逐巡檢，攻提舉司乾當官，大獄相繼，今猶未已。雖民之愚，顧豈忘父母妻子之愛，而喜為犯上之惡以取禍哉？
 蓋激之至於此極爾！激之至深，安知其發有不甚於此者？情狀如此，不可不先事而慮，以保大體而圖安靜。



 夫三時務農，一時講武，先王之通制也。一月之間並教三日，不若一歲之中並教一月。農事既畢，無他用心，人自安於講武而無憾。遂可罷提舉司，廢巡教官，一以隸州縣，而俾逐路安撫司總之。每俟冬教於城下，一邑分兩番，當一月。起教則與正長論階級，罷教則與正長不相誰何。庶使百姓得以優游治生，無終年遁逃之苦，無侵
 漁苛虐之患，無爭陵犯上之惡矣。且武事不廢，威聲亦全，豈不易而有功哉？惟陛下深計遠慮，斷在必行，以省多事，以為生靈安樂之惠，以為國家安靜之福。



 又乞罷三路提舉保甲錢糧司及罷提舉教閱，及每歲分保甲為兩番，於十一、十二兩月上教，不必分作四番，且不必自京師遣官視教，止令安撫司差那使臣為便。並從之。



 元祐元年正月，樞密院言：「府界、三路保甲已罷團教，其教閱器械悉上送官，仍立禁約。」閏二月，詔河北東西
 路、永興、秦鳳等路提點刑獄兼提舉保甲，並依提刑司例各為一司。三月，王巖叟劾狄諮、劉定奸贓狀。御史孫升亦言：「劉定上挾章惇之奸黨，下附狄諮之庸材，大肆憑陵，公行恐喝，故真定獲鹿之變起於後，澶、滑之盜作於前，願早正其罪。」於是諮、定皆罷，與在外宮觀。十一月，詔府界、三路保甲人戶五等已下、地土不及二十畝者，雖三丁以上，並免教。從殿中侍御史呂陶之請也。



 紹聖二年七月，帝問義勇、保甲數，宰臣章惇曰：「義勇，自祖宗
 以來舊法。治平中，韓琦請遣使詣陜西再括丁數添刺。熙寧中，先帝始行保甲法，府界、三路得七十餘萬丁。設官教閱始於府界，眾議沸騰。教藝既成，更勝正兵。元豐中，始遣使遍教三路。先帝留神按閱，藝精者厚賞，或擢以差使、軍將名目，而一時賞賚率取諸封樁或禁軍闕額，未嘗費戶部一錢。元祐馳廢，深可惜也。」



 元符二年九月，御史中丞安惇奏乞教習保甲月分，差官按試。曾布言：「保甲固當教習，然陜西、河東連年進築城砦，調發未
 已，河北連年水災，流民未復，以此未可督責訓練。」帝曰：「府界豈不可先行？」布曰：「熙寧中教保甲，臣在司農。是時諸縣引見保甲，事藝精熟。」章惇即曰：「多得班行。」布曰：「止是得殿侍、軍將，然俱更差充巡檢司指揮。以此，仕宦及有力之家子弟，皆欣然趨赴。及引對，所乘皆良馬，鞍韉華楚，馬上事藝往往勝諸軍。知縣、巡檢又皆得轉官或減年。以此，上下皆踴躍自效。然是時司農官親任其事，督責檢察極精密，縣令有抑令保甲置衣裝非理騷擾
 者，亦皆沖替，故人莫敢不奉法。其後乃令上番。」帝曰：「且與先是府界檢舉施行。」蔡卞曰：「於先朝法中稍加裁損，無不可之理。」布以為甚便，容檢尋文字進呈。



 十一月，蔡卞勸上復行畿內保甲教閱法，帝屢以督曾布。是日，布進呈畿內保丁總二十六萬，熙寧中教事藝者凡七萬，因言：「此事固當講求，然廢罷已十五年，一旦復行，與事初無異，當以漸行，則人不至於驚擾。」帝曰：「固當以漸行之。」布曰：「聖諭如此，盡之矣。若便以元豐成法一切舉行，
 當時保丁存者無幾，以未教習之人，便令上番及集教，則人情洶洶，未易安也。熙寧中，施行亦有漸。容臣講求施行次第。」退以語卞，卞殊以為不快，乃云：「熙寧初，人未知保甲之法。今耳目已習熟，自不同矣。」布不答。



 徽宗崇寧四年，樞密院言：「比者京畿保甲投八百七十一牒乞免教閱，又二百三十餘牒遮樞密張康國馬首訴焉。」是月，詔京畿、三路保甲並於農隙時教閱，其月教指揮勿行。



 五年，詔河北東西、河東、永興、秦鳳路各武臣一員充
 提舉保甲並兼提刑，其見專提舉保甲文臣並罷。是月，詔京畿差武臣一員充提舉保甲兼提刑，仍差文臣提刑兼提舉保甲。



 政和三年四月，樞密院言：「神考制保甲之法，京畿、三路聚教，每番雖號五十日，其間有能勤習弓弩該賞者首先拍放。一歲之中，在場閱教，遠者不過二十七日，近者止於十八日而已。若秋稼災傷，則免當年聚教。如武藝稍能精熟，則有激賞之法。鬥力出等，則免戶下春夫、科配；最高強者，則解發引見，試藝命官。行
 之累年，人皆樂從。惟京東、西雖有團成保甲之名，未嘗訓以武事，慮其間亦有人材甚眾，能習武藝，可以命官任使之人。今欲依三路保甲編修點擇條約。」從之。八月，樞密院言：「諸路團成保甲者六十一萬餘人，悉皆樂從無擾。其京東、西路提舉官任諒已轉一官，直秘閣。其朝議大夫已上與轉行，武臣武功大夫特與轉遙郡刺史，餘官減磨勘年有差。」



 宣和元年，詔提舉保甲督察州縣都保不如令者，限一月改正，每歲以改正多寡為殿最。
 二年，詔諸路保甲法並遵依元豐舊制，京東、京西路並罷。



 三年，詔：「先帝若稽成周制保伍之法，自五家相比，推而達之，二十五家為一大保，二百五十家為一都保。保各有長，都各有正，正各有副，使之相保相愛，以察奸慝。故有所行，諸自外來者，同保互告，使各相知；行止不明者，聽送所屬。保內盜賊，畫時集捕，知而不糾，又論如律。所以糾禁幾察，纖悉具備，奇邪寇盜，何所容跡？訪聞法行既久，州縣玩習弛廢，保丁開收既不以實，保長役使
 又不以時。如修鼓鋪、飾粉壁、守敗船、治道路、給夫役、催稅賦之類，科率騷擾不一，遂使寇賊奇邪無復糾察，良法美意浸成虛文。可令尚書省於諸路提點刑獄或提舉常平官內，每路選委一員，令專一督責逐縣令佐，將系籍人丁開收取實；選擇保正長，各更替如法，使鈐束保丁，遞相覺察，毋得舍亡賴作過等人，遇有盜賊，畫時追捕，若有過致藏匿者，許諸人告首，仍具條揭示。」



 欽宗靖康元年三月，以尚書戶部侍郎錢蓋為龍圖閣學士、
 陜西五路制置使，專一措置京兆府路保甲。六月，御史胡舜陟奏：「秦元學兵法三十年，陛下拔之下僚，為京畿提刑，訓練保甲，聞者莫不慰悅。乞罷武臣提刑，以保甲屬元，庶得專一。」從之。十一月，京畿提舉秦元集保甲三萬，先請出屯，自當一面。不從。金兵薄城，又乞行訓練，乘間出戰。守禦使劉韐奏取保甲自益，元謀遂塞雲。



 建炎後鄉兵



 巡社建炎元年，詔諸路州軍巡社並以忠義巡社為名，隸宣撫司，後募鄉民為之。每十人為一甲，有甲長，有隊長；四隊為一部，有部長；五部為一社，有社長；五社為一都，有都正。於鄉井便處
 駐扎。紹興初，罷之。



 槍杖手建炎二年，令福建招五千人。



 土豪建炎四年，詔諸州守臣募土豪、民兵，聽州縣守令節制。後存留強壯，餘並放散。



 義兵紹興十年團集，諸州名數不等。後皆以縣令為軍正。



 義士紹興元年，籍興元良家子弟，兩古取一，四丁取二，每二十人為一隊，號曰義士。



 民兵建炎二年，每五十人為一隊，有長、副。一戶取一丁，五丁取二丁。淳熙十四年，三丁取一，五丁取二，十丁取三。



 弓箭手建炎初，應諸路漢蕃弓箭手限百日自陳承襲，紹興間，以京城外閑地，依陜西沿邊例，招弓箭手蒔種。



 土丁紹興中，詔依嘉祐措置，三時務農，一時講武，諸縣逐鄉置教場，自十一月起教，至次年正月罷教。



 把截將紹興二十七年，詔恭州、雁門控扼之地置土丁二百人。



 峒丁建炎三年，命江西、福建諸處總領官籍定槍杖手、峒丁人數，以備調遣。紹興中，罷之。



 保勝紹興六年，詔金、均、房三州保甲分為五軍，
 以保勝為名。



 勇敢紹興二年，詔池州就招土人充，二千為額。



 保丁二廣保丁，每戶一名，土丁父子兄弟皆在其數。乾道中，以拘留擾民，罷之。



 山水砦詳見砦兵。



 萬弩手初，熙寧間，以鼎、澧、辰、沅、靖五郡弓弩手萬三千人散居邊境訓練，無事耕作，有警調發。紹興以後，增損靡定。



 壯丁民社乾道四年，楚州置。



 良家子紹興四年，招兩淮、關陜流寓及陣亡主兵將子弟驍武不能存立者充，月給比強弓手，五十人為一隊。



 義勇湖北諸郡皆有義勇，惟澧州石門、慈利不置籍。其法取於主戶之雙丁。每十戶為一甲，五甲為團。甲皆有長，擇邑豪為總首。農隙教武藝，食從官司給。



 湖北土丁刀弩手政和七年，募土丁充，授以閑山，散居邊境，教以武藝。紹興因之。淳熙中，李燾力言其不便，罷之。



 湖南鄉社舊制，以鄉豪領之，大者統數百家，小者亦二三百家。後言者以其不便，淳熙中，擇其首領，使大者不
 過五十家，小者減半。



 忠勇關外西和、階、成、鳳四州所聚民兵，謂之忠勇。



 鎮淮初，淮南募邊民號鎮淮軍，數至十萬，月給視效勇，惟不黥涅。久之，廩不足，肆劫掠。嘉定初，選汰歸農，僅存八千餘人，以充效用，餘補鎮江大軍。淮西選二萬六千餘充御前定武軍，分為六軍，軍設統制。



 忠義民兵福州諸縣舊有忠義社，屯結邑民，擇豪右為長，量授器甲，盜由是息，人甚賴之。後有司煩擾，失初意。開禧用兵，淮、襄民兵有籍於官者，至用百六十緡以養一兵。後又放令歸業，而無所歸，多散為盜。乃令每郡擇豪酋一人，授以官民鎮之。



 建炎後砦兵。



 兩浙西路



 臨安府十三砦外沙、海內、管界、茶槽、南蕩、東梓、上管、赭山、黃灣、硤石、奉口、許村、下塘。



 安吉州七砦管界、安吉、秀塞、呂小幽嶺、下塘、北豪、皋塘。



 平江府八砦吳江、吳長、許浦、福山、白茅、江灣、楊林、角頭。



 常州五砦管界、小河、馬跡、香蘭、分界。



 江陰軍二砦申港、石牌。



 嚴州五砦威平、港口、鳳林、茶山、管界。



 兩浙東路



 慶元府十砦浙東、結埼、三姑、管界、大嵩、海內、白峰、岱山、鳴鶴、公塘。



 溫州十三砦城下、管界、館頭、青奧、梅奧、鹿西、浦門、南監、東北、三尖、北監、小鹿、大荊。



 臺州六砦管界、亭場、吳都、白塔、松門、臨門。



 處州二砦管界、梓亭。



 江南東路



 南康軍五砦大孤山、水陸、四望山、河湖、左望。



 江南西路



 隆興府七砦都巡、鄔子、松門、港口、定江、杉甫、管界。



 撫州七砦城南、曾田、樂安、鎮馬、旗步、招攜、湖平。



 江州六砦管界、江內、茭石、馬當、城子頭、孤山。



 興國二砦池口、磁湖。



 袁州四砦都巡、四縣、管界、白斜。



 臨江軍三砦本軍、水陸、管界。



 吉州十六砦富田、走馬塍、永和鎮、觀山、明德、沙溪、西平山、楊宅、慄傳、禾山、勝鄉、造口、秀洲、新砦、北鄉、黃茅峽。



 荊
 湖南路



 永州三砦都巡、同巡、衡永界。



 寶慶三砦黃茅、西縣、盧溪。



 郴州五砦管界、安福、青要、赤石、上猶。



 武岡軍十砦三門、石查、真良、岳溪、臨口、關硤、黃石、新寧、綏寧、永和。



 道州四砦營道、寧遠、江華、永明。



 全州四砦上軍、角口、吉寧、平塘。



 福建路



 邵武軍十砦同巡檢、大寺、水口、永安、明溪、仁壽、西安、永平、軍口、梅口。



 建寧府七砦黃琦、籌嶺、盆亭、麻沙、水吉、苦竹、仁壽。



 南劍州八砦滄峽、洛陽、浮流、巖前、同巡、仁壽、萬安、黃土。



 泉州五砦都巡、同巡、石井、小兜、三縣。



 福州四砦辜嶺、甘蔗、五縣、水口。



 興化軍二砦同巡、巡鹽。



 漳州二砦同巡、虎嶺。



 廣西路



 賀州二砦臨賀、富川。



 昭州四砦昭平、雲峒、西嶺、直山。



 欽州二砦西縣、管界。



\end{pinyinscope}