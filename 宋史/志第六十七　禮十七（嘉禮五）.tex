\article{志第六十七　禮十七（嘉禮五）}

\begin{pinyinscope}

 巡幸養老視學賜進士宴幸秘書省進書儀大射儀鄉飲酒禮



 巡幸之制，唐《開元禮》有告至、肆覲、考制度之儀，《開寶通禮》因之。



 太祖幸西京，所過賜夏、秋田租之半。真宗朝諸
 陵及舉大禮，途中皆服折上巾、窄袍，出京、過京城，服靴袍、具鸞駕。群臣公服系鞋，供奉班及內朝官前導。凡從官並日赴行宮，合班起居，晚朝視事，群臣不赴。中頓侍食，百官就宿頓迎駕訖，先發，或道途隘遠，則免迎駕。將進發，近臣、諸軍賜裝錢。出京，留司馬、步諸軍夾道左右，至新城門外奉辭，留守辭於門內，百官、父老辭於苑前，召留守等賜飲苑中。州縣長吏、留司官待於境。所過賜巡警兵、守津梁行郵治道卒時服錢履，父老綾袍、茶
 帛，途中賜衛士緡錢。所幸寺、觀，賜道、釋茶帛，或加紫衣、師號。吏民有以饔餼、酒果、方物獻者，計值答之。命官籍所過系囚、逋負者，日引對，多原釋。仍採訪民間疾苦，振恤鰥、寡、孤、獨。車服、度量、權衡有不如法，則舉儀制禁之。有奇材、異德及政事尤異者，孝子、順孫、義夫、節婦為鄉里所稱者，其不守廉隅、昧於正理者，並條析以聞。官吏知民間疾苦者，亦許錄奏。所過州、府，結彩為樓，陳音樂百戲。道、釋以威儀奉迎者，悉有賜。東京留守遣官表請還京，
 優詔答之。駕還京，大陳兵衛以入。



 凡行幸，太祖、太宗不常其數。自咸平中，車駕每出，金吾將軍帥士二百人，執□周繞，謂之禁圍，春、夏緋衣，秋、冬紫衣。郊祀、省方並增二百，服錦襖，出京師則加執劍。親王、中書、樞密、宣徽行圍內，餘官圍外。大禮備儀衛，則有司先布土為黃道，自宮至祀所，左右設香臺、畫甕、青繩闌幹。巡省在途則不設。



 凡巡省，翰林進號傳詩付樞密院，每夕摘字，令衛士相應為識。東京舊城城門、西京皇城司並契勘，內外城、宮廟門
 並勘箭，出入皆然。入藩鎮外城、子城門亦勘箭。朝陵定扈從官人數，入柏城者，僕射以上三人，丞、郎以上二人，餘各一人。東封，定仗內導駕官從人數，親王、中書、樞密、宣徽、三司使四人，學士、尚書丞郎、節度使三人，大兩省、大卿監、三司副使、樞密承旨、客省閣門使副、金吾大將軍押仗鳴珂、內殿崇班以上二人，餘各一人。命諸司巡察之。自後舉大禮，皆循此制。



 建炎元年七月，詔曰：「祖宗都汴，垂二百年。比年以來，圖慮弗臧，禍生所忽。肆朕纂
 承，顧瞻宮室，何以為懷？是用權時之宜，法古巡狩，駐蹕近甸，號召軍馬。朕將親督六師，以援京城及河北、河東諸路，與之決戰。歸宅故都，迎還二聖，以稱朕夙夜憂勤之意。」十月一日，車駕登舟，巡幸淮甸，宰執、侍從、百司、三衛、禁旅五軍將佐扈衛以行，駐蹕揚州。



 三年，幸杭州，自杭州幸江寧府，尋幸浙西，自浙西幸浙東。乃下詔曰：「國家遭金人侵逼，無歲無兵。朕纂承以來，深軫念慮，謂父兄在難，而吾民未撫，不欲使之陷於鋒鏑。故包羞忍恥，
 為退避之謀，冀其逞志而歸，稍得休息。自南京移淮甸，自淮甸移建康而會稽，播遷之遠，極於海隅。卑詞厚禮，使介相望。以至願去尊稱，甘心貶屈，請用正朔，比於藩臣，遣使哀祈，無不曲盡。假使金石無情，亦當少動。累年卑屈，卒未見從。生民嗷嗷，何時寧息？今諸路之兵聚於江、浙之間，朕不憚親行，據其要害。如金人尚容朕為汝兵民之主，則朕於事大之禮，敢有不恭！或必用兵窺我行在，傾我宗社，塗炭生靈，竭取東西金帛、子女，則朕亦
 何愛一身，不臨行陣，以踐前言，以保群生。朕已取十一月二十五日移蹕，前去浙西，為迎敵計。惟我將士人民，念國家涵養之恩，二聖拘縻之辱，悼殺戮焚殘之禍。與其束手待斃，曷若並計合謀，同心戮力，奮勵而前，以存家國！」乃詔御前應奉官司自合扈從外，內太常寺據實用人數扈從，餘接續起發。四年正月，次臺州。二月，次溫州。三月，幸浙西。



 紹興元年，詔移蹕臨安府。六年，詔周視軍師，車駕進發，遣官奏告天地、社稷、宗廟。自臨安幸平
 江，尋幸建康。八年二月，還臨安。三十一年九月，詔：「金人背盟失信，今率精兵百萬，躬行天討，用十二月十日車駕進發，應行宮臨安府文武百僚城北奉辭。」其日，應文武百僚先詣城北幕次，俟車駕御舟將至，御史臺、閣門、太常寺分引文武百僚立班定，兩拜訖，俟御舟過，班退。三十二年正月，詔：「視師江上，北騎遁去，兩淮無警，已委重臣統護諸將經畫進討。今暫還臨安，畢恭文祔廟之禮。宜令有司增修建康百官吏舍、諸軍營砦，以備往來
 巡幸，可擇日進發。」車駕還宮。



 養老於太學，皇帝服通天冠、絳紗袍，乘金輅，至太學酌獻文宣王。三祭酒，再拜，歸御幄。比車駕初出，量時刻，遣使迎三老、五更於其第。三老、五更俱服朝服，乘安車，導從至太學就次；國老、庶老，有司預戒之，各服朝服，集於其次。大樂正帥工人、二舞入，立於庭。東上閣門、御史臺、太常寺、客省、四方館自下分引百官、宗室、客使、學生等，以次入就位，如視學班。太常博士贊三老、五更俱出次，
 引國老、庶老立於後，重行異位。



 禮直官、通事舍人引左輔奏請中嚴，少頃，又奏外辦，皇帝出大次，侍衛如常儀。大樂正令撞黃鐘之鐘，右五鐘皆應，協律郎跪，俯伏，舉麾興，宮架《乾安》之樂作，皇帝即御坐，樂止。典儀曰「再拜」，在位官皆再拜。三老、五更杖而入，各左右二人夾扶，太常博士前引，史臣執筆以從。三老、五更入門，宮架《和安》之樂作，至宮架北，北向立，以東為上。奉禮郎引群老隨入，位於其後，樂止。博士揖進，三老在前，五更在後，仍杖
 夾扶，宮架《和安》之樂作，至西階下，樂止。博士揖三老、五更自西階升堂，國老、庶老立堂下。三老、五更當御坐揖，群老亦揖，皇帝為興。次奉禮郎揖國老升堂，博士引三老、五更，奉禮郎引國老以下，各於席後立。典儀贊各就坐，贊者承傳，宮架《尊安》之樂作，三老、五更就坐。三公授幾、九卿正履訖，殿中監、尚食奉御進珍羞及黍稷等，先詣御坐前進呈，遂設於三老前，樂止。尚食奉御詣三老坐前，執醬而饋訖。尚醞奉御詣酒尊所，取爵酌酒，奉御
 執爵，奉於三老。次太官、良醞令以次進珍羞酒食於五更、群老之前，皆食。大樂正引工人升，登歌奏《惠安》之樂，三終。史臣既錄三老所論善言、善行，宮架作《申安》之樂。《憲言成福》之舞畢，文舞退，作《受成告功》之舞，畢，三老以下降筵，博士引三老、五更於堂下，當御坐前，奉禮郎引群老復位，俱揖，皇帝為興。三老、五更降階至堂下，宮架《和安》之樂作，出門，樂止。禮直官、通事舍人引左輔前奏禮畢，退，復位。興儀贊拜訖，皇帝降坐，太常卿導還大次，
 百僚以次退，車駕還宮。三老、五更升安車，導從還，翼日詣闕表謝。



 視學。哲宗始視學，遂幸國子監，詣至聖文宣王殿行釋奠禮，一獻再拜。御敦化堂，召從官賜坐，禮部、太常寺、本監官承事郎以上侍立，承務郎以下、三學生坐於東西廡，侍講吳安詩執經，祭酒豐稷講《尚書》無逸終篇，復命宰臣以下至三學生坐，賜茶，豐稷賜三品服，本監官、學官等賜帛有差。遂幸昭烈武成王廟，酌獻肅揖。



 徽宗幸
 太學，遂幸闢雍，奠獻如上儀。詔司業吳絪等轉官改秩，循資賜章服，文武學生授官，免省試、文解，賜帛有差。所司預設次於敦化堂後，又於堂上稍北當中兩間設次，南向設御坐。又設從官及講筵講書、執經官並太學官坐御坐之南，東西重行異位。太學生坐於兩廡，相向並北上。宰臣以下從官之次，設於中門外。



 皇帝酌獻文宣王畢，幸太學，降輦入次，簾垂更衣。禮直官、通事舍人引講官與侍立官入就堂下，皆系鞋。講書、執經官、學生各
 立堂下，東西相向。俟報班齊，皇帝升坐，班首奏萬福，在位者皆應喏訖，閣門使承旨臨階宣升堂，通事舍人喝拜，應在位者再拜訖，分左右升堂，各就位少立。起居郎、舍人分左右侍立。禮直官、通事舍人引講書及執經官就北向位，班首奏萬福，閣門使宣升堂，舍人喝再拜訖，分東西升堂，立於御坐左右。講書官在西，東向；執經官在東，西向；學生就北向位。舍人喝拜，在位者皆再拜，立於東西兩廡。內侍進書案，以經授執經官，稍前，進於案
 上。舍人喝拜就坐，宰臣以下並堂上坐，如閣門所進坐位圖。講書畢，通事舍人曰「可起」，群臣皆起，降階立。執經官降，講書官於御坐前致辭訖，亦降。舍人喝拜，如有宣答，即再喝拜。閣門宣坐賜茶，舍人喝拜訖，宰臣以下升堂，各立於位後，學生各就北向位。舍人喝拜，在位者俱拜訖，各分東西廡，以北為上下。舍人喝就坐，上下皆就坐。賜茶畢，禮直官、通事舍人引堂上官降階就位，舍人喝拜，在位者俱拜訖，禮直官引之以次出。學生就位，舍
 人喝拜，學生俱再拜，退。



 紹興十三年七月，國學大成殿告成，奉安廟像。明年二月，國子司業高閎請幸學，上從之。詔略曰：「偃革息民，恢儒建學。聲明丕闡，輪奐一新。請既方堅，理宜從欲。將款謁於先聖，仍備舉於舊章。」三月，上服靴袍，乘輦入監，止輦於大成殿門外。入幄，群臣列班於庭。帝出幄，升東階，跪上香，執爵三祭酒，再拜，群臣皆再拜，上降入幄。分奠從祀如常儀。尚舍先設次於崇化堂之後，及堂上之中南向設御坐。閣門設群臣班於
 堂下，如月朔視朝之儀。宰輔、從臣次於中門之外。上乘輦幸太學，降輦於堂，入次更衣。講官入就堂下講位，北向；執經官、學生皆立於堂下，東西相向。帝出次，升御坐，群臣起居如儀。乃命三公、宰輔以下升堂，皆就位，左右史侍立。講書及執經官北面起居再拜，皆命之升立於御坐左右。學生北面再拜，分立兩廡北上。內侍進書案牙簽，以經授執經官，賜三公、宰輔以下坐。講畢，群臣皆起，降階，東西相向立。執經官降，講官進前致詞，乃降，北
 面再拜，左右史降。乃賜茶，三公以下北面再拜，升，各立於位後。學生北面再拜，分兩廡立，上下就坐。賜茶畢，三公以下降階，學生自兩廡降階，北面再拜，群臣以次出。上降坐還次，乘輦還宮。時命禮部侍郎秦熹執經、司業高閎講《易》之《泰》，遂幸養正、持志二齋，賜閎三品服，學官遷秩，諸生授官免舉，賜帛有差。



 上既奠拜，注視貌象，翼翼欽慕，覽唐明皇及太祖、真宗、徽宗所制贊文，命有司悉取從祀諸贊，皆錄以進。帝遂作先聖及七十二子贊，
 冠以序文，親灑翰墨，以方載之，五月丙辰，登之彩殿，備儀衛作樂，命監學之臣，自行宮北門迎置學宮，揭之大成殿上及二廡。序曰：「朕自睦鄰息兵，首開學校。教養多士，以遂忠良。繼幸太學，延見諸生。濟濟在庭，意甚嘉之。因作《文宣王贊》。機政餘閑，歷取顏回而下七十二人，亦為制贊。用廣列聖崇儒右文之聲，復知『師弟子間纓弁森森、覃精繹思』之訓，其於世道人心庶幾焉。」二十六年十二月，言者謂：「陛下崇儒重道，制為贊辭，刻宸翰於琬琰，
 光昭往古。寰宇儒紳，敦不顧瞻《雲漢》之章？請奉石刻於國子監，以碑本遍賜郡學。」從之。



 淳熙四年，孝宗幸太學，如紹興之儀。命禮部侍郎李燾執經、祭酒林光朝講《大學》。尋幸武學，如太學之儀。帝肅揖武成王，不拜。嘉泰三年正月，寧宗幸太學，如淳熙之儀。淳祐元年正月，理宗幸太學，宗、武兩學官屬、生員並赴太學陪位，候車駕至學，詣先聖文宣王位，三上香，執爵三祭酒，俯伏，興，再拜，在位官皆再拜。皇帝至崇化堂，宰臣、使相、執政並起居。
 執經官由東階、講官由西階並升堂，於御前分東西相向立。次引國子監三學學官、學生一班北面再拜，贊各就坐，賜茶。俟講書畢，起，立班再拜。禮成，執經官、講書官、國子監三學官、生員各推恩轉官有差。咸淳三年正月戊辰，度宗幸太學祗謁，禮部尚書陳宗禮執經，國子祭酒雷宜中講《中庸》，餘並如儀。



 賜貢士宴，名曰「聞喜宴」。《政和新儀》：押宴官以下及釋褐貢士班首初入門，《正安》之樂作，至庭中望闕位立，樂止。
 預宴官就位，再拜訖。押宴官西向立，中使宣曰「有敕」，在位者皆再拜訖。中使宣曰「賜卿等聞喜宴」，在位者皆再拜，搢笏，舞蹈，又再拜。次引押宴官稍前謝坐再拜，在位者皆再拜。若賜敕書，即引貢士班首稍前，中使宣曰「有敕」，貢士再拜。中使宣曰「賜卿等敕書」，班首稍前，搢笏，跪，中使授敕書訖，少退，班首以敕書加笏上，俯伏，興，歸位再拜，在位者皆再拜。凡預宴官分東西升階就坐，貢士以齒。酒初行，《賓興賢能》之樂作，飲訖、食畢，樂止。酒再行，《
 於樂闢雍》之樂作。酒三行，《樂育人材》之樂作。酒四行，《樂且有儀》之樂作。酒五行，《正安》之樂作。再坐，酒行、樂作，節次如上儀。皆飲訖、食畢，樂止。押宴官以下俱興，就次，賜花有差。少頃，戴花畢，次引押宴官以下並釋褐貢士詣庭中望闕位立，謝花再拜，復升就坐，酒行、樂作，飲訖、食畢，樂止。酒四行訖，退。次日，預宴官及釋褐貢士入謝如常儀。



 寧宗慶元五年五月，賜新及第進士曾從龍以下聞喜宴於禮部貢院，上賜七言四韻詩，秘書監楊王休
 以下繼和以進，自後每舉並如之。



 幸秘書省。紹興十四年七月，新建秘書省成，秘書少監游操等援宣和故事，請車駕臨幸，詔從之。二十七日，幸秘書省，至右文殿降輦，頒手詔曰：「蓋聞周建外史，掌三皇、五帝之書；漢選諸儒，定九流、《七略》之奏。文德之盛，後世推焉。仰惟祖宗建開冊府，凡累朝名世之士，由是以興，而一代致治之原，蓋出於此。朕嘉興與學士大夫共宏斯道，乃一新史觀，新禦榜題，肆從望幸之忱，以示右文
 之意。嗚呼！士習為空言，而不為有用之學久矣。爾其勉修術業，益勵猷為，一德一心，以共赴亨嘉之會，用丕承我祖宗之大訓，顧不善歟！」遂陳累朝御書、御制、晉唐書畫、三代古器，次宣皇太子、宰臣以下觀訖，退。遂賜宴於右文殿，酒五行，群臣再拜退。車駕還內，賜少監游操三品服、御書扇，餘官筆墨，館閣官各轉一官。淳熙五年九月十三日，孝宗幸秘書省，如紹興十四年之儀，帝賦詩，群臣皆屬和。



 進書儀。紹興二十年五月八日，進呈《中興聖統》，太常博士丁屢明言：「乞比附進呈玉牒行禮。」二十四年，進呈《徽宗御集》，禮部言：「昨紹興十年，徽宗御制，擬以『敷文』名閣，今乞權安奉於天章閣，續俟崇建。」二十六年十月，進呈《太后回鑾事實》。二十七年三月，宰臣沉該言：「玉牒所官陳康伯等先次編修太祖皇帝玉牒，自誕聖至即位，自建隆元年至開寶九年，通修一十七年開基玉牒，舊制以梅紅羅面簽金字，今欲題曰《皇宋太祖皇帝玉牒》。又
 編修今上皇帝玉牒，自誕聖之後聖德祥瑞、建大元帥府事跡，至即帝位二十餘年，又自即位後編修至紹興二年，通修二十六年中興玉牒，今欲題曰《皇宋今上皇帝玉牒》。宣祖、太祖、太宗、魏王下各宗《仙源類譜》、五世昭穆，今已修寫進本，乞擇日進呈。」詔從其請。



 前期，儀鸞司、臨安府於玉牒殿上南向，設權安奉玉牒、類譜並《中興聖統》幄次；又至玉牒所向外，設騎從官及文武百官等侍班幕次；又於景靈宮內外，設騎從官幕次。進呈前一
 日，俟朝退，玉牒所提領官、都大提舉、諸司官、承受官、玉牒所官等赴本所幕次宿衛。俟儀仗樂人等排立，御史臺、閣門、太常寺分引玉牒所官詣玉牒殿下，北向立。禮直官引提領官詣玉牒殿下，北向立。禮直官揖、躬、拜，提領官拜，在位官皆再拜訖。次引提領官詣香案前，搢笏，三上香，執笏退，復位，皆再拜訖，班退，歸幕次宿衛。儀仗樂人作樂，晝夜更互排立。



 其日五更，御史臺、閣門、太常寺分引提領官、宰執、使相、侍從、臺諫、兩省官、知閣、禮
 官、南班宗室詣玉牒殿，北向立。禮直官揖、躬、拜，提領官拜，在位官皆再拜訖。次引提領官詣玉牒、類譜香案前，搢笏，三上香，執笏，退，復位。禮直官引提領官詣幄前，西向立。次騎從官分左右乘馬，俟玉牒所率輦官奉擎玉牒、類譜，腰輿進行，樂人作樂，儀衛、儀仗迎引。次引提領官、宰執、使相、侍從、臺諫、兩省官、知閣、禮官、南班宗室騎從，至和寧門下馬，執笏步從玉牒、類譜至垂拱殿門外幄次，步從官權歸幕次，樂止。儀衛、樂人等並於幄次前排
 立，俟進呈玉牒、類譜，並如閣門儀訖。



 俟玉牒、類譜出殿門，御史臺、閣門、太常寺分引提領官、宰執、使相、侍從、臺諫、兩省官、知閣、禮官、南班宗室分左右執笏步從，儀衛樂人前引，迎奉出皇城北宮門，步從等官上馬騎從，至和寧門外。前引將至玉牒所，御史臺、閣門、太常寺分引文武百官於玉牒所門內殿門外立班，內文臣厘務通直郎以上及承務郎見任寺監主簿執事官以上，武臣修武郎以上，迎拜訖。如值雨，地下沾濕，迎拜官吏不迎
 拜。騎從官至玉牒所，並下馬執笏步從，詣玉牒殿下，分東西相向立。禮直官引提領官詣玉牒、類譜幄前，西向立定。



 俟玉牒所率輦官奉擎玉牒、類譜入幄，儀仗、儀衛、輦官、樂人更互排立。提領官、宰執、使相、侍從、臺諫、兩省官、知閣、禮官、南班宗室及玉牒所官、分官赴景靈宮，迎奉《皇帝中興聖統》赴玉牒殿，同時安奉。



 俟安奉時將至，設香案畢，次御史臺、閣門、太常寺分引文武百官詣玉牒殿下，並北向立班定。禮直官引提領官詣幄前西立，
 俟日官報時及。次玉牒所安奉玉牒、類譜訖。次引提領官復位，北向立定。禮直官揖、躬、拜，提領官拜，在位官皆再拜訖。禮直官引提領官詣香案前，搢笏，三上香，執笏退，復位立定，在位皆再拜訖，退。儀衛、樂人等以次退。自是，凡進書並仿此，惟進太上皇聖政，則有詣德壽宮之儀。



 淳祐五年二月十二日，進孝宗、光宗兩朝御集、《寧宗實錄》及《理宗玉牒日歷》。其日，皇帝御垂拱殿，提舉官、禮儀使、宗室、使相、宰執以下，赴實錄院、右文殿、玉牒所、經
 武閣並行燒香禮畢，奉迎諸書至和寧門，步導至垂拱殿，以俟班齊，各隨腰輿入殿下，東西向立。



 皇帝服靴袍出宮，殿下鳴鞭，禁衛、諸班直、親從等並入內省執骨朵使臣，國史實錄院、日歷所、編修經武要略所、玉牒所點檢文字以下並腰輿下人，並迎駕，自贊常起居。內擎腰輿人不拜，止應喏。



 皇帝即御坐。先知閣門官以下，各班起居如常儀。



 次入內官下殿，各取合進呈書匣升殿，於殿上東壁各置案上，以南為上。知閣門官二員，自御坐
 前導皇帝起詣三朝諸書香案前褥位，東向立。閣門提點奏請上香，三上香訖，又奏請皇帝再拜訖，知閣門官前導皇帝復歸御坐。知閣門官歸東朵殿上侍立，儀鑾司徹香案、拜褥，降東朵殿。



 次舍人請國史實錄院以下提舉官、禮儀使、宰執並進讀官升殿，於御坐東面西立。國史實錄院、國史日歷所、編修經武要略所、玉牒所官，殿下依舊立。



 俟入內官進御案，《孝宗御集》提舉官並進讀御集官稍前立，分進讀御集官於御前過，西壁面東
 立。御集提舉諸司官於《孝宗御集》匣前，搢笏、啟封、開鑰訖，出笏，歸侍立位。御集承受官搢笏，於御集匣內取冊，轉授提舉官搢笏接訖，承受出笏，提舉官奉冊置御案上，出笏。皇帝起前立，提舉諸司官、承受官分東西相向立，並搢笏揭冊訖，各出笏。進讀御集官搢笏稍前，取篦子指讀，



 逐版揭冊指讀，並如上儀。俟進讀畢，皇帝復坐，進讀御集官置篦子於御案上，出笏，卻於御前東壁面西立以俟。提舉官搢笏、收冊，復授承受官搢笏接訖，提
 舉官出笏，稍後立。



 承受官奉冊入匣訖，出笏，提舉諸司官搢笏、鎖匣訖，出笏，歸侍立位。次讀《光宗御集》、《寧宗實錄》、《光宗經武要略》，並同上儀。



 次玉牒提舉官並進讀玉牒官稍前立，分進讀玉牒官於御前過，西壁面東立。玉牒提舉諸司官於玉牒匣前搢笏、啟封鑰訖，出笏，歸侍立位。玉牒承受官搢笏取冊，授提舉官置御案上，進讀亦如前儀，讀畢鎖匣，出笏，歸侍立位。次日歷提舉官並進讀日歷官啟封鑰，進讀亦同。



 俱畢，入內官徹案，



 承受
 官奉冊入匣訖，出笏，提舉諸司官搢笏、鑰匣訖，出笏，歸侍立位。儀鸞司徹卓子，降東朵殿。奉書匣下殿，各置腰輿上。國史實錄院、日歷所、編修經武要略所、玉牒所提舉官，禮儀使，宰執並降東階下殿，東壁面西立。舍人引各官及禮儀使一班當殿面北立定，引各直身出班、斂身稱謝訖，歸位立，揖，躬身贊拜，兩拜訖。贊各祗候直身立宣答，御藥下殿宣答，提舉官、禮儀使並斂身聽宣答訖，



 御藥升殿。揖，躬身贊拜，兩拜訖。贊各祗候直身立，舍
 人引赴東壁面西立。



 次引國史實錄院、日歷所、編修經武要略所、玉牒所官一班首直身出班、斂身稱謝訖，歸位立，揖，躬身贊拜，兩拜訖，贊各祗候直身立。如傳旨謝恩，知閣門官承旨訖，於折檻東面西立，傳與舍人承旨訖，再揖，躬身贊謝恩拜，兩拜訖，贊各祗候直身立。



 不該賜茶官先退。



 次引國史實錄院、日歷所、編修經武要略所、玉牒所提舉諸司官並承受官以下一班當殿面北立定，揖，躬身贊謝恩拜，兩拜訖，贊各祗候直身立，各歸
 位立。



 次引國史實錄院、日歷所、編修經武要略所、玉牒所點檢文字以下一班當殿面北立定，揖，躬身，贊謝恩拜，兩拜訖，贊各祗候直身立，各歸位立。傳旨宣坐賜茶訖，舍人奏閣門無公事，皇帝起還宮，百官導送，奏安兩朝《御集》、《實錄》於天章閣，《經武要略》於經武閣、《玉牒》於玉牒所、《日歷》於秘閣如儀。



 大謝之禮，廢於五季，太宗始命有司草定儀注。其群臣朝謁如元會。酒三行，有司言「請賜王、公以下射」，侍中稱
 制可。皇帝改服武弁，布七埒於殿下，王、公以次射，開樂縣東西廂，設熊虎等候。陳賞物於東階，以賚能者；設豐爵於西階，以罰否者。並圖其冠冕、儀式、表著、埻埒之位以進。帝覽而嘉之，謂宰臣曰：「俟弭兵，當與卿等行之。」



 凡游幸池苑，或命宗室、武臣射，每帝射中的，從官再拜奉觴、貢馬為賀。預射官中者，帝為之解，賜襲衣、金帶、散馬，不解則不賜。苑中皆有射棚、畫暈的。射則用招箭班三十人，服緋紫繡衣、帕首，分立左右，以唱中否。節序賜宴，
 則宗室、禁軍大校、牧伯、諸司使副皆令習射，遂為定制。外國使入朝，亦令帥臣伴，賜射於園苑。



 政和宴射儀：皇帝御射殿，侍宴官公服、系鞋，射官窄衣，奏聖躬萬福，再拜升殿。酒三行，引射官降，皆執弓矢，謝恩再拜，三公以下在右，射官在左，不射者依坐次分立。



 皇帝初射中，舍人贊拜，凡左右祗應臣僚，除內侍外，並階上下再拜。行門、禁衛、諸班、親從、諸司祗應人並自贊再拜。招箭班殿上躬奏訖，跪進碗。射官先傳弓箭與殿侍，側立。內侍接
 碗訖，就拜，起，降階再拜。有司進御茶床，天武引進奉馬列射垛前，員僚奏聖躬萬福，東上閣門官詣御前，躬奏班首姓名以下進酒。班首以下橫行立，贊再拜，班首奉酒進，樂作，飲畢，殿上臣僚再拜。舍人贊各賜酒，群官俱再拜，贊各就坐，群官皆立席後，引進司官臨階，宣進奉出，天武奉馬出，樂合，復贊就坐，飲訖，揖，興，諸司收坐物等。射官左側臨階，取弓箭侍立。皇帝再射中的或雙中，如上儀。



 進酒臨時取旨，得旨進酒，更不進奉中扁碗。及
 解中，更不賀、不進酒。



 臣僚射中，引降階再拜訖，殿下側立。御箭解中，招箭班進碗，如上儀。舍人再引射，中官當殿揖，躬宣「有敕，賜窄衣、金帶」。跪受，箱過再拜，過殿側服所賜訖，再引當殿再拜，更不謝。



 如宣再射，或更賜箭令射，如未退，即就位再拜。如再射中，御箭再解中，賜鞍轡馬如上儀。臣僚射中，御箭不解，引降階再拜，立。招箭班殿上躬奏訖，下殿，舍人宣「有敕，賜銀碗」。跪受執碗並箭，就拜，起，再拜。如合賜散馬，即同宣賜，宣「有敕，賜銀碗，兼
 賜散馬若干匹」。射訖，進御茶床，諸司復陳坐物等，群官各立席後，贊就坐，群官俱坐。酒五行，宣示盞、宣勸如儀，皆作樂。宴畢，內侍舉御茶床，三公以下降階再拜，退。



 乾道二年二月四日，車駕幸玉津園，皇帝射訖，次命皇太子，次慶王，次恭王，次管軍臣僚等射，如是者三。每射四發，帝前後四中的。



 淳熙元年九月，車駕幸玉津園，命從駕文武官行宴射之禮，皇太子、宰執以下，酒三行，樂作。皇帝臨軒，有司進弓矢。皇帝中的，皇太子進酒，率宰執
 以下再拜稱賀。宣皇太子射，射中，賜。宣預射臣僚射，使相鄭藻、起居舍人王卿月、環衛官蕭奪里懶射中，各賜襲衣、金帶。



 鄉飲之禮有三：《周禮》，鄉大夫，三年大比，興賢者、能者，鄉老及鄉大夫帥其吏，與其眾寡，以禮賓之，一也；黨正，國索鬼神而祭祀，則禮屬民而飲酒於序，以正齒位，二也；州長，春秋習射於序，先行鄉飲禮，三也。後世臘蠟百神、春秋習射、序賓飲酒之儀，不行於郡國，唯貢士日設鹿
 鳴宴，猶古者賓興賢能，行鄉飲之遺禮也。然古禮俯僎介，與今之禮不同。器以尊俎，與今之器不同。賓坐於西北，介坐於西南，主人坐東南，僎坐東北，與今之位不同。主人獻賓，賓酢主人，主人酬賓，次主人獻介，介酢主人，次主人獻眾賓，與今之儀不同。今制，州、軍貢士之月，以禮飲酒，且以知州、軍事為主人，學事司所在，以提舉學事為主人，其次本州官入行，上舍生當貢者，與州之群老為眾賓，亦古者序賓、養老之意也。是月也，會凡
 學之士及武士習射，亦古者習射於序之意也。



 唐貞觀所頒禮，惟明州獨存，淳化中會例行之。政和禮局定飲酒祭降之節，與舉酒作樂器用之屬，並參用闢雍宴貢士儀，其有古樂處，令用古樂。既又以河北轉運判官張孝純之言：「《周官》以六藝教士，必射而後行。古者諸侯貢士，天子試諸射宮，請詔諸路州郡，每歲宴貢士於學，因講射禮。」於是禮官參定射儀：鄉飲酒前一日，本州於射亭東西序，量地之宜，設提舉學事諸監司、知州、通判、州
 學教授、應赴鄉飲酒官貢士幕次，本州兵馬教諭備弓矢應用物，設樂。其日初筵，提舉學事、知州軍、通判帥應赴鄉飲酒官貢士詣射亭，執弓矢，揖人射，乘矢若中，則守帖者舉獲唱獲，執算者以算投壺畢，多算勝少算。射畢，贊者贊揖，酬酢如儀畢，揖退飲，如鄉飲酒。



 紹興七年，郡守仇悆置田以供費。十三年，比部郎中林保乞修定鄉飲儀制，遍下郡國，於是國子祭酒高閎草具其儀上之，僎介之位，皆與古制不合，諸儒莫解其指意。



 慶元中，
 朱熹以《儀禮》改定，知學者皆尊用之，主賓、僎介之位，始有定說。其主，則州以守、縣以令，位於東南；賓，以里居年高及致仕者，位俯人巽，則州以倅、縣以丞或簿，位東北；介，以次長，位西南。三賓，以賓之次者；司正，以眾所推服者；相及贊，以士之熟於禮儀者。其日質明，主人率賓以下，先釋菜於先聖先師，退各就次，以俟肅賓。介與眾賓既入，主人序賓祭酒，再拜，詣罍洗洗觶，至酒尊所酌實觶，授執事者，至賓席前跪以獻賓，賓酬主人，主人酬
 介，介酬眾賓，賓主以下各就席坐訖。酒再行，次沃洗，贊者請司正揚觶致辭，司正復位，主人以下復坐。主人興，復至阼俯僎從賓介復至西階下立，三賓至西階立，並南向。主人拜，賓介以下再拜。賓介與眾賓先自西趨出，主人少立，自東出。賓以下立於庠門外之右，東鄉；主人立於門外之左，西鄉。僎從主人再拜，賓介以下皆再拜，退。



\end{pinyinscope}