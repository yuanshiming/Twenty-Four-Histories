\article{列傳第一百九十九文苑二}

\begin{pinyinscope}

 ○高頔李度韓溥鞠常宋準柳開夏侯嘉正羅處約安德裕錢熙



 高頔字子奇，開封雍丘人。後唐清泰中舉進士，同輩紿之曰：「何不從裴僕射求知乎？」時裴皞以左僕射致仕，後進無至其門者。頔性純樸，信其言，以文贄於皞。明年，禮部侍郎馬裔孫知貢舉，乃皞門下生也。皞以頔語之，遂擢乙科，四遷魏博觀察支使。



 周顯德中，符彥卿奏署掌書記。時太宗親迎懿德皇后於大名，彥卿遣頔迎候，日夕陪接，尤伸款好。後隨彥卿鎮鳳翔，會詔留彥卿洛陽，頔復為天雄軍掌書記。後以病免，居於魏。



 雍熙二年，太
 宗親試貢士，頔子南金舉學究，自陳曰：「臣父年八十四，嘗佐使幕，久已罷職，家貧無以存養。願賜一第，庶獲寸祿，以及老父。」上問左右其父何人，宰相宋琪以頔對，且言其素行廉介，老而彌厲，甚為搢紳推重。上曰：「此高頔子耶！頔在大名幕中，嘗與朕游處，迨逾旬月。晨暮對案飲食，常拱手危坐，未曾少懈，其恭謹蓋天性也。惜其老矣，不欲煩以官政。」即擢南金第，拜頔左補闕致仕，賜錢十萬。後卒於家。



 頔有清節，力學強記，手寫書千餘卷。彥
 卿待之甚厚，或過致優給，頔計口受費，餘皆不納。彥卿左右多肆貪虐，民不能堪，及彥卿罷鎮，其故時將吏、賓客皆心愧，無敢復游魏者。惟頔清苦守法，魏人愛之。在魏三十年，無一人言其非者。所乘馬老，以糜飼之。僕夫年七十，待之如初，時稱其長者。



 次子鼎，舉進士，至殿中丞。



 李度，河南洛陽人。周顯德中舉進士。度工於詩，有「醉輕浮世事，老重故鄉人」之句。時翰林學士申文炳知貢舉，
 樞密使王樸移書錄其句以薦之，文炳即擢度為第三人。釋褐永寧縣主簿。



 累遷殿中丞、知歙州。坐事左遷絳州團練使，十年不調。度在歙州，嘗以所著詩刻於石，有中黃門得其石本，傳入禁中，太宗見之，謂宰相曰：「度今安在？」即令召至，對於便殿，與語甚悅，擢為虞部員外郎、直史館，賜緋。端拱初，籍田畢，交州黎桓加恩，命度借太常少卿充官告國信副使，上賜詩以寵行。未至交州，卒於太平軍傳舍，年五十七。



 度之南使，每至州府，即借圖
 經觀其勝跡，皆形篇詩，以上所賜詩有「奉使南游多好景」之句，遂題為《奉使南游集》，未成編而亡。



 弟康亦善詩，太平興國二年，登進士第，官至太子右贊善大夫。



 韓溥，京兆長安人，唐相休之裔孫。少俊敏，善屬文。周顯德初舉進士，累遷歷使府。開寶三年，自靜難軍掌書記召為監察御史，三遷至庫部員外郎、知華州，同判靈州，再轉司門郎中。淳化二年被病，表請辭職尋醫，許之。溥博學善持論，詳練臺閣故事，多知唐朝氏族，與人談
 亹癖然可聽，號為「近世肉譜」，搢紳頗推重之。尤善筆札，人多藏尺牘。



 弟洎，亦進士及第。



 鞠常，字可久，密州高密人。祖真，黃縣令。父慶孫，申州團練判官，有詩名。常少好學，善屬文。漢乾祐二年擢進士第，裁二十一，釋褐秘書省校書郎。周廣順中，宰相範質奏充集賢校理，出為鄆州觀察支使，歷永興軍節度掌書記、伊陽令。顯德四年，詣闕進策，召試，復授猗氏令，遷蔡州防禦判官，復宰介休、魏縣。開寶中，趙普為相，擢為
 著作佐郎。時任此官，惟常與楊徽之、李若拙、趙鄰幾四人，皆有名於時。常應舉時，著《四時成歲賦》萬餘言，又為《春蘭賦》，頗存興托。後為清河令。七年，卒，年四十七。



 子仲謀，字有開，雍熙中進士，有材幹，歷御史、東京留守推官、陜西轉運，至兵部員外郎。仲謀集其父所為文成二十卷。



 弟愉，周廣順中進士，與常齊名。



 宋準，字子平，開封雍丘人。祖彥升，庫部員外郎。父鵬，秘書郎。準開寶中舉進士，翰林學士李皞知貢舉，擢準甲
 科。會貢士徐士廉擊登聞鼓，訴皞用情取舍非當。太祖怒，召準覆試於便殿，見準形神偉茂，程試敏速，甚嘉之，以為宜首冠俊造，由是復擢準甲科，即授秘書省校書郎、直史館。



 八年，受詔修定諸道圖經。俄奉使契丹，復命稱旨。明年，出知南平軍，會改軍為太平州，依前知州事，就加著作佐郎。太平興國四年，遷著作郎、通判梓州，轉左拾遺。歸朝，預修諸書。八年，同知貢舉，出為河北轉運使，歲餘，以本官知制誥。雍熙中，加主客員外郎，復預知
 貢舉，俄判大理寺。四年，被病，遷金部郎中，罷知制誥。端拱二年卒，年五十二，賜錢百萬。



 準美風儀，善談論，辭採清麗，蒞官所至，皆有治聲。盧多遜之南流也，李穆坐同門生黜免，左右無敢言者。準因奏事，盛言穆長者，有檢操，常惡多遜專恣，固非其黨也。上寤，未幾，盡復穆舊官。時論以此稱之。天禧三年，錄其子大年試秘書省校書郎。



 準從弟可觀，金部郎中。族子郊、祁，並天聖二年進士甲科，別有傳。



 柳開，字仲塗，大名人。父承翰，乾德初監察御史。開幼穎異，有膽勇。周顯德末，侍父任南樂，夜與家人立庭中，有盜入室，眾恐不敢動，開裁十三，亟取劍逐之，盜逾垣出，開揮刃斷二足指。



 既就學，喜討論經義。五代文格淺弱，慕韓愈、柳宗元為文，因名肩愈，字紹先。既而改名字，以為能開聖道之塗也。著書自號東郊野夫，又號補亡先生，作二傳以見意。尚氣自任，不顧小節，所交皆一時豪雋。範杲好古學，尤重開文，世稱為「柳、範」。王祐知大名，開
 以文贄大蒙賞激。楊昭儉、盧多遜並加延獎。開寶六年舉進士，補宋州司寇參軍，以治獄稱職，遷本州錄事參軍。太平興國中，擢右贊善大夫。會征太原，督楚、泗八州運糧。選知常州，遷殿中丞，徙潤州，拜監察御史。召還，知貝州，轉殿中侍御史。雍熙二年，坐與監軍忿爭，貶上蔡令。



 會大舉北征，開部送軍糧，將至涿州，有契丹酋長領萬騎與米信戰，相持不解，俄遣使紿言求降，開謂信曰：「兵法云：『無約而請和，謀也。』彼將有謀，急攻之必勝。」信遲
 疑不決。逾二日，賊復引兵挑戰，後偵知果以矢盡，俟取於幽州也。師還，詣闕上書，願從邊軍效死，太宗憐之，復授殿中侍御史。



 雍熙中，使河北，因抗疏曰：「臣受非常恩，未有以報，年裁四十，膽力方壯。今契丹未滅，願陛下賜臣步騎數千，任以河北用兵之地，必能出生入死，為陛下復幽、薊，雖身沒戰場，臣之願也。」上以五代戰爭以來，自節鎮至刺史皆用武臣，多不曉政事，人受其弊。欲兼用文士，乃以侍御史鄭宣、戶部員外郎趙載、司門員外
 郎劉墀並為如京使，左拾遺劉慶為西京作坊使，開為崇儀使、知寧邊軍。



 徙全州。全西溪洞有粟氏，聚族五百餘人，常鈔劫民口糧畜，開為作衣帶巾帽，選牙吏勇辯者得三輩，使入，諭之曰：「爾能歸我，即有厚賞，給田為屋處之；不然，發兵深入，滅爾類矣。」粟氏懼，留二吏為質，率其酋四人與一吏偕來。開厚其犒賜，吏民爭以鼓吹飲之。居數日遣還，如期攜老幼悉至。開即賦其居業，作《時鑒》一篇，刻石戒之。遣其酋入朝，授本州上佐。賜開錢三
 十萬。



 淳化初，移知桂州。初，開在全州，有卒訟開，開即杖背黥面送闕下。有司言卒罪不及徒，召開下御史獄劾系，削二官，黜為復州團練副使，移滁州。復舊官，知環州。三年，移邠州。時調民輦送趨環、慶，己再運，民皆蕩析產業，轉運使復督後運，民數千人入州署號訴。開貽書轉運使曰：「開近離環州，知芻糧之數不增，大兵可支四年，今蠶農方作，再運半發，老幼疲弊，畜乘困竭，奈何又苦之？不罷，開即馳詣闕下，白於上前矣。」卒罷之。又知曹、邢
 二州。



 真宗即位，加如京使，歸朝，命知代州。上言曰：



 國家創業將四十年，陛下紹二聖之祚，精求至治。若守舊規，斯未盡善。能立新法，乃顯神機。



 臣以益州稍靜，望陛下選賢能以鎮之，必須望重有威，即群小畏服。又西鄙今雖歸明，他日未可必保，茍有翻覆，須得人制御，若以契丹比議，為患更深。何者？契丹則君臣久定，蕃、漢久分，縱萌南顧之心，亦須自有思慮。西鄙積恨未泯，貪心不悛，其下猖狂，竟謀兇惡，侵漁未必知足，姑息未能感恩，望
 常預備之。以良將守其要害，以厚賜足其貪婪，以撫慰來其情，以寬假息其念。多命人使西入甘、涼，厚結其心，為我聲援，如有動靜，使其掩襲，令彼有後顧之憂，乃可制其輕動。今甲兵雖眾，不及太祖之時人人練習，謀臣猛將則又縣殊，是以比年西北屢遭侵擾，養育則月費甚廣，征戰則軍捷未聞。誠願訓練禁戢，使如往日行伍必求於勇敢，指顧無縱於後先，失律者悉誅，獲功者必賞。偏裨主將，不威嚴者去之。聽斷之暇，親臨殿庭，更召
 貔虎，使其擊刺馳驟，以彰神武之盛。



 臣又以宰相、樞密，朝廷大臣，委之必無疑，用之必至當。銓總僚屬，評品職官，內則主管百司，外則分治四海。今京朝官則別置審官，供奉、殿直則別立三班，刑部不令詳斷，別立審刑，宣徽一司全同散地。大臣不獲親信，小臣乃謂至公。至如銀臺一司，舊屬樞密，近年改制，職掌甚多，加倍置人，事則依舊，別無利害，虛有變更。臣欲望停審官、三班，復委中書、樞密、宣徽院，銀臺司復歸樞密，審刑院復歸刑部，
 去其繁細，省其頭目。



 又京府大都，萬方軌則，望仍舊貫，選委親賢。今皇族宗子悉多成長，但令優逸，無以試材，宜委之外藩，擇文武忠直之士，為左右贊弼之任。



 又天下州縣官吏不均，或冗長至多，或歲年久闕。欲望縣四千戶已上選朝官知，三千戶已上選京官知。省去主簿，令縣尉兼領其事。自餘通判、監軍、巡檢、監臨使臣並酌量省減，免虛費於利祿，仍均濟於職官。



 又人情貪競，時態輕浮，雖骨肉之至親，臨勢利而多變。同僚之內，多或
 不和，伺隙則致於傾危，患難則全無相救，仁義之風蕩然不復。欲望有頒告諭，各使改更，庶厚化原，永敦政本。



 恭惟太祖神武，太宗聖文，光掩百王，威加萬國，無賢不用，無事不知。望陛下開豁聖懷，如天如海，可斷即斷，合行即行，愛惜忠直之臣，體察奸諛之黨。臣久塵著位，寢荷恩寵，辭狂理拙，唯聖明恕之！



 開至州，葺城壘戰具，諸將多沮議不協。開謂其從子曰：「吾觀昂宿有光，雲多從北來犯境上，寇將至矣。吾聞師克在和，今諸將怨我，一
 旦寇至，必危我矣。」即求換郡，徙忻州刺史。及契丹犯邊，開上書，又請車駕觀兵河朔。四年，徙滄州，道病首瘍卒，年五十四。錄其子涉為三班奉職。



 開善射，喜弈棋。有集十五卷。作《家戒》千餘言，刻石以訓諸子。性倜儻重義。在大名，嘗過酒肆飲，有士人在旁，辭貌稍異，開詢其名，則至自京師，以貧不克葬其親，聞王祐篤義，將丐之。問所費，曰：「二十萬足矣。」開即罄所有，得白金百餘兩，益錢數萬遣之。



 開兄肩吾，至御史。肩吾三子，湜、灝、沆並進士第，
 灝秘書丞。



 夏侯嘉，正字會之，江陵人，少有俊才。太平興國中舉進士，歷官至著作佐郎。使於巴陵，為《洞庭賦》曰：



 楚之南有水曰洞庭，環帶五郡，淼不知其幾百里。臣乙酉夏使岳陽，抵湖上，思構賦。明日披襟而觀之，則翼然動，促然跂，心慄然駭，愕然眙。怳若駕春雲而軾霓，浩若浮汗漫而朝躋。退若據泰山之安，進若履千仞之危。懵若無識，智若通微。跛若不倚，蹌若將馳。耳不及掩，目不暇逃，情悸心
 嬉。二三日而後，神始宅，氣始正，若此不敢以賦為事者二年，然眷眷不已。



 一日登崇丘，望大澤，有雲崪兮興，欻兮止。興止未霽，急若有遇。由是漬陽輝，沐芳澤，睹一異人於巖之際，霞為裾，云為袂，冰膚雪肌，金玦玉佩，浮丘、羨門，斯實其對。



 因言曰：「若非好辭者耶？」臣曰：「然。」「然則若智有所不通，識有所不窮，用不通不窮而循乎無端之紀，若得無殆乎？」臣又曰：「然。」「然志極則物應，思精則道來，嘉若之勤無嘩談，吾為若稱云：『太極之生，曰地曰天。中
 含五精，五精之用而水居一焉。水之疏，邇則為江兮，遠則為河；積則為瀦兮，總則為湖。若今所謂洞庭者，傑立而孤，廓然如無區，其大無徒。含陽字陰，玄神之都。曖曖昧昧，百川不敢逾。有若臣者，有若賓者，有若僕者，有若子者，有若附庸者，有若娣姒者。若禹會塗山，武巡牧野，千出百會，咸處麾下。每六合澄靜，中流回睨。莽莽蒼蒼，纖靄不翳。太陽望舒，出沒其間。萬頃咸沸，強而名之為巨澤，為長川，為水府，為大淵。縱之不逾，跼忠心之不卑。乍若
 賢人，以重自持。誘之不前，犯之愈堅。又若良將，以謀守邊。澎澎濞濞，浩爾一致。又若太始，未有仁義。沖訓漠漠，二氣交錯。又若混沌，凝然未鑿。此乃方輿之心胸，溟海之郛郭也。三代之前，其氣濩落。浩浩滔天，與物回薄。滅木襄陵，無際無廓。上帝降鑒，巨人斯作。乃命玄夷，授禹之機。隧山陻谷，滌源暢微。然後若金在熔，若木在工，流精成器，夫何不通。是澤之設，允執厥中。既巽其性，遂得其正。有升有降，有動有靜。』」



 臣應之曰：「升降動靜，可得聞
 乎？」神曰：「水之性非圓非方，非柔非剛，非直非曲，非玄非黃。劃象為《坎》，本乎羲皇。外婉而固，內健而彰。降以《姤》始，升以《復》張。其靜處陰，其動隨陽。六府之甲，萬化之綱。式觀是澤，乃知天常。若乃四序之變，九夏攸處。烘然而炎，沸然而煮。群物鴻洞，爍為隆暑。澤之作，頎然其容，若去若住，若茹若吐。靈趨怪覲，杳不可睹。蒸之為雲，散之為雨。倏急萬象，如還太古。真可嘉也。若乃秋之為神，素氣清泚。肅肅翛閹，群籟四起。澤之動，黝然其姿，若挺若倚，
 若行若止，《巽》宮離離，為之騰風。蒼梧崇崇，為之供云。四顧一色，黯然氤氳。其聲瀰瀰，若商非商，若徵非徵。東湊海門，一浪千里。又足畏也。言其狀，則石然而骨，岸然而革。氣然而榮，洚然而脈。有山而心，有洞而腹。有玉而體，有珠而目。穹鼻孤島，呀口萬穀。臂帶三吳，足跬荊、巫。或跂然而望，或翼然而趨。彭蠡、震澤，詎可云乎？」



 臣又問曰：「澤之態已聞命矣。水之族將如何居？」神曰：「大道變易，或文或質。沉潛自遂，其類非一。或被甲而邅，或曳裾而圓。
 或禿而跂，或角而蜿。或吞而呀，或呿而牙。或心以之蟹，或目以之蝦。或修臂而立，或橫騖而疾。或發於首，或髯於肘。或儼而莊，或毅而黝。彪彪玢玢，若大虛之含萬匯，名循其生而合乎群者也。」



 臣又問曰：「若神之資，其品何如也？」神曰：「清矣靜矣，麗矣至矣，邈難知矣。肇於古，古有所未達；形於今，今有所未察。非希夷合其心於自然，然後上天入地，把三根六。況水居陸處，夫何不燭。彼鞚鯉之賢，轡龍之仙，乃吾之肩也。其餘海若、天吳，陽侯、神胥，
 齪齪而游，曾不我儔。」



 臣又問曰：「《易》稱『王公設險』，是澤之險可以為固。而歷代興衰，其義安取？」神曰：「天道以順不以逆，地道以謙不以盈。故治理之世，建仁為旌，聚心為城。而弧不暇弦，矛不暇鋒，四海以之而大同。何必恃險阻，何必據要沖？若秦得百二為帝，齊得十二而王。其山為金，其水為湯。守之不義，欻然而亡。水不在大，恃之者敗。水不在微，怙之者危。若漢疲於昆明，桀困於酒池，亦其類也。故黃帝張樂而興，三苗棄義而傾。則知洞庭之
 波以仁不以亂，以道不以賊，惟賢者觀其知而後得也。」



 於是盤桓徙倚，凝精流視。罄以辭對，倏然而晦。



 徐鉉見之，曰：「是玄虛之流也。」人多傳寫。



 端拱初，太宗知其名，召試辭賦，擢為右正言、直史館兼直秘閣，賜緋魚。元夕，上禦乾元門觀燈，嘉正獻五言十韻詩，其末句云：「兩制誠堪羨，青雲侍玉輿。」上依韻和以賜之，有「狹劣終雖舉，通才列上居」之句，議者以為誡嘉正之好進也。未幾被病，詔以為益王生辰使。所獲金幣，鬻得錢輦歸家，忽一緡
 自地起立，良久而僕，聞者異之。嘉正疾遂篤，月餘卒，年三十七。



 子紓，太子中舍。



 羅處約，字思純，益州華陽人，唐酷吏希奭之裔孫。伯祖袞，唐末為諫官。父濟，仕蜀為升朝官。歸朝，至太常丞。處約嘗作《黃老先六經論》，曰：



 先儒以太史公論道德，先黃、老而後《六經》，此其所以病也。某曰：「不然，道者何？無之稱也，無不由也。混成而仙，兩儀至虛而應萬物，不可致詰。況名之曰『道』，道既名矣，降而為聖人者，為能知來藏往，
 與天地準，故黃、老、姬、孔通稱焉。其體曰道，其用曰神，無適也，無莫也，一以貫之，胡先而尊，孰後而卑。」



 「《六經》者，《易》以明人之權而本之於道；《禮》以節民之情，趣於性也；《樂》以和民之心，全天真也；《書》以敘九疇之秘，煥二帝之美；《春秋》以正君臣而敦名教；《詩》以正風雅而存規戒。是道與《六經》一也。」



 「矧仲尼祖述堯、舜，則況於帝鴻氏乎？華胥之治，太上之德，史傳詳矣。老聃世謂方外之教，然而與《六經》皆足以治國治身，清凈則得之矣。漢文之時，未遑
 學校，竇后以之而治，曹參得之而相，幾至措刑。且仲尼嘗問禮焉，俗儒或否其說。」



 餘曰：「《春秋》昭十七年，郯子來朝，仲尼從而學焉，俾後之人敦好問之旨。矧老子有道之士，周之史氏乎？余謂《六經》之教，化而不已則臻於大同，大道之行則蠟賓息嘆。黃、老之與《六經》，孰為先而孰為後乎？又何必繅藉玉帛然後為禮，筍虡鏞鼓然後為樂乎？余謂太史公之志，斯見之矣。惡可以道之跡、儒之末相戾而疾其說？病之者可以觀徼，未可以觀妙。」



 人多
 重之。



 登第，為臨渙主簿，再遷大理評事、知吳縣。王禹偁知長洲縣，日以詩什唱酬，蘇、杭間多傳誦。後並召赴闕，上自定題以試之，以禹偁為右拾遺，處約著作郎，皆直史館，賜緋魚。會下詔求讜言，處約上奏曰：



 伏睹今年春詔旨，責以諫官備員未嘗言事，雖九寺、三監之官，亦得盡其讜議。陛下虔恭勞神，厲精求理，力行王道，坐致太平。心先天而不違，德生民而未有，所以散玄黃之協氣，為動植之休祥，而猶不伐功成，屢求獻替，此真唐堯、虞
 舜之用心也。



 臣累日以來，趨朝之暇，或於卿士之內預聞時政之言，皆曰聖上以三司之中，邦計所屬，簿書既廣，綱條實繁，將求盡善之規，冀協酌中之道。竊聞省上言，欲置十二員判官兼領其職，貴各司其局，允執厥中。臣以三司之制非古也。蓋唐朝中葉之後，兵寇相仍，河朔不王，軍旅未弭，以賦調筦榷之所出，故自尚書省分三司以董之。然國用所須，朝廷急務，故僚吏之屬倚注尤深。或重其位以處之，優其祿以寵之，黽勉從事者姑
 務其因循，盡瘁事國者或生於睚眥，因循則無補於國，睚眥則不協於時。或淺近之人用指瑕於心計，深識之士以多可為身謀。蠹弊相沿，為日已久。今若如十二員判官之說，亦從權救敝之一端也。



 然而聖朝之政臻乎治平，當求稽古之規，以為垂世之法。臣嘗讀《說命》之書，以為「事不師古，匪說攸聞」又《二典》曰：「若稽古帝堯。」「若稽古帝舜。」皆謂順考古道而致治平。以臣所見，莫若復尚書都省故事，其尚書丞郎、正郎、員外郎、主事、令史之屬，
 請依六典舊儀。以今三司錢刀粟帛筦筦榷支度之事，均在二十四司，如此則各有司存，可以責其集事。今則金部、倉部安能知儲廩帑藏之盈虛，司田、司川孰能知屯役河渠之遠近？有名無實，積久生常。況此卻復都省之事，下臣猶能僉知其可，況陛下聰明濬哲乎！



 然議者以為不行已久，難於改更，若斷自宸心，下於相府，都省之制，故典存焉。上令下從，孰為不可，蓋人者可與習常，難與適變；可與樂成，難與慮始。在《周易》有之：「天地革而四
 時成。」此言能改命而創制，及小人樂成則革面以順上矣。況三司之名興於近代，堆案盈幾之籍，何嘗能省覽之乎？復就三司之中，更分置僚屬，則愈失其本原矣。今三司勾院即尚書省，比部元為勾覆之司，周知內外經費，陛下若欲復之，則制度盡在。迨及九寺、三監多為冗長之司，雖有其民，不舉其職。



 伏望陛下當治平之日，建垂久之規，不煩更差使臣，別置公署。如此則名正而言順，言順而事成，省其冗員則息其經費，故《書》曰：「唐虞稽
 古，建官惟百。夏、商官倍，亦克用乂。」伏望法天地簡易之化，建《洪範》大中之道，可以億萬斯年，垂衣裳而端拱矣。



 受詔荊湖路巡撫，欲以苛察立名，所奏劾甚眾，官吏多被黜責。淳化三年卒，年三十三。



 初，濟為開封府司錄，太宗尹京，頗嘉其強幹。太平興國中，處約與兄賁同舉進士，上臨試，知賁，濟之子，遂置之高等。八年，處約復登第。賁後至員外郎。



 處約形神豐碩，見者加重，雖有詞採而急於進用，時論亦以此薄之。卒後，蘇易簡、王禹偁集其
 文凡十卷，題曰《東觀集》。禹偁為序，易簡表上之，詔付史館。



 蜀士又有嚴儲者，太平興國中進士，後直史館，使河北督軍糧，陷於契丹。



 安德裕，字益之，一字師皋，河南人。父重榮，晉成德軍節度，《五代史》有傳。德裕生於真定，未期，重榮舉兵敗，乳母抱逃水竇中。將出，為守兵所得，執以見軍校秦習，習與重榮有舊，因匿之。習先養石守瓊為子，及年壯無嗣，以德裕付瓊養之，因姓秦氏。習世兵家，以弓矢、狗馬為事。
 德裕孩提即喜筆硯，遇文字輒為誦讀聲，諸子不之齒，習獨異之。既成童，俾就學，遂博貫文史，精於《禮》、《傳》，嗜《西漢書》。習卒，德裕行三年服，然後還本姓。習家盡以ＴＹ裝與之，凡白金萬餘兩。德裕卻之，曰：「斯秦氏之蓄，於我何有？丈夫當自樹功名，以取富貴，豈屑於他人所有耶！」聞者高之。



 開寶二年，擢進士甲科、歸州軍事推官，歷大理寺丞、著作佐郎。太平興國中，累遷秘書丞、知廣濟軍。時軍城新建，德裕作《軍記》及《圖經》三卷，優詔嘉獎。俄改太
 常博士。八年，通判秦州，就知州事。雍熙初，遷主客員外郎、通判廣州，未行，宰相李昉言其有史才，即以本官直史館。端拱初，改金部員外郎。



 淳化初，知開封縣，會備三館職，改直昭文館。三年春，廷試貢士，德裕與史館修撰梁周翰並為考官，上顧宰相曰：「此皆有聞之士而老於郎署，周翰狹中，德裕嗜酒，朕聞其能改矣。」遂並賜金紫。俄遷司勛員外郎。至道初，德裕常作《九弦琴五弦阮頌》以獻，上稱其詞採古雅。至道三年，轉金部郎中、出知睦
 州，還判太府寺。咸平五年卒，年六十三。



 德裕性介潔，以風鑒自負。王禹偁、孫何皆初游詞場，德裕力為延譽。及領考試，何又其首選。然酣飲太過，故不被獎擢。有集四十卷。



 錢熙，字太雅，泉州南安人。父居讓，陳洪進署清溪令。熙幼穎悟，及長，博貫群籍，善屬文，洪進嘉其才，以弟之子妻之。將署熙府職，辭不就，著《楚雁賦》以見志。尋復闢為巡官，專掌箋奏。



 洪進歸朝，熙不敘舊職，舉進士。雍熙初，
 攜文謁宰相李昉，昉深加賞重，為延譽於朝，令子宗諤與之游。明年，登甲科，補度州觀察推官。代還，寇準掌吏部選，上封薦錢若水、陳充、王扶洎熙皆有文，得試中書，遷殿中丞，賜緋魚。著《四夷來王賦》以獻，凡萬餘言，太宗嘉之，即以本官直史館。



 淳化中，參知政事。蘇易簡對太宗言趙鄰幾追補《唐實錄》，鄰幾卒，家睢陽，即命熙乘傳而往，盡取其書來上。熙嘗與楊徽之言及張洎、錢若水將被進用，熙與劉昌言同鄉里，相親善，又語及其事。昌
 言因以語洎，洎疑熙交構，訴之，熙坐削職、通判朗州，俄徙衡州，就改太常博士。真宗即位，遷右司諫。李宗諤、楊億素厚善熙，乃與梁顥、趙況、趙安仁同表請復熙舊職，不報。尋通判杭州，政多專達，為轉運使所奏，徙通判越州。



 熙負氣好學，善談笑，精筆札，狷躁務進。自罷職，因憤恚成疾，咸平三年卒，年四十八。嘗擬古樂府，著《雜言》十數篇及《措刑論》，為識者所許。有集十卷。



 子蒙吉，亦進士及第。



\end{pinyinscope}