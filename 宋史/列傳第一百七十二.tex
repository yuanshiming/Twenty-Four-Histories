\article{列傳第一百七十二}

\begin{pinyinscope}

 ○趙汝
 談趙汝讜趙希趙彥吶趙善湘趙與歡趙必願



 趙汝談，字履常，生而穎悟，年十五，以大父恩補將仕郎。登淳熙十一年進士第。丞相周必大得其文異之，語參
 知政事施師點曰：「是子他日有大名於世。」調汀州教授，改廣德軍，添差江西安撫司干辦公事。嘗從朱熹訂疑義十數條，熹嗟異之。



 佐丞相趙汝愚定大策，汝愚欲驟以詞掖處之，力辭去。持祖母服。汝愚去國，其弟汝讜力上疏乞留汝愚、斬侂胄，聞者吐舌。兄弟罹黨禍斥去。尋調安慶府教授，添差浙東安撫司干辦公事。丁母憂，免喪，召為太社令。



 時侂胄用事熾甚，汝談痛憤，登壇讀祝，大呼侂胄及陳自強名。自強不能堪，它日指汝談曰：「末
 坐白皙者何人？」汝談不為動。以參知政事李壁薦，召試館職，擢正字。是時吳曦叛，上下束手，或請就以曦為王，其人造汝談，汝談詰之曰：「孰欲王曦者，可斬！」其人面發赤不能對，遂以言去，主管崇道觀。添差通判嘉興府，與郡守王介志合。改知無為軍，與光州守柴中行、安豐守陸峻俱稱循吏。



 時金人內變，有旨令獻料敵、備邊二策。其料敵之策曰：「禍亂猶在河北，未遽至河南，蓋豪雄擇形勢，大盜窺貨寶，金帛重器俱聚河北，河南無大川為
 之險，欲起安所憑？且金素以河南近我，置守多完顏氏親黨，其下亦令蕃漢錯居，所以防慮備盡。縱彼喪亂，守將欲畔則自畔，何至相率盡反。然有天下者，自不容易一日廢備，豈以金人存亡之候為吾緩急哉！」其備邊之策曰：「今邊州大抵無城，缺兵少糧，鎧仗不足。若使自辦，何所取資？丐諸朝廷，安得力給？若仿古藩封，拔用英傑守郡，則並租稅市榷之利盡與之，免其共貢，上不置監臨，下悉聽選闢，民得自賦，兵得自募，凡百悉聽所為。其
 有功者亦不遽徙，就峻爵秩，增異車服，給美田宅，官其子孫，凡可優寵，無不極至，使內為公卿，雖貴曾不如守邊之樂。如此則有才者爭自奮勵，緩急必能出死力報上。」於後河南二十餘年猶為金守，宋沿邊諸郡權大削，兵事無肯任責者，汝談之言若蓍龜然。



 改湖北提舉常平，振饑盡力。知溫州，改知外宗正，作詩勉其族屬，皆望風而化。遷江西提舉常平。寧宗崩，以哀痛得疾。賀理宗表，力寓勸戒。陳碩曰：「此諫書也。」數丐祠，授江西轉運判
 官，辭不獲命，之官一月，以言者罷。



 先是，汝談因疾去官，言者謂其傲睨軒冕，不樂為世用。至是彌遠不與祠，乃杜門著述。



 端平初，以禮部郎官召，入對言：「倚用老成，廣集忠智，訪求眾敝之原，闢取可行之策，以飭積蠹之蠱，而成終泰之功者，願加聖心焉。」又言：「大佞似忠，大奸似聖，未免信向而擢任之。始未見甚失，久乃浸至差訛，則綱維之臣將不能不執，議論之士將不得不言。執之堅，寧不疑其侵權？言之數，寧不意其賣直？至是則不特是
 非邪正易位，而黜陟予奪失中多矣。」又曰：「外之得以窒吾聽、雜吾目、擾吾天君者，以吾未得虛一而靜之理也。茍得之，導我聲色而不能入，投我寶貨而不能中，扇我以功名而不能動，凝然湛然，孰得乾之哉。」改秘書少監兼權直學士院。時集議出師，汝談反覆言不可輕戰，而和尤非計。既而三京收復，雖前言用兵不便者亦喜，汝談獨有憂色。未幾，洛師敗，朝論始服其先見。



 遷宗正少卿，兼權直，兼編修國史、檢討實錄，兼崇政殿說書。因講《
 論語》而言漢元帝恭儉無過，惟以剛不克改，明不能繹，優柔不斷，而漢業遂衰。權吏部侍郎，升侍讀，兼直學士院，兼同修國史院同修撰，以所注《易》進講。時朝議履畝稱楮，汝談言非便，迕時宰意。京師軍變，宰相乞貶秩，上已允，汝談奏恐失體，持不可。草答詔，以為貶秩易，審舉措難，宰相滋不悅。以言去國，提舉崇禧觀。起知婺州，四辭不允。至郡，力丐祠。召赴行在，四辭。



 權禮部侍郎兼學士院，力辭兼直。時金兵新破，三閫增秩，稱提官楮，四郡
 獲賞。汝談獨蹙頞，登對，首疏言：「邊面無可倚仗，乞超越拘攣，簡拔俊傑，如吳用周瑜、魯肅，晉任祖逖、陶侃故事，使之各分方面，連數十城，推轂授權，盡歸賜履。巴蜀一人，荊襄一人，兩淮各一人，一切便宜行事，不復更從中御，庶幾伸縮由己，機用出心。」蓋推廣鄉者備邊之策。且曰：「臣之此策，行於開禧未用兵之前，決不至罹今日之患。」其論楮法，尤中時敝，上稱嘆久之，且謂：「卿文學高世，宜代予言，力辭何為？」卒以老祈免，章四上，免兼直，改侍
 講。數日，仍兼直學士院，五辭。權給事中，權刑部尚書，及卒，轉兩官。遣表上，又轉四官。



 汝談天資絕人，沈思高識，自少至老，無一日去書冊。其論《易》，以為為占者作；書《堯》、《舜》二典宜合為一，禹功只施於河洛，《洪範》非箕子之作；《詩》不以《小序》為信；《禮記》雜出諸生之手；《周禮》宜傅會女主之書。要亦卓絕特立之見。為文章有天巧。篤於倫誼而忘仇怨，御史王益祥嘗劾之，後汝談官其鄉，益祥愧不敢見，汝談乃數過之，相得歡甚。嘗論議韓非、李斯皆
 有荀卿之才，惟其富貴利欲之心重，故世得而賤之，惟卿獨能守其身，不茍希合，士何可不自重哉。所著有《易》、《書》、《詩》、《論語》、《孟子》、《周禮》、《禮記》、《荀子》、《莊子》、《通鑒》、《杜詩注》。



 趙汝讜，字蹈中，少俶儻有軼材，智略出人上。龍泉葉適嘗過其家，汝讜年少，衣短後衣，不得避。適勸之曰：「名門子安可不學。」汝讜慚，自是終身不衣短後衣。折節讀書，與兄汝談齊名，天下稱為「二趙」。以祖遺恩補承務郎，歷泉州市舶務、利州大軍倉屬。從臣薦宗室之賢者，監行
 在右藏西庫。



 韓侂胄謀逐趙汝愚，汝讜兄弟昌言非是，且上言訟汝愚冤。侂胄懼其詞直，使其黨胡紘再攻汝愚，以汝讜兄弟受汝愚厚恩，私屬為之畫策，惑亂天聽為言，斥使去國。坐廢十年，調華亭浦東鹽場，棄職去。闢浙西安撫司幕官，調簽書昭慶軍節度判官，皆不赴。以前官改鎮東軍。登嘉定元年進士第，為太社令，遷將作監簿、大理司農丞。與史彌遠不合，請外，改湖南提舉常平，易江西，尋提點刑獄。瑞州大姓幸氏貪徐氏田不可
 得，強取其禾，終不與，誣以殺婢，置徐獄。徐訴其冤，汝讜以反坐法黥竄幸氏，籍其家。幸氏走，告急於中宮，徙汝讜湖南。既至，則表直臣龔夬墓。瀏陽有豪民羅氏奪民田，汝讜復懲以法。遷知溫州，卒。



 汝讜常言：「宗子不忘君，孝子不辱身，臨難則功業當如朱虛，立身當如子政。」



 趙希錧，字君錫，舊名希哲，登慶元二年進士第，改賜今名。少扶父喪歸，道遇寇，左右駭散，希錧拊棺慟哭不懾，寇義而去。學於陳傅良、徐誼，既舉進士，調汀州司戶。峒
 寇李元礪方起，汀人震懼，郡會僚佐議守城，希錧下坐無一語，守異之曰：「不言得無有所見乎？」希錧曰：「守城非策也，距城三十里有關曰古城，若悉精銳以扼其沖，賊不足慮矣。」守以付希錧，人為危之。希錧至關，審形明間，申令謹候，分畫粗定，賊已遣諜窺關。希錧得諜詰之，縱其舉火相示，而羸師以誤之。夜半，賊數百銜枚突至，希錧嚴兵以待。賊且至，始命矢石俱下，賊無一免，餘黨聞風而遁。希錧引還，老稚羅拜相屬，希錧繇他道以避之。
 事聞，詔升州推官，治疑獄，決滯訟，攝下邑，弭亂卒。去之日，軍民遮道泣送者數十里。



 調主管夔州路轉運司帳司，疏大寧鹽井利病，使者上諸朝，民便之。改知玉山縣，未行。召對，希錧首言民力困於貪吏，軍力困於僨帥，國家之力則外困於歸附之卒，內困於浮冗之費；次論四蜀銓科舉之弊；次論大寧鹽井本末。寧宗嘉納之。



 授大理寺丞，遷大宗正丞，權工部郎官。宗姓多貧，而始生有訓名，為人後有過禮，吏受賕亡藝，莫敢自陳，希錧白其
 長推行之。會朝議，燕邸近屬赴朝參者少，命希錧易班，希錧力辭，弗克。特換授吉州刺史、提舉祐神觀。未幾，廷臣言宗姓換班人嘗舉進士，請視朝士，聽輪對。於是希錧次對時首論：「今日多事之際，而未有辦事之人。朝紳，清選也，以緘默為清重，以刻薄為舉職，以無所可否為識體。閫寄，重任也，以大言為有志，以使過為知恩。臣非敢厚誣天下以為無人，患在選擇未得其道、器使未當其才爾。」授成州團練使，賜金帶，令服系。以寶璽推恩，進
 和州防禦使。



 理宗即位，進潭州觀察使，以公族近邸，恩特加厚。又進安德軍承宣使。希錧引對，言：「初政急務，莫先於明道，總治統，收人心。」上為動容。越明年，論祠祭不蠲，禁衛不肅。慈明宮上壽，升節度，封信安郡公。卒，遺奏聞，上震悼輟視朝，賜含斂，贈以金幣。



 希錧風資凝重，胸抱魁壘，揚人之善，不記人之過，急人之難，不忘人之恩。居官，祁寒盛暑未嘗謁告，衣食取裁足而已。追封信安郡王。



 趙彥吶，字敏若，彭州人。登四川類試第。少以材稱。吳曦叛，以祿禧偽守夔，彥吶結義士殺之，遂顯名。



 嘉定十二年，關外西和州新被兵，制使安丙檄使經理，金人再至，戰卻之。因請修州北水關，募民耕戰以守；又勸丙盡捐關外四州租，結民兵使各自為守。皆不行。在州五年，得軍民心，轉提點刑獄，尋帥沔，時譽甚都。及崔與之代丙，始察其大言無實，謂他日誤事省必此人，請廟堂毋付以邊藩。尋奪其節制。



 寶慶元年，乃移帥興元。三年，會鄭
 損棄四州，退保三關，彥吶力爭不勝，罷歸家者五年。紹定四年，桂如淵代損，起彥吶於副使，更李𡌴、黃伯固，皆彥吶副之。端平元年，遂升正使，丞相鄭清之趣其出兵，以應入洛之役，不從。秦、鞏之豪汪世顯久求內附。至是彥吶為力請數四，清之亦汔不從。三年，金人大入至三泉，彥吶大敗，眨衡州，其子洸夫用事亦竄嶺南，史嵩之留之江陵兩年，卒。



 趙善湘字清臣，濮安懿王五世孫。父武翼郎不陋，從高
 宗渡江，聞明州多名儒，徙居焉。善湘以恩補保義郎，轉成忠郎、監潭州南嶽廟，轉忠翊郎，又轉忠訓郎。慶元二年舉進士，以近屬轉秉義郎，換承事郎，調金壇縣丞。五年，知餘姚縣。



 開禧元年，添差通判婺州。嘉定元年，以招茶寇功，赴都堂審察，提轄文思院。出判無為軍兼淮南轉運判官、淮西提點刑獄。四年，改知常州。八年，主管武夷山沖祐觀。十年，知湖州。十一年，丁內艱，明年起復，知和州，三辭不獲命。遷知大宗正丞兼權戶部郎官，改知
 秘閣、淮南轉運判官，兼淮西提舉常平，兼知無為軍。進直徽猷閣、主管淮南制置司公事，兼知廬州，兼本路安撫，仍兼轉運判官、提舉常平。



 十三年，進直寶文閣。以平固始寇功，賜金帶，許令服系。十四年，進直龍圖閣、知鎮江府。十七年，拜大理少卿，進右文殿修撰、知鎮江府，封祥符縣男，賜食邑。寶慶二年，進集英殿修撰，拜大理卿兼權刑部侍郎，進寶章閣待制、沿海制置使兼知建康府、江東安撫使兼主管行宮留守司公事。賜仙花金
 帶，進封子，加食邑。



 紹定元年，以創防江軍、寧淮軍及平楚州畔寇劉慶福等功，皆升其官，進龍圖閣待制，仍任，兼江東轉運副使。三年，進煥章閣直學士，仍任，進封伯，加食邑。以李全犯淮東，進煥文閣學士、江淮制置使，乃命專討，許便宜從事。四年，進封侯，加食邑。及戮全，善湘遣使以露布上，乃進兵部尚書，仍兼任。



 時善湘見範、葵進取，慰藉殷勤，饋問接踵，有請必應。遣諸子屯寶應以從，範、葵亦讓功督府，凡得捷，皆汝櫄等握筆草報。善湘
 季子汝楳，丞相史彌遠婿也，故奏報無不達。以平閩寇功，轉江淮安撫制置使。五年，復泰州淮安州、鹽城淮陰縣四城，及策應京湖功，進端明殿學士，與執政恩例，仍任，升留守，加食邑。以受金樞密副使納合買住降，復盱眙軍、泗壽二州功，進資政殿學士，加食邑，遣使賜手詔、金器等物。九疏丐歸，皆不許。請愈力，進大學士、提舉洞霄宮，封天水郡公，加食邑。監察御史劾奏善湘，御筆以善湘有討逆復城之功，寢其奏。



 嘉熙二年，授四川宣撫
 使兼知成都府，未拜，改沿海制置使兼知慶元府。即丐祠，改知紹興府兼浙東安撫使。三年，兩請休致，四乞歸田，復提舉洞霄宮。淳祐二年，帝手詔求所解《春秋》，進觀文殿學士，守本官致仕，卒。遺表聞，帝震悼輟視朝，贈少師，賻贈加等。所著有《周易約說》八卷，《周易或問》四卷，《周易續問》八卷，《周易指要》四卷，《學易補過》六卷，《洪範統論》一卷，《中庸約說》一卷，《大學解》十卷，《論語大意》十卷，《孟子解》十四卷，《老子解》十卷，《春秋三傳通議》三十卷，詩詞雜
 著三十五卷。



 趙與歡，字悅道，燕懿王八世孫。嘉定七年進士，調會稽尉，改建寧司戶參軍。中明法科，攝浦城縣。丁父憂，作《善慶五規》示子孫。免喪，授大理評事。轉對，言天變、民情、國威三事，又言：「死囚以取會駁勘，動涉歲時，類瘐死，而干證者多斃逆旅，宜精擇憲臣使詳覆，果可疑則親往鞫正，必情法輕重可閔，始許審奏。」



 遷籍田令。久之，拜宗正寺簿，歷軍器監、司農寺丞，遷宗正丞兼權都官郎官，
 改倉部，權度支，以直寶章閣知安吉州。郡計仰榷醋，禁綱峻密，與歡首捐以予民。設銅鉦縣門，欲訴者擊之，冤無不直。有富民訴幼子，察之非其本心，姑逮其子付獄，徐廉之，乃二兄強其父析業。與歡曉以法，開以天理，皆忻然感悟。又嫠媼僅一子，亦以不孝告，留之郡聽，日給饌，俾親饋，晨昏以禮，未周月，母子如初。二家皆畫像事之。喪母，朝廷屢起之，不可，議使守邊，授淮西提點刑獄，弗能奪。再期，以刑部郎官召，乞終禫，奉祠，復半載，乃趨
 朝。



 自恢復退師，又議納使，與歡言：「在朝迎合，政出多門，必得智識氣節之士，布列中外可也。」兼權檢正，遷宗正少卿兼權戶部侍郎，尋兼知臨安府、浙西安撫使，同詳定，剖決明暢，罪者咸服。郊祀之夕，大風雷，與歡言國本未定，又陣弭盜固本之策。有以刑罰術數言於帝者，與歡言：「導民有本。如臣待罪天府，豈遽能及民，惟其真實相孚，待以不擾，數月而庭訟彌寡。人心本善，有感必從。或謂厲以威、待以術者，非知本之論。」且言：「朝令夕改，非
 以示作新；旁蹊曲徑，非以肅紀綱。」帝為悚然。又建言：「秦刻頌有『端平法度』語。」



 明年改元嘉熙，襄、蜀殘破，或望風棄地，召見便殿，言：「韓琦當仁宗朝，猶晝夜泣血。今主憂臣辱矣。」因具言防邊之道，其後多見施行。與歡招刺三千人為忠毅軍，又言：「禁衛虛籍及京口諸郡，悉宜募兵，統以郡將，財先贍軍，餘始上供，乞省不急之費。」薦文武士四十人。遷戶部侍郎兼權兵部尚書，論邊事至為深切。



 星變，上章請罷。大火，力言災變之烈，謂：「臣罪擢發莫
 數，猶欲以去國為言，少悟上聽。願祗畏天威，思以實德及民，始自上躬，痛加節約，廣推振恤。」五請竄。於是中書方大琮言：「與歡素自潔修，疏財輕爵，人所共知，不幸遇此，觀其待罪之章，懇切至到，未嘗不嘆其知義也。乞俞所請，使小大之臣，皆知引咎。」乃收一階。尋復之。與歡請先敘復同降官屬，又言：「艱難不可為之時，當慷慨厲志，深為人才兵力思。」遷戶部尚書兼權吏部，累丐祠，不許。



 論楮幣自嘉定以一易二，失信天下，嘗出內帑收換，屢
 稱提而折閱益甚。嘗請兩界並展十年勿議造新，責州縣毋以損污抑沮，至是遂請不立界限以絕其疑，所以區畫者甚備。其後詔宰相遍詢侍從，與歡又以前說陳之。有欲以端平錢當五行使，與歡謂：「開禧嘗以二當三，何救於楮。」且曰：「士大夫不清白奉法，恪意扶持，雖日易一法，無救於楮，而國非其國矣。法削國弱，能獨享富貴乎？」每言「端平以來，竄贓吏，禁包苴，戒奔競，戢橫斂，而風俗沈痼自若。或口仁義而身市井，率以欺君為常，肥家
 為樂，遂臨事乏使，而小人得從旁乘間竊取官爵矣。」疏乞：「別邪正，警偷惰，獎用恬退質直之士，以絕躁競浮靡之習。內廷有關於除授者必斥，暗室有涉於謗議者必思，清心寡欲，以革酣歌黷貨之風，其機皆自陛下始。」又言：「軍政弛而尺籍不明，總兵者或緣功賞開嫌隙，內則班行惟求速化，守牧類多貪庸，楮事日非，浮冗不節，指陳無虛日。」



 大風震雷數見，因具陳邊事，且言：「人才國用，民力兵威，願乘此機，加意根本，勿徒困精神於除授，老
 歲月於行移，委公道於私情，付事功於無可奈何也。」遷吏部尚書。講筵言：「膏雨不降，星變頻仍。在京物價騰踴，民訛士噪；在外兵權渙散，流民充斥。登崇元老，並建宰輔，謂宜風採振揚，而事勢猶若此，士大夫未必任天下之責，天下未必知陛下之志。」力求歸田，會潮汐嚙堤，執政道帝意留治之，手詔云：「忠正廉勤，無如卿者。」授端明殿學士、知臨安府、浙西安撫使。江堤竣事，獄空，力丐罷。依舊端明殿學士，提舉萬壽觀。提領戶部財用兼侍讀
 兼修國史、實錄院修撰。奉朝請，出關，遣使趣還。



 會饑民相攜溺死，帝仍付臨安府事，恩例視執政。與歡涕泣奉詔，亟榜諭曰：「今申奏振救，宜忍死須臾各全性命，佇沐聖恩。」都人相謂毋死。與歡上則祈哀公朝，下則推誠勸分，甘雨隨至，米商來集，流移至者有以濟之。力求納祿，授資政殿學士、提舉萬壽觀兼侍讀、監修國史、實錄院修撰。奉朝請，與歡至浙江，上召還，即日絕江去，帝為悵然。與歡三為府尹，盡力民事，都人稱「趙端明」，必以手加
 額曰「趙佛子」也。



 久之，以舊職知溫州，政事必親，吏不敢欺，創水砦，修貢院。以侍讀召，辭，不許。入對，言爵祿之濫，因及國本事。五丐歸，又不許。進《春秋解》，升大學士，薦士六十人。史嵩之將復入相，而人言不已，帝以問與歡。言：「嵩之老師費財，私暱貪富，過立名譽，必不宜復用。」時嵩之猶子璟卿誦言其過忽斃，而杜範、劉漢弼、徐元傑三賢暴死，人皆疑嵩之致毒。與歡請優恤漢弼、元傑家，帝從之，而優恤手詔，則與歡所擬入也。



 又請以兵財分
 任輔臣。在講筵言：「以壞證付庸醫，僅支殘息，徒運巧心，天下事尚堪再誤耶？」時相忌之。尋授安德軍節度使、開府儀同三司、萬壽觀使。日食，應詔言事益切。月賜內帑，與歡辭不取。帝書「安貧樂道，植節秉忠」字賜之。建儲未定，乃申言之，又言：「人才乏使，贓吏不悛，民昔流而南，今流而北，盜昔伏於遠，今伏於近，體認不真，賢否無別，國將誰與立邪？願富一代之儲，使小人無間可投，以絕隱伏之禍。」帝為改容。



 袁士宋斌少從黃乾、李燔登朱熹之
 門，學禁方嚴，羈旅困沮，年且八十，與歡延之，事以父行，奏乞用旌禮布衣故事，死葬西湖上，歲一祭焉。帝逐二諫臣，與歡力爭之。五乞免朝請，三乞致仕，俱不允，賜《泰卦詩》、《忠邪辨》。自是，國事皆縷縷言之，有不勝書，蓋其愛君憂國，本諸天性。拜少傅，卒，遺表猶不忘規正。帝震悼輟朝，賻贈有加，詔有司治葬，贈少師，追封奉化郡王，謚清敏，累贈太師。



 手注《六經》及《仁皇訓典詳釋》，又有《高宗寶訓要釋》、奏議、詩文百卷。與歡嘗謂：「士大夫有貪聲，則
 雖奇才奧學，徒以蠹國害民爾。」故斂之夕，而金帶猶質錢民家云。



 趙必願，字立夫，廣西經略安撫崇憲之子也。未弱冠，丁大母憂，哀毀骨立。服闋，以大父汝愚遺表，補承務郎。



 開禧元年，銓監平江府糧料院，調常熟丞。嘉定七年舉進士，知崇安縣，剖判如流，吏不能困。修學政，立催科法，列戶名為三等，以三期為約，足者旌之，未足者寬以趣之，逾期不納者里胥程督之，民皆感懌願輸。革胥吏鬻鹽
 之敝。擅發光化社倉活饑民，帥怒，逮吏欲懲之，必願曰：「芻牧職也，吏何罪。」束簷俟譴，帥無以詰而止。舊有均惠倉，無所儲，必願捐緡錢增糴，至二千石。力主義役之法，鄉選善士，任以推排，入資買田助役，則勉有產之家，有感化者，出己田以倡，遂遍行一邑，上下便之。臺府以聞，下其式八郡四十八縣。秩滿，民共立祠刻石。



 授湖、廣總所乾辦公事。丁父憂，居喪盡禮，貽書問學於黃幹。服除，差充兩浙運司主管文字。再考，特差充提領安邊所主
 管文字。差知全州，陛辭，奏乞下道、江二州訪周惇頤之後。知常州，改知處州，陳折帛納銀之害，皆得請。移泉州，罷白土課及免差吏榷鐵，諷諸邑行義役。秋旱，力講行荒政，乞撥永儲、廣儲二倉米振救。差主管官告院。越五日，詔依舊主管官告院兼知臺州，一循大父之政，察民疾苦，撫摩凋瘵，修養濟院，建陳瓘祠，政教兼舉。



 端平元年，以直秘閣知婺州。至郡，免催紹定六年分小戶綾羅錢三萬緡有奇。立淳良、頑慢二籍，勸懲人戶。措置廣惠
 倉及諸倉積穀。奏乞寬減內帑綾羅，申省免用舊例，預解諸色窠名錢，罷開化稅場。遷太府寺丞，尋遷度支郎中。詔以汝愚配享寧宗，從必願請也。兼右司郎中，引見，疏言：



 陛下英明密運，斷出於獨，固欲一切轉移之。然而大權若在我，或者猶有下移之疑；眾正若已開，或者猶有旁徑之疑。策免二相，銷天變也，去者固難以復留，留者恐終於引去。虛鼎席以待故老，疑者或意其未必來，而況在數千里之外；責次補以任大政，疑者或意其不
 敢專，而況於不安其位。中書，政之本也。今果何時，尚可含糊意向以啟天下之疑乎？親擢臺諫，開言路也，用之未久者，何為輕於易去？去之未幾，何為使之復來？召於外服者，不知果能用之而必堅；除目周行者，不知果能聽之而無諱乎？



 朝廷除授，軍國賞罰，本至公也，今有姓名未達於廟堂，而遷擢忽由於中出，斥逐三衙，竟不指名罪狀，而人始得以疑陛下矣。一除目之頒，一號令之出，雖未必由於閹宦，而人或疑於閹宦；雖未必由於私
 謁，而人或疑於私謁；雖未必由於戚畹宗邸，而人或疑於戚畹宗邸。夫天下者，祖宗之天下也，非陛下所私有也，陛下雖有去敝之心，而動涉可疑之跡，陛下亦何樂於此。



 時論偉之。



 三京兵敗，邊事甚亟，詔條上守禦計，必願言十事：下哀痛之詔，合江淮之兵，救江陵之急，節財用之宜，縻議和之使，撫無歸之民，處北來之眾，置鎮撫之使，擇帥閫之代，拔未用之將，皆切於邊要。政府議楮幣日輕，欲令諸州再用印及他為稱提之法，必願力爭
 不可。嘉熙元年，貽書政府，論邊防事宜，授右司郎中。



 火災，必願應詔上封事，曰：「開邊稔禍之刑，牽制而未行；激變棄城之戮，姑息而未舉。京、襄淪沒，祖宗之基業莫能保；淮、蜀蹂躪，赤子之冤魂無所依。履畝之令下而加以抑配，稱提之法嚴而重以告訐。民無蓋藏，每有轉壑之憂；士不宿飽，常有思亂之志。」又曰：「臺諫、給舍骨鯁之論莫容；左右便嬖浸潤之言易入。春夏常享，闊略於原廟之尊；節鉞隆恩，殷勤於邸第之貴。」又曰：「必也正故相專
 國之罪，嚴貪夫徇國之誅，思室鬼高明之瞰。先編氓，後親貴，去木妖競治之釁；尚堅固，革奢華，戒宴殿無度之宴酣，節內庭不急之營繕。」又論濟王及國本事。



 遷左司郎中，又遷司農少卿兼左司。轉對，言：「正氣日消月沮，馴至今日，非惟搢紳不肯論事，下至草茅之士，皆結舌矣。端平初年，沉痾方去，新病未作，陛下猶勤於咨訪，如恐不及。今疾攻心腹，決裂將潰，乃不求瞑眩之劑以起其殆，甚可惑也。」又曰：「毋使人臣以指斥懷疑，毋致陛下以
 厭言得謗。」時直士相繼去，故必願及之。兼敕令所刪修官，拜司農卿，兼職如故。翼日，改宗正少卿，仍兼刪修敕令兼國史編修實錄檢討，尋兼左司，遷太府卿，仍兼編修、檢討，遷宗正少卿。詔依舊太府卿，仍兼職，且兼中書門下檢正諸房公事。轉對，言：「中才庸主，惟其無所知覺，故言不可入，而敗亡隨之。陛下作敬天之圖，朝夕對越，謂宜天意可回，而熒惑失度，鬱攸煽災，迫近禁門，幾毀左藏。煙埃方息，白晝隕星，貫日之虹，脅陽之雹，疊見層
 出。陛下觀時察變，何由致此？今日之事，動無良策，惟在側身修行，祈天永命而已。」遷起居舍人，兼職仍舊。



 大水，上封事曰：「海潮毀隘，侵迫禁城，災異之來，理不虛發，必上畏天戒，下修人事，易沴召和，轉移於陛下方寸間耳。」又曰：「《周官》國有大事，則舉大詢之理。今日之事迫矣，謂宜合眾謀，屈君策，上而搢紳，下而芻蕘，各陳所見，擇其可用之策，以授任事之臣，庶幾千慮一得，以成天下人不因之意。」暫兼權右郎官。言：「財非天雨鬼輸，豈可輕施
 妄用。長此不已，必至顛覆，異時或得罪。今之大夫不能為國生財，程異、皇甫鏄之徒乘間捷出，推敲克剝，以術相勝，鑿空取辦，以計巧取，事掊斂，獻羨餘，間架緡錢之令下，而唐祚愈促矣。願陛下精思熟慮，約已愛民，必如勾踐之臥薪嘗膽，必如衛文公之帛衣布冠，可也。」權吏部右侍郎，乞免兼檢正，從之。兼國史修撰。



 時邊事急，必願應詔言：「宜敕彭大雅自重慶領王青之兵東下以復夔，責李安民及歸、峽二守以自效，調一將督中流之師，
 以伐其順流之謀，調一將自間道出鼎、澧之後，以折其搗虛之鋒，調一將助芮興之勢，以備江陵之急。又宜下湖南遣飛軍及團結民兵之類守沅江、益陽江，以防沖突長沙，盡收江上民船，毋資敵用。」區畫皆中事機。暫兼權侍左侍郎。李宗勉每稱其平允。暫兼權戶部侍郎，兼同詳定敕令。請立國本，請親禱雨。遷戶部侍郎，暫兼給事中。



 先是，錢相嘗繳陳洵益贈節使不行，必願復繳奏曰：「李韶向為殿中侍御史，疏論洵益，乞予外祠，以絕窺
 伺，陛下不行其言，復奪其職，韶不能自安，徑求外補。今召之不至，正以此故。若超贈洵益，又繳駁不行，韶愈無來期矣。陛下忍於去一賢從官，而不忍於沮一已死之內侍，則何以興起治功，振揚國勢？欲望寢洵益節鉞，趣韶供職。」於是必願三以疾乞祠，不許。



 權戶部尚書，疏言：「端平元年，洛師輕出。明年，德安失，襄陽失。又明年，固始失，定遠失，六安失，郢、復、荊門失，蜀道蹂，成都破。又明年，夔、峽徙，浮光降。又明年，滁陽殲。越二年，壽春棄。明年，真
 陽擾，安豐危，成都遺燼，靡有孑遺。」又曰：「去冬安豐危而復安，特天幸爾。君臣動色，太平自賀。雷作於雪宴之先期，蜀警於大宴之朌命，戒心一弛，赫鑒已隨之矣。」又乞「諭太府丞，核戶部收支數目，庶見多寡盈虛之實，有餘則儲之以待朝廷之取撥，闕則助之以示宮府之一體。」二疏迕丞相史嵩之，乞免官、乞祠，皆不許。以司諫鄭起潛論列，以寶謨閣直學士奉祠；辭職名，不許。淳祐五年，以華文閣直學士知福州、福建安撫使，三辭，不許。閩人
 聞必願至，欣然嘆羨。



 必願平易以近民，忠信以厚俗，惻怛以勤政，行鄉飲酒，旌退士，獎高年，裁僧寺實封之數。尤留意武事，甫入境，即以軍禮見戎帥，申明左翼軍節制事宜，措置海道修水，教士卒知勸。」居官四年，累乞歸，及命召，又三辭，皆不許。卒，遺表上，贈銀青光祿大夫。



 必願才周器博，心平量廣，而又蚤聞家庭忠孝之訓、師友正大之言，故所立卓然可稱云。



 論曰：宋之公族，往往亦由科第顯用，各能以術業自見，
 汝談、汝讜、希金官是已。彥吶帥邊而墮功，亦由廟算之短。善湘父子克平大盜。與歡以長者稱。必願世濟其美，可謂信厚之公子矣。



\end{pinyinscope}