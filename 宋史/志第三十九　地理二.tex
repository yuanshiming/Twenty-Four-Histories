\article{志第三十九　地理二}

\begin{pinyinscope}

 河北路河東路



 河北路。舊分東、西兩路，後並為一路。熙寧六年，再分為兩路。



 東路。府三：大名，開德，河間。州十一：滄，冀，博，棣，莫，雄，霸，德，濱，恩，清。軍五：德清，保順，永靜，信安，保定。縣五十七。



 大名府，魏郡。慶歷二年，建為北京。八年，始置大名府路安撫使，統北京、澶懷衛德博濱棣、通利保順軍。熙寧以來並因之，六年，分屬河北東路。崇寧戶一十五萬五千二百五十
 三，口五十六萬八千九百七十六。貢花紬、綿紬、平紬、紫草。縣十二：元城，赤。熙寧六年，省大名縣為鎮入焉。



 莘，畿。



 大名，次赤。熙寧六年，省入元城。紹聖三年復。政和六年，徙治南樂鎮。



 內黃，畿。



 成安，畿。熙寧六年，省洹水縣為鎮入焉。



 魏，次畿。



 館陶，畿。熙寧五年，省永濟縣為鎮入焉，尋復舊。



 臨清，次畿。



 夏津，畿。



 清平，畿。宋初，自博州來隸。熙寧二年，又割博平
 縣
 明靈砦隸焉，本縣移置明靈。



 冠氏，畿



 宗城。畿。熙寧五年，省臨清縣為鎮入焉。當年復舊，尋以永濟隸臨清。熙寧六年，又省經城縣為鎮入焉。



 開德府，上，澶淵郡，鎮寧軍節度。本澶州。崇寧四年，建為北輔。五年，升為府。宣和二年，罷輔郡，仍隸河北東路。崇寧戶三萬一千八百七十八，口八萬二千八百二十六。貢莨莠席、南粉。縣七：濮陽，中。



 觀城，望。皇祐元年，省入濮陽、頓丘。四年，復置。



 臨河，緊。



 清豐，中。慶歷四年，徙清豐縣治德清軍，即縣置軍使，隸州。熙寧六年，省頓丘縣入清豐。



 衛南，中。



 朝城，畿。舊隸大名府，崇寧四年，與南樂來隸。



 南樂。畿。



 德清軍，見上。



 滄州，上，景城郡，橫海軍節度。崇寧戶六萬五千八百五十一，口一十一萬八千二百一十八。貢大絹、大柳箱。縣五：清池，望。熙寧四年，省饒安縣為鎮入清池。有乾符、巷姑、三女、泥姑、小南河五砦。政和二年，改巷姑曰海清，三女曰三河，泥姑曰河平。



 無棣，望。治平中，徙無棣縣治保順軍，即縣治置軍使，隸州。



 鹽山，緊。



 樂陵，緊。熙寧二年，徙治咸平鎮。



 南皮。中。熙寧六年，省臨津縣入焉。



 保順軍。周置軍於滄州無棣縣南三十里。開寶三年，又以滄棣二州界保順、吳橋二鎮之地益焉，仍棣滄州。



 冀州，上，信都郡，舊團練。慶歷八年，升安武軍節度。崇寧
 戶六萬六千二百四十四，口一十萬一千三十。貢絹。縣六：信都，望。



 蓨上。



 南宮，上。皇祐四年，升新河鎮為縣，廢南宮。六年，省新河為鎮入焉。棗強，上。熙寧元年，省為鎮入信都。十年，復置。



 武邑，上。



 衡水。中。



 河間府，上，河間郡，瀛海軍節度。至道三年，以高陽隸順安軍。舊名關南，太平興國元年，改名高陽關。慶歷八年，始置高陽關路安撫使，統瀛莫雄貝冀滄、永靜保定乾寧信安一十州軍。本瀛州，防禦。大觀二年升為府，賜軍額。崇寧戶三萬一千九百三十，口六萬二百六。貢絹。縣
 三：河間，望。雍熙中，即縣西置平虜砦，景德二年，改為肅寧城。



 樂壽，望。至道三年，自深州來隸。熙寧六年，省景城為鎮入焉。



 束城。上。熙寧六年，省為鎮入河間，元祐元年復。



 博州，上，博平郡，防禦。淳化三年，河決，移治於孝武渡西。崇寧戶四萬六千四百九十二，口九萬一千三百三十三。貢平絹。縣四：聊城，望。



 高唐，望。



 堂邑，望。



 博平。緊。熙寧二年，割明靈砦隸北京清平。



 棣州，上，樂安郡，防禦。建隆二年，升為團練，俄為防禦。大中祥符八年，移治陽信縣界八方寺。崇寧戶三萬九千
 一百三十七，口五萬七千二百三十四。貢絹。縣三：厭次，上。



 商河，中。



 陽信。下。



 莫州，上，文安郡，防禦。熙寧六年，省長豐縣為鎮，又省鄚縣入任丘。元祐二年，復鄚縣，尋又罷為鎮。崇寧戶一萬四千五百六十，口三萬一千九百九十二。貢綿。縣一：任丘。上。有馬村王家二砦。政和三年改馬村砦曰定安，王家砦曰定平。



 雄州，中，防禦。本唐涿州瓦橋關。政和三年，賜郡名曰易陽。崇寧戶一萬三千一十三，口五萬二千九百六十七。
 貢紬。縣二：歸信，中。有張家、木場、三橋、雙柳、大渦、七姑垣、紅城、新垣八砦。



 容城。中。建隆四年復置。



 霸州，中，防禦。本唐幽州永清縣地，後置益津關。周置霸州，以莫之文安、瀛州之大城來屬。政和三年，賜郡名曰永清。崇寧戶一萬五千九百一十八，口二萬一千五百一十六。貢絹。縣二：文安，上。景祐二年，廢永清縣入焉。有劉家渦、刁魚、莫金口、阿翁、雁頭、黎陽、喜渦、鹿角八砦。元豐四年，割鹿角砦隸信安軍。政和三年，改劉家渦砦曰安平，阿翁曰仁孝，雁頭曰和寧，喜渦曰喜安。



 大城。上。



 德州，上，平原郡，軍事。宋初，省歸化縣。景祐二年，廢安陵縣入將陵，後割屬永靜軍。熙寧六年，省德平縣為鎮，入安德。崇寧戶四萬四千五百九十一，口八萬二千二十五。貢絹。縣二：安德，望。



 平原。緊。



 濱州，上，軍事。大觀二年，賜渤海郡名。大中祥符五年，廢蒲臺縣。崇寧戶四萬九千九百九十一，口一十一萬四千九百八十四。貢絹。縣二：渤海，望



 招安。上。慶歷三年，升招安鎮為縣。熙寧六年，省為鎮入渤海。元豐二年復為縣。



 恩州，下，清河郡，軍事。唐貝州，晉永清軍節度，周為防禦。宋初，復為節度。慶歷八年，改州名，罷節度。崇寧戶五萬一千三百四十二，口八萬五千九百八十六。貢絹、白毯。縣三：清河，望。端拱元年，徙治永寧鎮。淳化五年徙今治。熙寧四年，省清陽縣入焉。



 武城，望。



 歷亭。緊。至和元年，廢漳南縣入焉。



 永靜軍，同下州。唐景州。太平興國六年，以軍直屬京。淳化元年，以冀州阜城來屬。景德元年，改軍名。崇寧戶三萬四千一百九十三，口三萬九千二十二。貢簟、絹。縣三：
 東光，緊。



 將陵。望。景祐元年，移治於長河鎮。



 阜城。中。嘉祐八年，省為鎮入東光。熙寧十年復為縣。



 清州，下，本乾寧軍。幽州蘆臺軍之地，晉陷契丹。周平三關，置永安縣，屬滄州。太平興國七年置軍，改縣曰乾寧隸焉。大觀二年，升為州。政和三年，賜郡名曰乾寧。崇寧戶六千六百一十九，口一萬二千七十八。貢絹。縣一：乾寧。熙寧六年省為鎮。元符二年復。崇寧三年再省。政和五年又復。



 砦六。釣臺、獨流北、獨流東、當城、沙渦、百萬。



 信安軍，同下州。太平興國六年，以霸州淤口砦建破虜軍。景德二年，改為信安。崇寧戶七百一十五，口一千四百三十七。貢絹。砦七。周河、刁魚、田家、狼城、佛聖渦、鹿角、李詳。元豐四年，霸州鹿角砦始隸軍。



 保定軍，同下州。太平興國六年，以涿州新鎮建平戎軍。景德元年，改為保定軍。景祐元年，析霸州文安、大城二縣五百戶隸軍。宣和七年，廢保定軍為保定縣，隸莫州，知縣事仍兼軍使，尋依舊。崇寧戶一千二十九，口二千
 四百八十四。貢絁。砦二。桃花、父母。政和三年，改父母砦曰安寧。



 西路。府四：真定，中山，信德，慶源。州九：相，浚，懷，衛，洺，深，磁，祁，保。軍六：天威，北平，安肅，永寧，廣信，順安。縣六十五。



 真定府，次府，常山郡，唐成德軍節度。本鎮州，漢以趙州之元氏、欒城二縣來屬。開寶六年，廢九門、石邑二縣。端拱初，以鼓城隸祁州。淳化元年，以束鹿隸深州。慶歷八年，初置真定府路安撫使，統真定府、磁相邢趙洺六州。崇寧戶九萬二千三百五十三，口一十六萬三千一
 百九十七。貢羅。縣九：真定，次畿。



 槁城，次畿。



 欒城，次畿。



 元氏，次畿。



 井陘，次畿。熙寧六年，省入獲鹿、平山。八年復置，徙治天威軍，即縣治置軍使，隸府。有天威軍、小作口、王家穀三砦。



 獲鹿，次畿。



 平山，次畿。有甘泉、嵐州、沂州、檀明、夫婦、柏嶺、黃岡、洪山、赤箭、抱兒、石虎、中子、雕□共、東臨山、西臨山十五砦。



 行唐，次畿。靈壽。次畿。熙寧六年，省為鎮入行唐。八年復。有赤陘、飛吳二砦。



 砦一：北砦。咸平二年置。熙寧八年，析行唐縣二鄉隸砦。



 天威軍。見上。



 相州，望，鄴郡，彰德軍節度。崇寧戶三萬六千三百四十，口七萬一千六百三十五。貢暗花牡丹花紗、知母、胡粉、
 絹。縣四：安陽，緊。熙寧五年，省永和縣入焉。



 湯陰，緊。宣和二年，以湯陰縣隸浚州，尋復來隸。



 臨漳，緊。熙寧五年，省鄴縣入焉。



 林慮。中。



 中山府，次府，博陵郡。建隆元年，以易北平並來屬。太平興國初，改定武軍節度。本定州，慶歷八年，始置定州路安撫使，統定、保、深、祁、廣信、安肅、順安、永寧八州。政和三年，升為府，改賜郡名曰中山。崇寧戶六萬五千九百三十五，口一十八萬六千三百五。貢羅、大花綾。縣七：安喜，緊。



 無極，緊。曲陽，上。



 唐，上。



 望都，中。



 新樂，中。



 北平。中下。



 砦
 一，軍城。隸曲陽縣。



 北平軍。慶歷二年，以北平砦建軍。四年復隸州，即北平縣治置軍使，隸州。



 信德府，次府，鉅鹿郡。後唐安國軍節度。本邢州。宣和元年，升為府。崇寧戶五萬三千六百一十三，口九萬五千五百五十二。貢絹、白磁盞、解玉砂。縣八：邢臺，上。宣和二年，改龍岡縣為邢臺。



 沙河，上。



 任，中。



 堯山，中。



 平鄉，上。熙寧六年，省平鄉縣為鎮入鉅鹿。元祐元年復。



 內丘，上。熙寧六年，省堯山縣入焉，元祐元年復。



 南和，中。熙寧五年，省任縣為鎮入焉。元祐元年復。



 鉅鹿。上。



 浚州，平川軍節度。本通利軍。端拱元年，以滑州黎陽縣
 為軍。天聖元年，改通利為安利。四年，以衛州衛縣隸軍。熙寧三年廢為縣，隸衛州。元祐元年復為軍。政和五年升為州，號浚川軍節度，改今額。崇寧戶三千一百七十六，口三千二百二。縣二：衛，上。熙寧六年，廢為鎮入黎陽。後復。



 黎陽。中。



 懷州，雄，河內郡，防禦。建隆元年，升為團練，俄為防禦。崇寧戶三萬二千三百一十一，口八萬八千一百八十五。貢牛膝、皂角。縣三：河內，緊。熙寧六年，省武德縣為鎮入焉。



 修武，上。熙寧六年，省為鎮入武陟。元祐元年復。



 武陟。
 中。



 衛州，望，汲郡，防禦。崇寧戶三萬三千二百四，口四萬六千三百六十五。貢絹、綿。縣四：汲，中。



 新鄉，緊，熙寧六年，廢為鎮入汲。元祐二年復。獲嘉，上。天聖四年，自懷州來隸。



 共城。中。



 監一：黎陽。熙寧七年置，鑄銅錢。



 洺州，望，廣平郡，建隆元年，升為防禦。熙寧三年，省曲周縣為鎮，入雞澤。六年，省臨洺縣為鎮，入永年。元祐二年，曲周、臨洺復為縣，尋復為鎮。四年，曲周、雞澤依舊別為兩縣。崇寧戶三萬八千八百一十七，口七萬三千六百。貢紬。縣五：永年，上。



 肥鄉，望。



 平恩，緊。



 雞澤，中。



 曲周。中。



 深州，望，饒陽郡，防禦。雍熙四年，廢陸澤縣。崇寧戶三萬八千三十六，口八萬三千七百一十。貢絹。縣五：靜安，望。本漢下博縣，周置靜安軍，以縣隸，俄復焉。太平興國七年，又隸靜安軍。雍熙二年軍廢，還屬，三年廢，四年復置，改今名。



 束鹿，望。淳化中，自真定來屬。



 安平，望。



 饒陽，望。武強。望。



 磁州，上，滏陽郡，團練。舊名慈，政和三年改作磁。崇寧戶三萬六千四百九十一，口九萬六千九百二十二。貢磁石。縣三：滏陽，上。熙寧六年，省昭德縣為鎮入焉。



 邯鄲，上。



 武安。上。有固鎮、永安、黃澤、海回四砦。



 祁州，中，蒲陰郡，團練。端拱初，以鎮州鼓城來屬。景德元年，移治於定州蒲陰，以無極隸定州。熙寧六年，省深澤縣為鎮，入鼓城。元祐元年復。崇寧戶二萬四千四百八十四，口四萬九千九百七十五。貢花絁。縣三：蒲陰，望。



 鼓城，緊。



 深澤。中。



 慶源府，望，趙郡，慶源軍節度。本趙州，軍事。大觀三年，升為大藩。崇寧四年，賜軍額。宣和元年，升為府。崇寧戶三萬四千一百四十一，口六萬一百三十七。貢絹、綿。縣七：
 平棘，望。



 寧晉，望。



 臨城，上。唐縣。熙寧六年，省隆平縣為鎮入焉，元祐元年復。



 高邑，中。熙寧五年，省柏鄉、贊皇二縣為鎮入焉，元祐元年皆復。



 隆平，中。



 柏鄉，中。



 贊皇。下。



 保州，下，軍事。本莫州清苑縣。建隆初，置保塞軍。太平興國六年，建為州，政和三年，賜郡名曰清苑。崇寧戶二萬七千四百五十六，口二十三萬二百三十四。貢絹。縣一：保塞。望，太平興國六年，析易州滿城之南境入焉。



 安肅軍，同下州。本易州遂城縣。太平興國六年，建為靜戎軍，析易州遂城三鄉置靜戎縣隸焉。景德元年並縣，
 改安肅軍。宣和七年，廢軍為安肅縣。知縣事仍兼軍使，尋依舊。崇寧戶七千一百九十七，口一萬四千七百五十一。貢素絲□。縣一：安肅。中。



 永寧軍，同下州。雍熙四年，以定州博野縣建寧邊軍。景德元年，改永寧軍。宣和七年，廢為博野縣，知縣事仍兼軍使，尋依舊。縣一：博野。望。



 廣信軍，同下州。太平興國六年，改易州遂城縣為威勇軍。景德元年，改廣信軍。崇寧戶四千四百四十五，口八
 千七百三十八。貢紬、慄。縣一：遂城。中。



 順安軍，同下州。本瀛州高陽關砦。太平興國七年，置唐興砦。淳化三年，建為順安軍。至道三年，以瀛州高陽來屬。熙寧六年，省高陽縣為鎮。十年，復為縣。崇寧戶八千六百五，口一萬六千五百七十八。貢絹。縣一：高陽。中。



 河北路，蓋《禹貢》兗、冀、青三州之域，而冀、兗為多。當畢、昴、室、東壁、尾、箕之分。南濱大河，北際幽、朔，東瀕海岱，西壓上黨。繭絲、織絲任之所出。人性質厚少文，多專經術，大率
 氣勇尚義，號為強忮。土平而近邊，習尚戰鬥。有河漕以實邊用，商賈貿遷，芻粟峙積。宋初募置鄉義，大修戰備，為三關，置方田以資軍廩。契丹數來侵擾，人多去本，及薦修戎好，益開互市，而流庸復來歸矣。大名、澶淵、安陽、臨洺、汲郡之地，頗雜斥鹵，宜於畜牧。浮陽際海，多鬻鹽之利。其控帶北地，鎮、魏、中山皆為雄鎮云。



 河東路。府三：太原，隆德，平陽。州十四：絳，澤，代，忻，汾，遼，憲，嵐，石，隰，慈，麟，府，豐。軍八：慶祚，威勝，平定，岢嵐，寧化，火山，
 保德，晉寧。縣八十一。



 太原府，太原郡，河東節度。太平興國四年，平劉繼元，降為緊州，軍事，毀其城，移治於榆次縣。又廢太原縣，以平定、樂平二縣屬平定軍，交城屬大通監。七年，移治唐明監。舊領河東路經略安撫使。元豐為次府，大觀元年升大都督府。崇寧戶一十五萬五千二百六十三，口一百二十四萬一千七百六十八。貢大銅鑒、甘草、人參、礬石。縣十：陽曲，次赤。有百井、陽興二砦。



 太谷，次畿。



 榆次，次畿。



 壽陽，次畿。



 盂，次畿。



 交
 城。次畿。寶元二年，自大通監來隸。



 文水，次畿。



 祁，次畿。清源，次畿。



 平晉。中。熙寧三年，廢入陽曲。政和五年復。



 監二：大通，永利。



 隆德府，大都督府，上黨郡，昭義軍節度。太平興國初，改昭德。舊領河東路兵馬鈐轄，兼提舉澤晉絳州、威勝軍屯駐泊本城兵馬巡檢事。本潞州。建中靖國元年，改為軍。崇寧三年，升為府，仍還昭德舊節。崇寧戶五萬二千九百九十七，口一十三萬三千一百四十六。貢人參、蜜、墨。縣八：上黨，望。



 屯留，上。襄垣，上。



 潞城，上。



 壺關，中。



 長子，中。



 涉，中。



 黎城。中。天聖三年，徙治涉之東南白馬驛。熙寧五年，省入潞城縣。元祐元年復。



 平陽府，望，平陽郡，建雄軍節度。本晉州，政和六年，升為府。崇寧戶七萬五千九百八，口一十八萬五千二百五十四。貢蜜、蠟燭。縣十：臨汾，望。



 洪洞，緊。



 襄陵，緊。熙寧五年，廢慈州鄉寧縣分隸焉。有雕掌、豹尾二砦。神山，上。有韓買、安國、史壁、疊頭等堡。



 趙城，上。熙寧五年，省為鎮隸洪洞。元豐三年復為縣。



 汾西，中。有厚裔、青岸、石橋、青山、邊柏五砦。



 霍邑，中。



 冀氏，中。有府城、永興二砦，陶川、白練、當穀、橫嶺四堡。



 岳陽，中下。



 和川。中下。太平興國六年，廢沁州，以縣來屬。熙寧五年，省為鎮入冀氏。元祐元年復為縣。



 務二：煉礬、礬山。



 慶祚軍。政和三年，以趙城造父始封之地升為軍，以軍事領之。



 絳州，雄，絳郡，防禦。崇寧戶五萬九千九百三，口九萬四千二百三十七。貢防風、蠟燭、墨。縣七：正平，望。



 曲沃，望。



 太平，望。熙寧五年，廢慈州，以鄉寧縣分隸太平、稷山。



 翼城，上。



 稷山，中。



 絳，中。有中山、花崖、華山三砦。



 垣曲。下。有銅錢一監。



 澤州，上，高平郡。崇寧戶四萬四千一百三十三，口九萬一千八百五十二。貢白石英、禹餘糧、人參。縣六：晉城，緊。



 高平，上。



 陽城，上。



 端氏，中。



 陵川中。



 沁水。中下。



 關一：雄定。舊天井
 關，屬晉城縣。靖康元年改今名。



 代州，上，雁門郡，防禦。景德二年，廢唐林縣。舊置沿邊安撫司。崇寧戶三萬三千二百五十八，口一十五萬九千八百五十七。貢麝香、青、碌。縣四：雁門，中下。有西陘、胡谷，雁門三砦。



 崞，中下。有樓板、陽武、石峽、土墱四砦。



 五臺，中下。



 繁畤。下。有繁畤、茹越、大石、義興冶、寶興軍、瓶形、梅回、麻穀八砦。



 忻州，下，定襄郡，團練。崇寧戶一萬八千一百八十六，口四萬二千二百三十二。貢解玉砂、麝。縣二：秀容，緊。熙寧五年，省
 定襄入焉。元祐元年，定襄復為縣。有石嶺關、忻口、雲內、徒合四砦。



 定襄。中下。



 汾州，望，西河郡，軍事。崇寧戶五萬一千六百九十七，口一十八萬五千六百九十八。貢土絁、石膏。縣五：西河，望。有永利西監。



 平遙，望。



 介休，上。



 靈石，中。有陽涼南關、陽涼北關。



 孝義。上。太平興國元年，改為中陽，後復為孝義。熙寧五年，省為鎮入介休。元祐元年復。



 遼州，下，樂平郡。熙寧七年州廢，省平城、和順二縣為鎮，入遼山縣，隸平定軍；省榆社縣為鎮，入威勝軍武鄉縣。元豐八年，復置州，縣鎮並復來隸。元祐元年，復置和順、
 榆社、平城縣。崇寧戶七千三百一十五。貢人參。縣四：遼山，下。有黃澤砦。



 和順，下。



 榆社，中下。



 平城。中。



 憲州，中，汾源郡，軍事。初治樓煩，咸平五年，移治靜樂軍、縣，遂廢軍，又廢，樓煩改隸嵐州。熙寧三年，廢憲州，以靜樂縣隸嵐州。十年，復憲州，仍領靜樂縣。政和五年，賜郡名。崇寧戶二千七百二十二，口七千四百四十四。貢麝香。縣一：靜樂。中。咸平五年，廢天池、玄池二縣入焉。



 嵐州，下，昌煩郡，軍事。太平興國五年，以嵐谷隸岢嵐軍。
 崇寧戶一萬三千二百六十九，口六萬六千二百二十四。貢麝香。縣三：宜芳，中。有飛鳶堡。



 合河，中下。有乳浪砦。



 樓煩。下。咸平五年，自憲州來隸。



 石州，下，昌化郡，軍事。舊帶嵐、石、隰三州都巡檢使。元豐五年，置葭蘆、吳堡二砦隸州，因置二砦沿邊都巡檢使，遂令三州各帶沿邊都巡檢使。初領縣五，元符二年，升葭蘆砦為晉寧軍，以州之臨泉縣隸焉。大觀三年，復以定胡縣隸晉寧軍。崇寧戶一萬五千八百九，口七萬二
 千九百二十九。貢蜜、蠟。縣三：離石，中。



 平夷，中。有伏落津砦。



 方山。下



 隰州，下，大寧郡，團練。熙寧五年，廢慈州，以吉鄉縣隸州，即縣治置吉鄉軍使，仍省文城縣為鎮隸焉。元祐元年，復慈州。七年，以州之上平、永寧兩關俯逼西界，以州為次邊。崇寧戶三萬八千二百八十四，口一十三萬八千四百三十九。貢蜜、蠟。縣六：隰川，上



 溫泉，上。有碌礬一務，水頭、白壁、先鋒三砦。



 蒲，中。



 大寧，中。



 石樓，中。有上平、永寧二砦。



 永和。中。



 慈州，下，團練。舊領吉鄉、文城、鄉寧三縣。熙寧五年廢州，以吉鄉隸隰州，即縣治置吉鄉軍使，仍省文城為鎮，隸焉。又以鄉寧隸晉州襄陵縣。元祐元年，復吉鄉軍為慈州。戶口闕。縣一：吉鄉。中。



 麟州，下，新秦郡。乾德初，移治吳兒堡。五年，升建寧軍節度。端拱初，改鎮西軍節度。崇寧戶三千四百八十二，口八千六百八十四。貢柴胡。縣一：新秦。上。政和四年，廢銀城、連穀二縣入焉。有神堂、靜羌二砦，惠寧、鎮川二堡。銀城有屈野川，五原塞，銀城、神木、建寧三砦，肅定、神木、通津、闌乾四堡。連谷
 有屈野川、橫陽堡。



 大和砦，地名大和谷，元符二年進築，賜名。東至神木砦五十五里，南至彌川砦三十里，西至饒咩浪界堠七十里，北至清水穀二十里。



 大和堡。地名麻乜娘，元符二年進築，賜名。東至肅定堡界二十五里，南至清水穀二十里，西至松木骨堆界六十五里，北至銀城砦二十五里。



 府州，中，靖康軍節度。本永安軍，崇寧元年，改軍額。政和五年，賜郡名曰榮河。舊置麟府路軍馬司，以太原府代州路鈐轄領之。崇寧戶一千二百四十二，口三千一百八十五。貢甘草。縣一：府穀。下。有安豐、寧府、百勝三砦，河濱、斥堠、靖安、西安四堡。



 寧川堡，府州安豐砦外第九砦，元符元年賜名。東至斥堠堡三十五里，南至安豐砦界四十五里，西至豐州
 寧豐砦四十里，北至青沒怒川界堠一百五十里。



 寧邊砦，地名端正平，元符二年進築，賜今名。東至寧府砦界三十里，南至靖化堡界三十里，西至吳厖烽一十五里，北至保寧砦界三十里。



 寧疆堡，宣和六年，獨移莊嶺建堡，賜名寧疆。



 震威城，宣和六年，鐵爐骨堆建砦，賜名。



 豐州，下。慶歷元年，元昊攻陷州地。嘉祐七年，以府州蘿泊川掌地復建為州。今軍事。政和五年，賜郡名寧豐。崇寧戶一百五十三，口四百一十一。貢甘草、柴胡。砦二：永安，保寧。



 威勝軍，同下州。太平興國三年，於潞州銅鞮縣亂柳石
 圍中建為軍。崇寧戶一萬九千九百六十二，口三萬七千七百二十六。貢土絁。縣四：銅鞮，中。太平興國初，與武鄉自潞州來隸。



 武鄉，上。熙寧七年廢遼州，以榆社縣為鎮入焉。元豐八年，復置遼州，以榆社往隸。



 沁源，中下。太平興國六年廢沁州。以縣來隸。



 綿上。中下。寶元二年，自大通監來隸。慶歷六年，徙治軍西北大覺寺地。



 平定軍，同下州。太平興國二年，以鎮州廣陽砦建為軍。四年，以並州平定、樂平二縣來屬。崇寧戶九千三百六，口二萬八千六百七。貢絹。縣二：平定，中。唐廣陽縣，太平興國四年改。有故井陘關、百井砦。



 樂平。中。有靜
 陽砦。



 岢嵐軍，同下州。太平興國五年，以嵐州嵐谷縣建為軍。崇寧戶二千九百一十七，口六千七百二十。貢絹。縣一：嵐谷。下。熙寧三年廢，元豐六年復置。有永和、洪穀等六砦。



 寧化軍，同下州。崇寧戶一千七百一十八，口三千八百二十一。貢絹。縣一：寧化。熙寧三年廢，元祐元年復，崇寧三年又廢為鎮。有西陽、腦子、細腰、窟谷四砦。



 火山軍，同下州。本嵐州之地。太平興國七年，建為軍。治平四年，置火山縣，熙寧四年，廢之。崇寧戶五千四十五，口九
 千四百八十。貢柴胡。砦一：下鎮。火山軍舊領雄勇、偏頭、董家、橫谷、桔槔、護水六砦。慶歷初，置下鎮砦。嘉祐六年，廢偏頭砦。熙寧元年，廢桔槔砦。《元豐九域志》：領砦一。



 保德軍，同下州。淳化四年，析嵐州地置定羌軍。景德元年改。崇寧戶九百六十三，口四千五十。貢絹。津二：大堡、沙谷。



 晉寧軍，本西界葭蘆砦。元豐五年收復，六月，並吳堡砦並隸石州。元祐四年，以葭蘆砦給賜西人。紹聖四年收復。元符二年，以葭蘆砦為晉寧軍，割石州之臨泉隸焉。知軍領嵐石路沿邊安撫使，兼嵐、石、隰州都巡檢使。大
 觀三年，復以石州定胡縣來隸。東至克胡砦隔河五里，南至吳堡砦一百七十里，西至神泉砦二十五里，北至通秦砦二十里。領縣二：定胡，中。舊領定胡、天渾津、吳堡三砦。按吳堡砦元豐四年收復，東至黃河，南至綏德軍白草砦九十里，西至綏德軍義合砦六十里，北至晉寧軍一百七十里。



 臨泉。中下。舊領克胡、葭蘆二砦。按葭蘆砦乃元豐五年收復，後為晉寧軍。



 神泉砦，地名榆木川，在廢葭蘆砦北。元符元年賜今名。東至晉寧軍二十五里，南至烏龍砦一十五里，西至隔祚嶺界堠五十里，北至通秦砦四十里。



 三交堡，地名三交川嶺。元符元年，神泉砦築堡畢
 工，賜名。



 烏龍砦，元符二年進築，賜名。東至神泉砦二十五里，南至暖泉砦二十里，西至暖泉砦三十里，北至女萌烽一十七里。



 通秦砦，地名升囉嶺，元符二年賜今名。東至黃河二十九里，南至神泉砦四十二里，西至女萌骨堆界堠五十里，北至通秦堡一十七里。



 寧河砦，地名窟薛嶺，元符二年賜名。東至黃河三十里，南至通秦堡一十七里，西至尹遇合一十三里，北至章堡二十五里。



 彌川砦，地名彌勒川，元符二年賜名。東至黃河六十里，南至彌川堡十五里，西至砦浪骨堆界堆七十里，北至麟州大和砦三十里。



 通秦堡，地名精移堡，元符二年，同砦賜名。東至黃河一十七里一百二十步，南至通秦砦一十七里，西至龍移川界堠五十里，北至寧河砦一十一里。



 寧河堡，地名哥崖嶺，元符二年，同砦賜名。



 彌川堡，地名小紅崖，元符二年，同砦賜名。東至黃河四十里，南至寧河砦一十五里，西至祖平四十里，北至秦平堡一十里。



 靖川堡。東至黃河三十里，南至寧河砦十四里，西至界首立子穀四十五里，北至彌川堡一十三里。



 河東路，蓋《禹貢》冀、雍二州之域，而冀州為多。當觜、參之分。其地東際常山，西控黨項，南盡晉、絳，北控雲、朔，當太行之險地，有鹽、鐵之饒。其俗剛悍而樸直，勤農織之事業，寡桑柘而富麻苧。善治生，多藏蓄，其靳嗇尤甚。朔方、樓煩，馬之所出，歲增貿市以充監牧之用。太宗平太原，慮其恃險，徙州治焉。然猶為重鎮，屯精兵以控邊部云。



\end{pinyinscope}