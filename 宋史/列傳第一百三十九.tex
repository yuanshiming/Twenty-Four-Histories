\article{列傳第一百三十九}

\begin{pinyinscope}

 何鑄王次翁範同楊願樓照勾龍如淵薛弼羅汝楫子願附蕭振



 何鑄，字伯壽，餘杭人。登政和五年進士第，歷官州縣，入為諸王宮大小學教授、秘書郎。御史中丞廖剛薦鑄操
 履勁正，可備拾遺補闕之選。即命對。鑄首陳：「動天之德莫大於孝，感物之道莫過於誠。誠孝既至，則歸梓宮於陵寢，奉兩宮於魏闕，紹大業，復境土，又何難焉。」帝嘉納之。



 拜監察御史，尋遷殿中侍御史。上疏論：「士大夫心術不正，徇虛以掠名，托名以規利。言不由中而首尾向背，行險自售而設意相傾者，為事君之失。懷險□戲之謀，行刻薄之政，輕儇不莊，慢易無禮者，為行己之失。乞大明好惡，申飭中外，各務正其心術，毋或欺誕。」蓋有所
 指也。時遷溫州諸宮殿神像於湖州，有司迎奉，所過騷然。鑄言：「孝莫大於寧神，寧神莫大於得四海之歡心。浙東旱荒，若加勤動，恐道路怨咨。乞務從簡約，不得過為騷擾。」疏奏，其事遂已。擢右諫議大夫。論：「中興之功，在於立志，天下之事濟與否，在於思與不思。願陛下事無大小，精思熟慮，求其至當而行。如是，則事無過舉矣。」尋拜御史中丞。



 先是，秦檜力主和議，大將岳飛有戰功，金人所深忌，檜惡其異己，欲除之，脅飛故將王貴上變，逮飛系大
 理獄，先命鑄鞫之。鑄引飛至庭，詰其反狀。飛袒而示之背，背有舊涅「盡忠報國」四大字，深入膚理。既而閱實俱無驗，鑄察其冤，白之檜。檜不悅曰：「此上意也。」鑄曰：「鑄豈區區為一岳飛者，強敵未滅，無故戮一大將，失士卒心，非社稷之長計。」檜語塞，改命萬俟契。飛死獄中，子雲斬於市。



 檜銜鑄。時金遣蕭毅、邢具瞻來議事，檜言：「先帝梓宮未反，太后鑾輿尚遷朔方，非大臣不可祈請。」乃以鑄為端明殿學士、簽書樞密院事為報謝使。鑄曰：「是行猶
 顏真卿使李希烈也，然君命不可辭。」既返命，檜諷萬俟契使論鑄私岳飛為不反，欲竄諸嶺表，帝不從，止謫徽州。



 時有使金者還，言金人問鑄安在，曾用否。於是復使知溫州。未幾，以端明殿學士提舉萬壽觀兼侍讀，召赴行在，力辭。乃再遣使金，使事秘而不傳。既歸報，帝復許以大用，又力請祠，除資政殿學士、知徽州。居數月，提舉江州太平興國宮。卒，年六十五。



 鑄孝友廉儉。既貴，無屋可居，止寓佛寺。其辨岳飛之冤，亦人所難。然紹興己未
 以後，遍歷臺諫，所論如趙鼎、李光、周葵、範沖、孫近諸人，未免迎望風旨，議者以此少之。至於慈寧歸養，梓宮復還，雖鑄祈請之力，而金謀蓋素定矣。



 先是，金諸將皆已厭兵欲和，難自己發，故使檜盡室航海而歸，密有成約。紹興以後，我師屢捷，金欲和益堅。至是，遣鑄銜命，蓋檜之陰謀，以鑄嘗爭岳飛之獄，而飛竟死，使金知之而其議速諧也。



 鑄死四十餘年，謚通惠，其家辭焉。嘉定初，改謚恭敏。



 王次翁，字慶曾，濟南人。聚徒授業，齊、魯多從游者，入太學，貧甚，夜持書就旁舍借燈讀之。禮部別頭試第一，授恩州司理參軍，歷婺州教授、闢雍博士，出知道州。



 燕雲之役，取免夫錢不及期，輒以乏興論。次翁檄取屬邑丁籍，視民產高下以為所輸多寡之數，約期受輸，不擾而集。除廣西轉運判官。時劇盜馬友、孔彥舟、曹成更據長沙，帥檄漕司預鳩糧芻三十萬以備調發，次翁即以具報，吏愕眙，次翁曰：「兵未必發，先擾民可乎？吾以一路常
 平上供計之，不啻三十萬。」已而賊不犯境。召對，論事不合，出知處州，乞祠，歸寓於婺。



 呂頤浩帥長沙，闢為參謀官。頃之，力乞致仕。秦檜召還，道出婺，次翁見之。樓照言：「頤浩與次翁同郡，頤浩再相，次翁貧困至此。」檜笑曰：「非其類也。」檜居朝，遂以為吏部員外郎，遷秘書少監，除起居舍人，遷中書舍人。劉光世除使相，奏以文資蔭其子，次翁執奏繳還。



 除工部侍郎兼侍講。蜀闕帥，宰執擬次翁以聞。帝以次翁明經術，留兼資善堂翊善。改御史中
 丞。論趙鼎不法，罷知泉州。部差李泗為鄂州巡檢，而湖北宣撫使不可，次翁言：「法令沮於下，而不知朝廷之尊，漸不可長。」帝令詰宣撫司。宣贊舍人陳諤、孫崇節即閣門受旨升轉，次翁言：「閣門徑自畫旨，不由三省，非祖宗法。」寢弗命。呼延通因內教出不遜語，次翁乞斬通以肅軍，且言：「著令，寸鐵入皇城者有常刑。」遂罷內教。



 韓世忠與劉光世、張俊與劉錡皆不相能，次翁言：「世忠於光世因言議有隙，俊於錡由措置有睽。竊恐錡保一孤壘，光
 世軍處窮，獨俊與世忠不肯急援。願遣使切責，因用郭子儀、李光弼以忠義泣別相勉者感動之。」



 金人敗盟入侵，次翁為秦檜言於帝曰：「前日國是，初無主議，事有小變則更用他相，後來者未必賢於前人，而排斥異黨，收召親故，紛紛非累月不能定，於國事初無補。願陛下以為至戒，無使小人異議乘間而入。」檜德之。先是，檜兄子與其內兄王



 □奐皆以恩幸得官，檜初罷政，二人擯斥累年。至是，次翁希檜旨，言：「吏部之有審量，皆暴揚君父過
 舉，得無傷陛下孝治。乞悉罷建炎、紹興前後累降指揮。」由是二人驟進。



 初，次翁既論罷趙鼎，鼎歸會稽，上書言時政。檜忌鼎復用，乃令次翁又言之，乞顯置於法。且言：「特進乃宰相階官，鼎雖謫降，而階官如故，是未嘗罷相也。」遂降散官，謫居興化軍。右諫議大夫何鑄又論鼎罪重罰輕，降朝奉大夫，移漳州。檜意猶未厭，次翁又論：「鼎聞邊警，喜見顏色。繩以漢法，當伏不道之誅；責以《春秋》，當坐誅意之罰。雖再行貶責，然朝奉大夫視中大夫品
 秩不相遼，漳州比興化尤為善地，以此示罰，人將玩刑。」再移潮州安置。



 次翁除參知政事。兩浙轉運司牒試，主司觀望，檜與次翁子侄預選者數人，士論大駭。金人敗於柘皋，帝曰：「將帥成不戰劫敵之功，乃輔弼奇謀指縱之力。」除一子職名。



 檜召三大將論功行賞，岳飛未至。檜與次翁謀，以明日率世忠、俊置酒湖上，欲出，則語直省官曰：「姑待岳少保來。」益令堂廚豐其燕具，如此展期以待者六七日。飛既至，皆除樞密使，罷兵柄。次翁歸語其
 子伯庠曰：「吾與秦相謀之久矣。」



 太后回鑾，次翁為奉迎扈從禮儀使。初，太后貸金於金使以犒從者，至境，金使責償乃入。次翁以未得檜命，且懼檜疑其私相結納，欲攘其位，堅不肯償，相持境上凡三日，中外憂慮，副使王□奐裒金與之。太后歸，泣訴於帝曰：「王次翁大臣，不顧國家利害，萬一有變，則我子母不相見矣。」帝震怒，欲暴其罪誅之。次翁先白檜謂所以然者，以未嘗稟命，故不敢專。檜大喜，力為營救，奏為報謝使以避帝怒。



 使還，帝立
 中宮，奏為冊寶副使，帝終惡之。檜諭次翁辭位，遂以資政殿學士奉祠，引年歸，居明州。檜憐之，饋問不絕。十九年，卒，年七十一，贈宣奉大夫，諸子婿親戚族人添差浙東者又數人，皆檜為開陳也。檜擅國十九年，凡居政府者，莫不以微忤出去，終始不二者，惟次翁爾。



 範同，字擇善，建康人。登政和五年第，再中宏詞科，累官至吏部員外郎。與秦檜力主和議。紹興八年，假太常少卿接伴金使蕭哲、張通古入境，同北向再拜，問金主起
 居，軍民見者多流涕。除中書門下省檢正諸房公事，權吏部侍郎兼實錄院修撰，遷給事中。



 十一年，檜再主和議，患諸將難制，同獻計於檜，請皆除樞府，罷其兵權。檜喜，乃密奏以柘皋之捷，召三大將赴行在，論功行賞。同入對，帝命與林待聘分草三制，世忠、俊樞密使，飛副使，並宣押赴樞府治事。張俊與檜意合，且覺朝廷欲罷兵權，即首納所統兵。帝召同入對，復以同為翰林學士，俄拜參知政事兼修實錄。



 同始贊和議，為檜所引，及在政
 府，或自奏事，檜忌之。萬俟契因論：「同貳政之初，首為遷葬之議，自建康至信州，調夫治道，怨嗟籍籍。近朝廷收天下兵柄，歸之宥密，同輒於稠人中貪天功以為己有。」遂罷與祠。檜意未已，契再論，責授左朝奉郎、秘書少監，謫居筠州。



 十四年，復朝奉大夫，提舉江州太平觀，移池州。十八年，復太中大夫、知太平州。卒，年五十二。



 楊願，字原仲。宣和末，補太學錄。二帝北遷，金人聞願名，索之，願匿民間。上書執政，請迎復元祐皇后。又奔濟州
 元帥府勸進，闢為屬。



 高宗即位，以元帥府結局恩，授修職郎，御營司闢機宜文字。歷新昌縣丞、越州判官。秦檜薦之，召改樞密院編修官。登紹興二年進士第，遷計議官。召試館職，罷。主管崇道觀，復除秘書郎。議者謂外任未終，故通判明州。



 檜既專政，召為秘書丞。未幾，拜監察御史。臺長言願資淺，當先歷郎官，改司封員外郎，遷右司，起居舍人兼權中書舍人。初修玉牒，特以命願，願言：「玉牒當載靖康推戴趙氏事，以秦檜建議本末書之。」



 十
 三年，權直學士院，充金國賀正旦接伴使。金使完顏曄入境，猶欲據主席，中使傳宣，曄不迎拜，願以禮折之，皆聽服。及還，就充送伴使。十四年，為御史中丞。逾月，升端明殿學士、簽書樞密院事兼參知政事，仍兼修玉牒。



 十五年罷，提舉太平觀。初，願與張擴並居西掖，一時書命，藉擴潤色。擴詠《二毫筆詩》，願以為誚己，訴於檜，訹御史李文會劾之。高閌侍經筵，帝問張九成安否，翌日，又問檜，檜曰：「九成以唱異惑眾，為臺臣所論，予郡，乃力乞祠。
 觀其意，終不為陛下用。」帝曰：「九成清貧，不可無祿。」檜疑閌薦之，以語願，願又嗾文會攻閌去。藤州守臣言遷客李光作詩諷刺時政，願在中司，傅會其說，謂：「光縱橫傾險，子弟賓客往來吳、越，誘人上書，動搖國是。」光再移謫瓊海。文會既升西府，願覘檜意稍厭，即數其害政，罷之。後二日，願遂補其處。帝與檜論事，因曰：「朕謂進用士大夫，一相之責也。一相既賢，則所薦皆賢。」願曰：「陛下任相如此，蓋得治道之要。」又論史事，檜曰：「靖康圍城中，失節
 者相與作私史，公肆擠排。」帝曰：「卿不推異姓，宜其不容。」願曰：「檜非獨是時不肯雷同，宣和間耿延禧為學官，以其父在東宮，勢傾一時，士皆靡然從之，以徼後福，獨檜守正不易。」蓋自檜再居相位，每薦執政，必選世無名譽、柔佞易制者。願希檜意迎合，附下罔上，至是斥去，天下快之。



 又三年，起知宣州。玉牒書成，加資政殿學士，移建康府。二十二年，卒，年五十二。



 初，願守宣城，表弟王炎調蘄水令，過之，醉中謂願曰：「嘗於呂丞相處得公頃歲所
 通書，其間頗及秦丞相之短，尚記憶否？」願聞之，色如死灰，遂留炎不聽去。會願移守金陵，宴監司，大合樂，守卒皆怠，炎即青溪得客舟以行，願憂撓而卒。



 樓照，字仲暉，婺州永康人。登政和五年進士第，調大名府戶曹，改西京國子博士、闢雍錄、淮寧府司儀曹事，改尚書考功員外郎。



 帝在建康，照謂：「今日之計，當思古人量力之言，察兵家知己之計。力可以保淮南，則以淮南為屏蔽，權都建康，漸圖恢復。力未可以保淮南，則因長
 江為險阻，權都吳會，以養國力。」於是移蹕臨安。擢右司郎中。時銓曹患員多闕少，自倅貳以下多添差。照言：「光武並省吏員，今縱未能損其所素有，安可置其所本無乎？」



 紹興二年，秦檜罷相，照亦以言者論去。六年，召為左司員外郎，尋遷殿中侍御史。明年，遷起居郎。言：「今暴師日久，財用匱乏。考唐故事，以宰相領鹽鐵轉運使，或判戶部，或兼度支。今宰相之事難行，若參仿唐制，使戶部長貳兼領諸路漕權，何不可之有？內則可以總大計之
 出入，外則可以制諸道之盈虛，如劉晏自按租庸，以知州縣錢谷利病。」詔三省相度措置，卒施行之。又言：「監司、郡守，系民甚切。乞令侍從官各舉通判資序或嘗任監察御史以上可任監司、郡守者一二人。」詔從之，命中書、門下置籍。



 七年，宰相張浚之兄滉賜出身與郡，中書舍人張燾封還，乃命照行，照又封還，而竟為權起居舍人何掄書黃行下，於是燾與照皆請補外，以秘閣修撰知溫州。未幾，除中書舍人，與勾龍如淵並命。如淵入對，帝
 謂之曰：「卿與樓照皆朕所親擢。」尋遷給事中兼直學士院。



 九年，以金人來和傳敕，照草其文，曰：「乃上穹開悔禍之期，而大金報許和之約。割河南之境土，歸我輿圖；戢宇內之干戈，用全民命。」尋兼侍讀，除端明殿學士、簽書樞密院事。繼命往陜西宣諭德意。照奏：「京城統制吳革、知環州田敢、成忠郎盧大受皆以節義，革為範瓊所害，敢、大受為劉豫所殺，乞賜褒恤。」又奏：「陜西諸路陷劉豫，郡縣有不從偽之人，所籍貲產，並令勘驗給還。」照至東
 京，檢視宮室，尋詣永安軍謁陵寢，遂至長安。



 會李世輔自夏國欲歸朝，照以書招之，世輔以二千人赴行在。尋至鳳翔，以便宜命郭浩帥鄜延，楊政帥熙河蘭鞏，吳璘帥鳳翔。照欲盡移川口諸軍於陜西，璘曰：「金人反復難信，今移軍陜右，則蜀口空虛。金若自南山搗蜀，要我陜右軍，則我不戰自屈。當依山為屯，控守要害。」於是璘、政二軍獨屯內地。照又會諸路監司於鳳翔，皆言蜀邊屯駐大軍之久，坐困四川民力，乃下其議，語在《胡世將傳》。



 照還朝，以親老求歸省於明州，許之，命給假迎侍，仍賜以金帶。十四年，以資政殿學士知紹興府，過闕入見，除簽書樞密院事兼權參知政事。尋為李文會、詹大方所劾，與祠。久之，除知宣州，徙廣州，未行而卒，年七十三。後謚襄靖。



 照早附蔡京改秩，為臺諫所論。其後立朝至位二府，皆與秦檜同時。其宣諭陜西，妄自尊大，或者論其好貨失將士心雲。



 勾龍如淵，字行父，永康軍導江人。勾姓本出古勾芒，高
 宗即位，避御名，更勾龍氏。政和八年，登上舍第。沉浮州縣二十年，以張浚薦，召試館職。



 紹興六年，除秘書省校書郎。歷著作佐郎、祠部員外兼禮部、起居舍人。嘗進所為文三十篇，帝曰：「卿文極高古，更令平易盡善。」後因進對，帝復言：「文章平易者多淺近，淵深者多艱澀，惟用意淵深而造語平易，此最難者。」



 八年，兼給事中、同知貢舉，除中書舍人兼侍讀，兼直學士院。面命草趙鼎罷相制，如淵言：「陛下既罷鼎，則用人才須聳動四方，當速召君
 子，顯黜小人。」帝曰：「君子謂誰？」曰：「孫近、李光。」「小人謂誰？」曰：「呂本中。」先是，祠臣曾開以老病辭不草國書，帝欲用如淵代之，而趙鼎薦本中，故如淵憾之。



 又言：「臣觀朝廷事，非君臣情通，未易能濟。大臣於事稍有過差，陛下訓飭之可也。陛下所欲為，勢有未可，大臣亦當明白辯論。然必陛下先與大臣言及此意，若不先言，即大臣論一事不從，尚未之覺，至再至三，遂以為陛下疏之，或疑他人有以間之。既以懷疑，即不能盡誠，陛下察其不誠，又從
 而疑之，安有君臣之間，動相疑間而能久於其位者？願陛下明諭之。」帝曰：「前此未常有以此告朕者，卿見秦檜亦宜語此。」時檜方得君，如淵猶恐委檜未專，故及之。除御史中丞。



 先是，檜力主和，執政、侍從及內外諸臣皆以為非是，多上書諫止者，檜患之。如淵為檜謀曰：「相公為天下大計，而邪說橫起，盍不擇人為臺諫，使盡擊去，則相公之事遂矣。」檜大喜，即擢如淵中司。



 如淵言：「凡事必有初，及其初而為之則易，無其端而發之則難。陛下即
 位，一初也；渡江，二初也；移蹕建康，三初也；自建康復還臨安，四初也。自趙鼎相，劉大中、王庶相繼去，今復獨任一相，召一二名士，凡事有當行而弊有當去者，又一初也，臣願以正紀綱、辨邪正、明賞罰、謹名器、審用度、厚風俗、去文具七者為獻。」



 又言：「孟庾召節在途，士論不與。」帝曰：「朕欲遣令使金國，在廷莫更有小人否？」對曰：「如趙鼎為相，盡隳紀綱，乃竊賢相之名而去。王庶在樞府，盡用奸計，乃以和議不合，賣直而去。劉大中以不孝得罪，乃
 竊朝廷美職而去。」帝曰：「卿胡不論？」對曰：「目今士論見孟庾之召，王庶之去，已有『一解不如一解』之語。願陛下不惜孟庾一人，以正今日公論，其它容臣一一為陛下別白之。」於是出庾知嚴州。又連論庶、大中，皆罷之。



 金國遣二使來議和，許歸河南地。使者踞甚，議受書之禮不決，外議洶洶。如淵建議取其書納禁中。於是同諫長請對，又呼臺吏問：「朝廷有大議論，許臺諫見宰執商議乎？」吏曰：「有。」遂赴都堂與宰執議取書事，宰執皆以為然。帝親
 筆召如淵、李誼入對。明日，詔宰執就館見金使，受其書納入，人情始安。



 九年，奏召還曾開、範同，而罷施庭臣、莫將，以謂：「開、同之出，雖曰語言之過，而其心實出於愛君；庭臣、將之遷，雖曰議論之合，而其跡終近於希進。今國論既定，好惡黜陟，所宜深謹。」又論張邦昌時偽臣因赦復職非是。帝曰：「卿言是也，朕亦欲置此數匹夫不問。」對曰：「將恐無以示訓。」其後卒不行。



 忽一日，如淵言：「和議之際，臣粗自效，如臣到都堂，若不遏朝廷再遣使之議，則和
 議必至於壞，而宣對之日，稍有將順，則遂至於屈。臣於二者，粗有報國之忠。臣親老，願求歸。」帝不許。如淵疑帝有疏之之意，又奏曰：「臣向薦君臣腹心之論，陛下大以為然。其後秦檜在和議可否未決之間欲求去，陛下頗罪之，臣再三為檜辨析。今陛下與檜君臣如初，而臣反若有讒訴於其間者。」帝曰：「朕素不喜讒，卿其勿疑。」如淵嘗與施庭臣忿爭，庭臣謂如淵有指斥語，帝謂秦檜曰：「以朕觀之，庭臣之罪小，如淵之罪大。」檜請斥庭臣而徙
 如淵，待其求去然後補外。帝不可，於是與庭臣皆罷。



 初，如淵與莫將及庭臣皆力主和議，如淵緣此擢中司，而將及庭臣緣此皆峻用。張燾、晏敦復上疏專以三人為言。如淵入言路，即劾二人，至是與庭臣俱罷。其後檜擬如淵知遂寧府，帝曰：「此人用心不端。」遂已。兩奉祠，卒，年六十二。



 如淵始以張浚薦召，而終乃翼秦檜擠趙鼎，仇呂本中，逐劉大中、王庶，心跡固可見矣。子佃、僎、似。



 薛弼，字直老，溫州永嘉人。登政和二年進士第，調懷州
 刑曹、杭州教授。初頒《五禮》《新書》，定著釋奠先聖誤用下丁，弼據禮是正，州以聞，詔從其議。監左藏東庫。內侍王道使奴從旁禮絹美惡，多取之，弼白版曹窮治，人嚴憚之。



 靖康初，金兵攻汴京，李綱定議堅守，眾不悅。弼意與綱同，圍解，遷光祿寺丞。嘗言：「姚平仲不可恃。」未幾而敗。綱救太原，弼言：「金必再至，綱不當去，宜先事河北。」金人果再入。始命刑部侍郎宋伯友提舉河防，弼以點檢糧草從之，為計畫甚切，皆不能用，乃乞罷歸，改三門、白波
 輦運，尋主管明道宮，提舉淮東鹽事，改湖南運判。



 楊么據洞庭，寇鼎州，王□燮久不能平，更命岳飛討之。么陸耕水戰，樓船十餘丈，官軍徒仰視不得近。飛謀益造大舟，弼曰：「若是，則未可以歲月勝矣。且彼之所長，可避而不可斗也。今大旱，湖水落洪，若重購舟首，勿與戰，逐筏斷江路，蒿其上流，使彼之長坐廢，而精騎直搗其壘，則破壞在目前矣。」飛曰：「善。」兼旬，積寇盡平，進直秘閣。時道殣相望，弼以聞，帝惻然，命給錢六萬緡、廣西常平米六萬
 斛、鄂州米二十萬斛振之，且使講求富弼青州荒政，民賴以蘇。



 王彥自荊移襄，遷延不即赴。彥所將八字軍皆中原勁卒，朝廷患其恣橫，以弼直徽猷閣代之。彥殊不意，弼徑入府受將吏謁，大駭。弼曲折譬曉，彥感悟，即日出境。



 除岳飛參謀官。飛母死，遁於廬山，張宗元攝飛事。飛將張憲移疾，部曲洶洶，生異語。弼謂諸將曰：「太尉力乞張公，而詔使隨至，岳軍素整，今而嘩哄，是汝曹累太尉也。」諸將以諗憲，憲佯悟曰：「相公腹心，惟參謀知之。」眾
 乃定。除戶部郎官，再知荊南。



 桃源劇盜伍俊既招安，復謀叛，提點刑獄萬俟契不能制，乃以委弼，弼許俊以靖州。俊喜曰：「我得靖，則地過桃源遠矣。」俊至，則斬以徇。遷秘閣修撰、陜西轉運使，以左司郎官召知虔州，移黃州。



 時福州大盜有號「管天下」、「伍黑龍」、「滿山紅」之屬，其眾甚盛，鈐轄李貴為賊所獲。，民作山砦自保。守臣莫將議委漳、泉、汀、建，募強壯游手各千人為效用，與殿司統制張淵同措置。未及行，詔升弼集英殿修撰，與將兩易。弼至
 郡，漕臣以游手易聚難散，恐為他日患，聞於朝。事下弼議，弼謂：「昔守章貢，有武夫周虎臣、陳敏者，丁壯各數百，皆能戰，視官軍可一當十。」乃奏虎臣為副將，敏為巡檢，選丁壯千人，號「奇兵」，日給糗糧，責以滅賊。自是歲費錢三萬六千餘緡、米九千石，凡四年而賊平。弼知廣州，擢敷文閣待制。卒，年六十三。



 初，秦檜居永嘉，弼游其門。弼在湖北除盜，歸功於萬俟契。檜誣岳飛下吏，契以中司鞫獄，飛父子及憲皆死。朱芾、李若虛亦坐嘗為飛謀議，
 奪職，惟弼得免，且為檜用，屢更事任，通籍從官，世以此少之。



 羅汝楫，字彥濟，徽州歙縣人。登政和二年進士第，監登聞鼓院，遷大理丞、刑部員外郎。奏命官犯公罪，勿取特旨以終惠臣子，又戶口凋耗，宜少寬養子之禁。



 拜監察御史。未逾月，遷殿中侍御史。與中丞何鑄交章論岳飛，罷其樞筦。朱芾、李若虛嘗為飛議曹，主帥有異意而不能諫；又言，飛獄具，寺官聚斷，咸謂死有餘罪，寺丞何彥
 猷、李若樸獨喧然以眾議為非，欲從輕典。皆坐黜。王庶謫道州，郡丞孫行儉以官廨居之，汝楫劾其無忌憚當斥，且令庶徙居。劉子羽知鎮江，上言：「和好非久遠計，宜及閑暇為備。」檜怒，風汝楫論罷之。



 時撫州有兩陳四系獄，誤論輕罪者死，汝楫誦其冤，且言：「獨罪獄官而守卒不坐，非祖宗法。」於是詔天下斷死刑，守以下引囚問姓名、鄉里然後決。又言：「國家駐蹕臨安，淮南不可置度外，當重防海之寄，守長江之要，革竄名賞籍以勸有功。」



 遷
 起居郎兼侍講。帝問：「或謂《春秋》有貶無褒，此誼是否？」對曰：「《春秋》上法天道，春生秋殺，若貶而無褒，則天道不具矣。」帝稱善，嘗曰：「自王安石廢《春秋》學，聖人之旨浸以不明。近世得其要者，惟胡安國與卿耳。」兼權中書舍人，除右諫議大夫。



 有南雄守奏對：「太后之歸，和議之力也，當盡按前言和不便者。」時相是之，驟用為臺官，中外悚懼，多束裝待遣。汝楫言：「皆不當罪，宜以崇寧事黨為戒。」議遂寢。



 遷御史中丞。舊例，中丞、侍御史不並置，乃更侍御
 史。汝楫求去益力，遷吏部尚書，充國信使。除龍圖閣學士、知嚴州。秩滿，請祠，居喪未終而卒，年七十。累贈開府儀同三司。子顥、籲、頡、頌、願、□，皆有文。



 願字端良，博學好古。法秦、漢為詞章，高雅精煉，朱熹特稱重之。有《小集》七卷，《爾雅翼》二十卷。知鄂州，有治績，以父故不敢入岳飛廟。一日，自念吾政善，姑往祠之，甫拜，遽卒於像前。人疑飛之憾不釋云。



 蕭振，字德起，溫州平陽人。幼莊重，不好弄。稍長，能自謀
 學。嘗奉父命董農役隴畝，手不釋卷，其師謂其父曰：「此兒遠大器也。」未冠，游郡庠，既冠，升太學。時有號「三賢」者，推振為首。登政和八年進士第，調信州儀曹。



 時州郡奉神霄宮務侈靡，振不欲費財勞民，與守議不合。會方臘寇東南，距信尤近，守欲危振，檄振攝貴溪、弋陽二邑。既而王師至衢，又檄振督軍餉，振治辦無闕。大將劉光世見而喜之，欲以軍中俘馘授振為賞，振辭曰：「豈可不冒矢石而貪人之功乎！」諸邑盜未息，守復檄振如初。振悉
 意區處，許其自新，賊多降者。守以贓去，振獨為辦行，守愧謝之。



 調婺州兵曹兼功曹。時振婦翁許景衡以給事中召，振祝之曰：「公至朝幸勿見薦。」景衡詢其故，振曰：「今執政多私其親，願為時革弊。」景衡然之。



 時盜賊所在猖獗，婺卒揚言欲叛以應賊，官吏震恐。振選諸邑士兵強勇者幾千人，日習武以備，蓄異謀者稍懼。有一兵官素得軍士心，守疑而罷之，群卒數百人被甲挺刃，斬儀門入。振聞即往，群卒皆羅拜呼曰：「某等屈抑，願兵曹理之。」
 振使之言，厲色叱曰：「細事耳。車駕南巡，大兵咫尺，汝速死耶！可急釋械，當為汝言。」眾拜謝而去。郡守由是益相信，事悉與謀。嘗議城守，振請以錢數萬緡庸工板築，未數月，城壘屹然，一毫無擾。任滿歸，告其親曰：「家世業農，幸有田可力以奉甘旨，振不願仕。」或薦於朝，授婺州教授，改秩，乞祠。



 以執政薦召對，敷奏數事，皆中時病，帝大喜，拜監察御史。明年冬，以親老乞補外，章七上，不許。面奏曰：「臣事親之日短，事陛下之日長。」指心自誓：「今日之
 事父母，乃他日之事陛下也。」遂除提點浙西刑獄，尋召為宗正少卿，俄擢侍御史。



 振本趙鼎所薦，後因秦檜引入臺，時劉大中與鼎不主和議，振遂劾大中以搖鼎。大中既出，振謂人曰：「如趙丞相不必論，盍自為去就。」鼎遂罷。



 後振知紹興府，改兵部，除徽猷閣待制、知湖州。陛辭，奏曰：「國家講和，恐失諸將心，宜遣使撫諭，示以朝廷息兵寬民意。雖兩國通好，戰御之備宜勿弛。」帝曰：「卿欲奉親求便，豈不知朕有親哉？」振曰：「「臣之親所系者一夫也，
 陛下之親所系者天下也。陛下以天下為心，聖孝愈光矣。」帝嘆其忠。將行，白檜曰：「宰相如一元氣，不可有私，私則萬物為之不生。」檜不悅。



 振至州，檜欲取羨餘，振遺檜書，謂：「財用在天下，如血氣之在一身，移左以實右，則病矣。」檜屬以私事，又不克盡從。以親老乞祠，提舉太平觀。後知臺州。海寇勢張，振至，克之。二十二年，以楊煒在獄供涉，鐫徽猷待制，謫居池州。



 初，煒將上書，責李光徇秦檜議和。時振為侍御史，煒見振道書意，振然其言。及振
 知臺州，而煒治邑有聲，每大言無顧忌，振擊節稱善，遂薦煒改秩，又移書於檜從子秦昌時，俾同薦之。屬吏密語振曰：「煒嘗以書責李參政及太師，昌時義不當舉，待制亦不可舉。」振曰：「吾業已許之，豈可中輟。」遂因煒獄中供前事而貶。



 明年，詔除敷文閣待制、知成都府、安撫制置使。軍儲適闕，倉吏以窘告，振奏留對糴米八萬斛以足軍食，以其直歸計所。總計者利在掊克，即先告檜，謂振唱為闕乏之語，風御史劾振要譽，復謫池陽。而總計
 者以譖得蜀帥，既而專用羅織掊克其民，民益思振。



 檜死，語得聞，帝大感悟。亟遣振還成都，父老歡呼蜀道。振至，一切以寬治。或問其故，振曰：「承縱弛，革之當嚴，今繼苛劾，非寬則民力瘁矣。」帝嘉振治行，謂宰臣沉該、湯思退曰：「四川善政，前有胡世將，今有蕭振。」進秩四等，加敷文閣學士。卒於成都府治，年七十二。振兩為蜀守，威行惠孚，死之日，民無老稚，相與聚哭於道。遺表至，帝悼惜之，賻銀五百兩、絹五百匹，贈四官。



 振好獎善類，端人正
 士多所交識，其間有卓然拔出者，迄為名臣。振居瀕江，自父微時，見過客與掌渡者爭，多溺死。振造大舟，傭工以濟，人感其德，相與名其江為蕭家渡云。有文集二十卷。子諴、忱。



 論曰：何鑄、王次翁以下數人者，附麗秦檜，斥逐忠良，以饕富貴，而次翁尤為柔媚，故檜獨憐之，其在位最久。孔子所謂鄙夫患得患失無所不至者，此輩是已。鑄能伸岳飛之枉，雖為可尚，然又為之使金而通問焉，蓋墮其
 術而不悟者，檜之計深哉。



\end{pinyinscope}