\article{志第九十四　樂十六（鼓吹下）}

\begin{pinyinscope}

 高宗郊祀大禮五首



 《導引》



 聖皇巡狩，清蹕駐三吳，十世嗣瑤圖。邊塵不動干戈戢，文德溥天敷。灰飛緹室氣潛噓，郊見紫壇初。
 歸來赦令樓前下，喜氣溢寰區。



 《六州》



 雙鳳落，佳氣藹龍山。澄江左，清湖右，日夜海潮翻。因吉地，卜築圜壇。宏基隆陛級，神位周環。邊陲靜，掛起橐鞬，奠枕海隅安。三年親祀，一陽初動，虔修大報，高處紫煙燔。看鳴鑾，鉤陳肅，天仗轉，朔風寒。孤竹管，雲和瑟，樂奏徹天關。嘉籩薦，玉奠璵璠。奉神歡。九霄瑞氣起祥煙，來如風馬欻然還，留福已滋繁。回龍馭，升丹闕，布皇澤，春色滿人間。



 《
 十二時》



 日將旦，陰曀潛消，天宇扇祥飆。邊陲靜謐，夜熄鳴刁，文教普旁昭。興太學，多士舒翹。奉宗祧，新廟榜宸毫，配侑享於郊。慈寧萬壽，四海仰東朝。男女正，中壺致《桃夭》。年屢稔，漕舟銜尾伙，高廩接楹饒。廟堂自有擎天一柱，功比漢庭蕭。多少群工同德，俊乂旁招。吉祥諸福集，燮理四時調。三年郊見，六變奏《咸》、《韶》。望雲霄，降福與唐堯。



 《奉禋歌》



 蒼蒼天色是還非，視下應疑亦若斯。統元氣，
 覆無私。四時寒暑推移，物蕃滋，造化有誰知！嚴大報，反本始，禮重祀神祇。律管灰吹，黃宮動，陽來復，景長時。車陳法駕，仗列黃麾，帝心祗。紫霄霽，霜華薄，星爛明垂。祥煙起，紛敷浮袞冕，六變笙鏞迭奏，一誠幣玉交持。宮漏聲遲，千官顯相多儀。百神嬉，風馬雲車，來止來綏，誕降純禧。受神策，萬年無極，歌頌《昊天成命》周詩。



 《降仙臺》



 升煙既罷，良夜未曉，天步下神丘。鏘鏘
 鳴玉佩，煒煒照金蓮，杳靄雲裘。彩仗初轉，回龍馭，旌旆悠悠。星影疏動與天流，漏盡五更籌。大明升，東海頭。杲杲靈曜，倒影射旗旒。輦路具修，鬱蔥瑞光浮。歸來雙闕，看禦樓，有仙鶴銜書赦囚。萬方喜氣，均祉福，播歌謳。



 孝宗郊祀大禮五首



 《導引》



 重華天子，長至奉神虞，九奏會軒、朱。星暉雲潤東方曉，拜貺竹宮初。歸來千乘護皇輿，瑞景集金鋪。
 雞竿高唱恩書下，惠露匝中區。



 《六州》



 嚴更永，今夕是何年？玉衡正，鉤陳燦，天宇起祥煙。協風應，江海安瀾。重規仍疊矩，聖主乘乾。舜授禹，盛事光前，稱壽玉卮邊。三年親祀，一陽回律，八鄉承宇，觚陛紫為壇。仰天顏，齋居寂，誠心肅，禮容專。鳴鐘石，擁輿衛，五輅列駢闐。聽金鑰，虎旅無眠。儼千官，須期顯相嘉籩。一人儉德動天淵，費減大農錢。神示格，宗祧燕，人民悅，祉福正綿綿。



 《
 十二時》



 庭有燎，疊鼓鳴鼉，更問夜如何？信星彪列，天象森羅。虞旦閟宮，畢觴清廟，漿柘樽犧繼猗那，嘉頌可同科。扈聖萬肩摩。飭躬三宿，泰畤縟儀多，丘澤合，岳瀆從羲、和。神光燭，雲車風馬，芝作蓋，玉為珂。奉瑄成禮，燔柴竣事，休嘉砰隱，丹闕湛恩波。共願乾坤隤祉，邊鄙投戈。覆盂連瀚海，洗甲挽天河。欣欣喜色，長遇六龍過。奏雲和，三春薦嘉禾。



 《奉禋歌》



 吹葭緹鑰氣潛分，云採宜書壤效珍。長日至，
 一陽新。四時玉燭和均，物欣欣，化轉洪鈞。郊之祭，孤竹管，六變舞《雲門》。自古嚴禋，犧牲具，粢盛潔，豆籩陳。袞龍陟降，幣玉紛綸，徹高閽。靈之斿，神哉沛，排歷昆侖。《九歌》畢，盈郊瞻□□燎，鬥轉參橫將旦，天開地闢如春。清蹕移輪，闐然鼓吹相聞。□祥雲，驩臚八階，厘逆三神。聖矣吾君！華封祝，慈宮萬壽，椒掖多男，六合同文。



 《降仙臺》



 漏殘柝靜，雞聲遠到，高燎入層霄。雲裘蟠瑞
 靄，天步下嘉壇，旗旆飄搖。黃麾列仗貔貅整，氣壓江潮。導前從後盛官僚，玉佩間金貂。望扶桑，日漸高，陰霾霜雪，底處不潛消！輦路祥飆，披拂絳紗袍。雲間端闕仰岧嶢，挾春澤，喜浹黎苗。禮成大慶鰲三抃，受昕朝。



 寧宗郊祀大禮四首



 《六州》



 皇撫極，明德貫乾坤。信星列，卿雲爛，輝亙紫微垣。思報貺，明詔祠官，練時搜曠典，紫畤觚壇。昭孝德，
 親御和鑾，振鷺玉珊珊。精純謁款，膋蕭爌煬，黃流湛澹，百末布生蘭。扣天閽，延飛駕，相徬佛，降雲端。神光集，嘉響應，靄靄萬衣冠。竣熙事，清曉輕寒。恣榮觀，華衣霧縠般般。乾坤並貺慶君歡，翹首聖恩寬。遵皇極，沛天澤，靈心懌，龜鼎永尊安。



 《十二時》



 宵景霽，河漢清夷，曠典講明時。合祛升侑，孝德爰熙。陳稞閟宮，澹觴太室，來奏天儀。駟蒼螭，玉輅馭蕤綏。觚陛展躬祠。長梢飾玉，翠羽秀金支。華始倡，
 雅韻出宮垂。神來下，雲車風馬，繽晻藹，宴棲遲。畢觴流胙，柴煙竣事，棠梨回謁，宣室受蕃厘。盛德無心專饗，端為民祈。云恩有截，雨澤霈無涯。君王愉樂，和氣溢瑤卮。壽天齊，長擁神基。



 《奉禋歌》



 葭飛璇鑰初陽，雲絕清臺薦景祥。風應律，日重光。歲功順，底金穰。壽而康，庭壺樂無疆。皇展報，新禮樂，觚陛詠賓鄉，珠幄熉黃。登瑞絲巢，陳俎豆，澹嘉觴。袞衣輝煥，寶佩琳瑯，奠椒漿。慶陰陰，神來下，鳳翥
 龍驤。靈燕喜，錫符仍降嘏，鏞管琳瑯歡亮。神之出，祓蘭堂。輦路天香，輕煙半襲旗常，祉滂洋。受厘宣室，返馭齋房，恩與風翔。華封祝，皇來有慶，八荒同壽，寶歷無疆。



 《降仙臺》



 星芒收採，雲容放曉，羲馭漸揚明。觚壇竣事霽，風襲袞衣輕，鑾路塵清。甘泉鹵簿祲威肅，回軫旋衡。千官導從粲簪纓，鈞奏間《韶》、《英》。瞻龍闈，近鳳城。都人雲會，芬茀夾道歡迎。宸極尊榮。卮玉慶熙成，瓊樓
 天上起和聲。布春澤，洪暢寰瀛。嵩呼萬歲鰲三抃，頌升平。



 明堂大禮四首



 《合宮歌》



 聖明朝，曠典乘秋舉，大饗本仁祖。九室八牖四戶，敕躬齊戒格堪輿。盛牲實俎，並侑總稽古。玉露乍肅天宇，冰輪下照金鋪。燎煙噓，鬱尊香，《雲門》舞。徬佛翔坐，靈心咸嘉娛。眾星俞，美光屬，照熉珠。清曉禦丹儀，湛恩遍浹率溥，歡聲雷動岳鎮呼。徐命法駕，萬
 騎花盈路。萬姓齊祝，壽同天地，事超唐、虞。看平燕云，從此興文偃武，待重會諸侯舊東都。



 《六州》



 商秋肅，嘉會協中辛。涓路寢，修禋祀，聖德昭清。端志慮，罄竭齋精。錦繡排天仗，羽衛繽紛。朝太室，返中宸，被袞接神明。時平天地俱清晏，兼金行萬寶，物盛藹清馨。瞻熉座，舂容娭燕三靈。奠瑤爵，薦量幣，清思窈冥冥。望昆侖，輸嘉祥，塞絪縕。誠殫禮洽慶休成，潤澤被生民。端門肆眚，昕庭稱賀，俱將戩穀萬壽祝
 明君。



 《十二時》



 炎圖鞏，天祚昌期，聖德茂重離。英明經遠，浚哲昭微。寶儉更深慈。觀萬國累洽重熙。對時報禮秩神祇，玉帛湊華夷。肅雍顯相，百闢盡欽祗。奄嘉虞，英璧奠華滋。神安坐，景氣澄虛極，光焰燭長麗。展詩應律，萬舞逶遲，三獻洽皇儀。垂靈祲，慶祐來宜，禮無違。鳴鑾臨帝闕，飛鳳下天倪。清和寰宇，霈澤一朝馳。醇化無為，萬祀鞏丕基。



 《
 導引》



 合宮親饗，青女肅長空，精意與天通。後皇臨顧誰為侑？文祖暨神功。函蒙祉福歲常豐，聲教被華戎。兩宮眉壽同榮樂，戩穀永來崇。



 乾道發太上皇帝、太上皇后冊寶一首



 《導引》



 重華真主，晨夕奉庭闈，禋祀慶成時。乾元坤載同歸美，寶冊兩光輝。斑衣何似赭黃衣，此事古今稀。都人歡樂嵩呼震，聖壽總天齊。



 淳熙發太上皇帝、太上皇后冊寶一首



 《
 導引》



 新陽初應，樂事起彤庭，和氣滿吳京。家來慶東皇壽，西母共長生。金書玉篆粲龍文，前導沸歡聲。修齡無極名無盡，一歲一回增。



 加上太上皇帝、太上皇后冊寶一首



 《導引》



 皇家多慶，親壽與天長，德業播輝光。焜煌寶冊來清禁，玉篆映金相。庭闈尊奉會明昌，佳氣溢康莊。洪禧申輯名增衍，億載頌無疆。



 恭上壽聖皇太后、至尊壽皇聖帝、壽成皇后尊號冊
 寶一首



 《導引》



 皇家盛事，三殿慶重重，聖主極推崇。瑤編寶列相輝映，歸美意何窮。鈞《韶》九奏度春風，彩仗煥儀容。歡聲和氣彌寰宇，皇壽與天同。



 加上壽聖皇太后尊號冊寶一首



 《導引》



 重親萬壽，八帙衍新元，禮典備文孫。溫溫和氣迎長日，寶冊煥瑤琨。徽音顯號自堯門，德行已該存。更期昌算齊箕翼，愈久愈崇尊。



 嘉泰二年加上壽成太皇太后冊寶一首



 《導引》



 思齊文母，盛德比姜、任，擁祐極恩深。湯孫歸美熙鴻號，鏤玉更繩金。虞廷萬闢萃華簪，法仗儼天臨。層闈慶典年年舉，千古播徽音。



 親耕籍田四首



 《導引》



 春融日暖，四野瑞煙浮，柳菀更桑柔。土膏脈起條風扇，宿雪潤田疇。金根轂轉如雷動，羽衙擁貔貅。扶攜老稚康衢滿，延跂望凝旒。斗移星轉，一氣又環
 周，六府要時修。務農重穀人胥勸，耕籍禮殊尤。壇壝岳峙文明地，黛耜駕青牛。雍容南畝三推了，玉趾更遲留。



 《六州》



 昭聖武，不戰屈人兵。干戈戢，烽燧息，海宇清寧。民豐業，歌詠升平。願咸歸畎畝，力穡為氓。經界正，東作西成。農務軫皇情，躬親耒耜，相勸深耕。人心感悅，擊壤沸歡聲。乘鑾輅，羽旗彩仗鮮明。傳清蹕，行黃道，緹騎出重城。仰瞻日表映朱紘，環佩更鏘鳴。百執公
 卿，不辭染屨意專精，準擬奉粢盛。田多稼，風行遐邇，家家給足，胥慶三登。



 《十二時》



 臨寰宇，恭己巖廊，屬意在耕桑。愛民利物，德邁陶唐，躋俗盡淳厖。開千畝，帝籍神倉。舉彞章，祗祓壇場，為農事祈祥。涓辰行禮，節物值春陽。罄齊莊，明德薦馨香。宮禁邃，嬪妃並御侍，穜稑獻君王。中闈表率，陰教逾光。帳殿靄熉黃，梐枑設，翠幕高張，慶雲翔。尊罍陳酒醴，金石奏宮商。神靈感格，歲歲富倉箱。慶
 明昌，行旅不繼糧。



 《奉禋歌》



 吾皇端立太平基，奉祀肅雍格神祇。撫御耦，降嘉種，何辭手攬洪縻。命太史視日，祗告前期。驗穹象，天田入望更光輝。掌禮陳儀，搜鉅典，迎春令，頒宣溫詔，遍九圍，人盡熙熙。仰明時，儼垂衣，佳氣氤氳表厖禧。豐年屢，大田生異粟，含滋吐秀，九種傳圖，盡來丹闕，瑞應昌時。亨運正當攝提，佇見詠京坻。躬稼穡，重耘耔。盛禮興行先百姓，崇本業，憂勤如禹、稷，播在
 聲詩。



 顯仁皇后上仙發引三首



 《導引》



 長樂晚，彩戲萊衣，奄忽夢報仙期。帝鄉渺渺乘鸞去，啼紅嬪御不勝悲，蒼梧煙水杳難追。腸斷處，過江時。銀濤千萬疊，不知何處是瑤池。



 《六州》



 中興運，孝治格升平。回騩馭。弭鳳駕，冊寶初上鴻名。龍樓問寢候雞鳴，更翻來戲彩衣輕。坤躔夜照老人星，金觴上壽，長願燕慈寧。乘雲何處去！愁斷紫
 簫聲。追思金殿，椒壁丹楹。又誰知勤儉仁明，風行化被宮庭。祐聖主，底明時，陰功暗及生靈。離宮晚，花卉娉婷。甲觀高，潮海崢嶸。往事回頭，忽飄零。空留嬪御，掩泣望霓旌。會稽山翠，永祐陵高，而今便是蓬、瀛。



 《十二時》



 炎圖景運正延鴻，文思坐深宮。慈寧大養，樂事時奏宸聰。皇齡永，恩霈下遍寰中。君王垂彩服，嬪御上瑤鐘。年年誕節，就盈吉月，交慶流虹。歡洽意方濃，不覺仙游渺邈，但號泣蒼穹。追慕念音容，詩書慈
 儉，配古追□從。躬行四德，誰知繼《二南》風。移盼俄空，寶金監脂澤塵封。清都遠，帝鄉遙，杳難通。想雲軿還上瀛、蓬。稽山何在？當年禹宅，萬古蔥蔥。歸難堪，潮頭定，海波融。



 顯仁皇后神主祔太廟一首



 《導引》



 返虞長樂，猶是億賓天，何事駕仙軿。簫笳儀衛辭宮闕，移仗入雲煙。於皇清廟敞華筵，昭穆謹承先。千秋長奉烝嘗孝，永享中興年。



 欽宗皇帝一首



 《導引》



 鼎湖龍遠，九祭畢嘉觴，遙望白雲鄉。簫笳淒咽離天闕，千仗儼成行。聖神昭穆盛重光，寶室萬年藏。皇心追慕思無極，孝饗奉烝嘗。



 安穆皇后一首



 《導引》



 鳳簫聲斷，縹緲溯丹丘，猶是憶河洲。熒煌寶冊來天上，何處訪仙游？蔥蔥鬱鬱瑞光浮，嘉酌侑芳羞。琱輿繡幰歸新廟，百世與千秋。



 景靈宮奉安神御三首



 徽宗皇帝《導引》



 中興復古，孝治日昭鴻，原廟飾瑰宮。金璧千門磻萬□，楹桷競穹崇。亭童芝蓋擁旌龍，列聖儼相從。共錫神孫千萬壽，龜鼎亙衡、嵩。



 顯仁皇后《導引》



 坤儀厚載，遺德滿寰中，歸御廣寒宮。玉容如在飆輿遠，長樂起悲風。霓旌絳節下層空，雲闕曉曈曨。真游千載安原廟，聖孝與天通。



 欽宗皇帝《導引》



 深仁厚德，流澤自無窮，仙馭倏
 賓空。衣冠未返蒼梧遠，遙望鼎湖龍。人間仿佛認天容，縹緲五雲中。帝城猶有遺民在，垂淚向西風。



 安恭皇后上仙發引一首



 金殿晚，愁結坤寧。天下母，忽仙升。雲山浩浩歸何處？但聞空際彩鸞聲。紫簫斷後無蹤跡，煙靄夜澄澄。曉夢到瑤城，當時花木正冥冥。



 高宗梓宮發引三首



 《導引》



 寒日短，草露朝晞。仙鶴下，夢雲歸。大椿亭畔蒼
 蒼柳，悵無由挽住天衣。昭陽深，暝鴉飛。愁帶箭，戀恩棲。笳簫三疊奏，都人悲淚袂成帷。



 《六州》



 堯傳舜，盛事千古難並。回龍馭，辭鳳掖，北內別有蓬、瀛。為天子父，冊鴻名，萬年千歲福康寧，春秋不說楚冥靈。萊衣彩戲，漢殿玉卮輕，宸游今不見，煙外落霞明。前回丁未，霧塞神京。正同符光武中興，擎天獨力扶傾。定宗廟，保河山，乾坤整頓庚庚。功成了，脫屣遺榮。訪崆峒，容與丹庭。笑挹塵寰，不留行。吾皇哀
 戀，淚血灑神旌。腸斷濤江渡，明日稽山，暮雲東望元陵。



 《十二時》



 璧門雙闕轉蒼龍，德壽儼祗宮。軒屏正坐，天子親拜天公，儀紳笏，羅鵷鷺，粲庭中。仙家歡不盡，人世壽無窮。誰知雲路，玉京成就，催返璇穹，轉手萬緣空。見說煙霄好處，不與下方同。塵合霧迷蒙，笙簫寥亮，樓閣玲瓏。中興大業，巍巍稽古成功。事去孤鴻，忍聽宵柝晨鐘！靈轝駕，素幃低，杳厖茸。浙江潮，萬神護，
 川後滋恭。因山祗事，崔嵬禹穴，此日重逢。柏城封，愁長夜，起悲風。歌《清廟》，千古誦高宗。



 虞主赴德壽宮一首



 《導引》



 上皇天大，華旦煥堯文，鴻福浩無垠，羽龍俄駕靈輴去，空金巢鼎湖雲。稽山翠擁浙江濆，歸旆卷繽紛。仙游指日嚴升祔，萬載頌高勛。



 祔廟一首



 《導引》



 虞觴奉主，仙馭返皇宮，禮典極欽崇。雲旗前導
 開清廟，龍管咽熏風。巍巍堯父告神功，追慕孝誠通。千秋萬歲中興統，宗祀與天同。



 淳熙十六年高宗神御奉安一首



 《導引》



 中興揖遜，功德仰兼隆，仁澤被華戎。鼎湖俄痛遺弓墮，如日想威容。柔儀懿範與堯同，飆馭儼相從。靈宮真館偕來燕，垂裕永無窮。



 紹熙五年孝宗皇帝虞主還宮一首



 《導引》



 孝宗純孝，前聖更何加！高蹈處重華。丹成仙
 去龍輴遠，越岸暮山遐。波神先為卷寒沙，來往護靈槎。九虞禮舉神祇樂，萬世祐皇家。



 祔廟一首



 《導引》



 吾皇盡孝，宗廟務崇尊，鉅典備彌文。巍巍東向開基主，七世祔神孫。追思九閏整乾坤，寰宇慕洪恩。從今密邇高宗室，千載事如存。



 慶元六年光宗皇帝發引一首



 笳鼓發，雲慘寒空。丹旐去，卷悲風。憂勤六載親幾務，
 有巍巍聖德仁功。褰裳尊處大安宮，荊鼎就，遽遺弓。仙游攀不及，臣民號慟訴蒼穹。



 神御奉安一首



 《導引》



 龜書畀姒，歷數在皇躬，揖遜仰高風。鼎湖龍去遺弓墮，冠劍金巢深宮。塗山齊德翊成功，仙魄蚤賓空。珍臺閑館棲神地，獻饗永無窮。



 寧宗皇帝發引三首



 《導引》



 三弄曉，雲黯天低。攀六引，轉悲淒。儉慈孝哲鐘
 天性，深仁厚澤遍群黎。東西南北傒商霓。功甫就，別宸閨。臣民千古恨，幾時羽衛帶潮歸！



 《六州》



 明天子，昔日丕纂鴻圖。躬道德，崇學問，稽古訓，訪群儒。日親廣廈論唐、虞，講求政治想都俞，君臣一德志交孚。外夷效順，猶自選車徒。仁恩沾四國，固結滿寰區。千年宗社，萬歲規摹。重新天命出乾符，老癃策杖相扶，願觀德化遍方隅。幸無死須臾，謂宜聖壽等嵩呼。遽登雲輿上龍湖，宸居幽寂紫雲孤。宸章寶
 畫，但與日星俱。龍帷鳳翣已載途，忍聽笳鼓嗟籲！



 《十二時》



 弋綈革舄最仁賢，儉德自躬全。尤勤庶政，三十餘年。金風肅，秋漸老，攝調愆。忱恂遍群祀，號泣訴旻天。綴衣將出，神凝玉幾，一夜登仙，弓墮隔蒼煙。七月有來同軌，引綍動靈輇。淒愴淚潸然，行號巷哭，《薤露》聲傳。東城去路，驚濤忍見江船！憔悴山川，不禁簫鼓咽。山陰處，茂林修竹芊芊。望陵宮，應弗遠，金粟堆前。人徒慕戀，百神警侍，盤翥驅先。戴鴻恩，空痛慕，淚
 珠連。千秋歲，功德寄華編。



 神主祔廟一首



 《導引》



 中興四葉，休德繼昭清，王度日熙平。氣調玉燭金穰應，八表頌聲騰。中原圖籍入宸廷，列聖慰真靈。袞龍登廟游仙闕，億萬載尊承。



 寶慶三年奉上寧宗徽號一首



 《導引》



 中興五葉，天子肇明禋，一德格高旻。寧皇至聖功超古，萬國慕深仁。徽稱顯號又還新，功德粲雕鈱。
 乾坤繪畫終難盡，遺澤在斯民。



 莊文太子薨一首



 《導引》



 秋月冷，秋鶴無聲。清禁曉，動皇情。玉笙忽斷今何在？不知誰報玉樓成。七星授轡驂鸞種，人不見，恨難平。何以返霓旌？一天風露苦淒清。



 景獻太子薨一首



 《導引》



 霜月苦，宮鼓冬冬。霓旐啟，鶴闈空。洞簫聲斷知何處，海山依約五雲東。玉符龍節參神閟，昭聖眷，慘
 天容。千古恨無窮，遍山松柏撼悲風。



\end{pinyinscope}