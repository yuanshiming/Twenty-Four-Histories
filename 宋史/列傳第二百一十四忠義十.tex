\article{列傳第二百一十四忠義十}

\begin{pinyinscope}

 ○陳東
 歐陽澈馬伸呂祖儉呂祖泰楊宏中華嶽鄧若水僧真寶莫謙之徐道明



 陳東，字少陽，鎮江丹陽人。早有雋聲，俶儻負氣，不戚戚於貧賤。蔡京、王黼方用事，人莫敢指言，獨東無所隱諱。所至宴集，坐客懼為己累，稍引去。以貢入太學。欽宗即位，率其徒伏闕上書，論：「今日之事，蔡京壞亂於前，梁師成陰謀於後。李彥結怨於西北，朱勔結怨於東南，王黼、童貫又結怨於遼、金，創開邊隙。宜誅六賊，傳首四方，以謝天下。」言極憤切。明年春，貫等挾徽宗東行，東獨上書請追貫還正典刑，別選忠信之人往侍左右。金人迫京
 師，又請誅六賊。時師成尚留禁中，東發其前後奸謀，乃謫死。



 李邦彥議與金和，李綱及種師道主戰，邦彥因小失利罷綱而割三鎮，東復率諸生伏宣德門下上書曰：



 在廷之臣，奮勇不顧、以身任天下之重者，李綱是也，所謂社稷之臣也。其庸繆不才、忌疾賢能、動為身謀、不恤國計者，李邦彥、白時中、張邦昌、趙野、王孝迪、蔡懋、李棁之徒是也，所謂社稷之賊也。



 陛下拔綱列卿之中，不一二日為執政，中外相慶，知陛下之能任賢矣。斥時中而
 不用，知陛下之能去邪矣。然綱任而未專，時中斥而未去，復相邦彥，又相邦昌，自餘又皆擢用，何陛下任賢猶未能勿貳，去邪猶未能勿疑乎？今又聞罷綱職事，臣等驚疑，莫知所以。



 綱起自庶官，獨任大事。邦彥等疾如仇讎，恐其成功，因用兵小不利，遂得乘閑投隙，歸罪於綱。夫一勝一負，兵家常勢，豈可遽以此傾動任事之臣。竊聞邦彥、時中等盡勸陛下他幸，京城騷動，若非綱為陛下建言，則乘輿播遷，宗廟社稷已為丘墟，生靈已遭魚
 肉。賴聰明不惑，特從其請，宜邦彥等讒嫉無所不至。陛下若聽其言，斥綱不用，宗社存亡，未可知也。邦彥等執議割地，蓋河北實朝廷根本，無三關四鎮，是棄河北，朝廷能復都大梁乎？則不知割太原、中山、河間以北之後，邦彥等能使金人不復敗盟乎？



 一進一退，在綱為甚輕，朝廷為甚重。幸陛下即反前命，復綱舊職，以安中外之心，付種師道以閫外之事。陛下不信臣言，請遍問諸國人，必皆曰綱可用，邦彥等可斥也。用舍之際，可不審諸！



 軍
 民從者數萬。書聞，傳旨慰諭者旁午，眾莫肯去，方舁登聞鼓撾壞之，喧呼震地。有中人出，眾臠而磔之。於是亟詔綱入，復領行營，遣撫諭，乃稍引去。



 金人既解去，學官觀望，時宰議屏伏闕之士，先自東始。京尹王時雍欲盡致諸生於獄，人人惴恐。朝廷用楊時為祭酒，復東職，遣聶山詣學撫諭，然後定。吳敏欲弭謗，議奏補東官，賜第，除太學錄。東又請誅蔡氏，且力辭官以歸，前後書五上。既歸，復預鄉薦。



 高宗即位五日，相李綱，又五日召東至。
 未得對，會綱去，乃上書乞留綱而罷黃潛善、汪伯彥。不報。請親征以還二聖，治諸將不進兵之罪，以作士氣；車駕歸京師，勿幸金陵。又不報。潛善輩方揭示綱幸金陵舊奏，東言綱在中途，不知事體，宜以後說為正，必速罷潛善輩。



 會布衣歐陽澈亦上書言事，潛善遽以語激怒高宗，言不亟誅，將復鼓眾伏闕。書獨下潛善『所。府尹孟庾召東議事，東請食而行，手書區處家事，字畫如平時，已乃授其從者曰：「我死，爾歸致此於吾親。」食已如廁，吏
 有難色，東笑曰：「我陳東也，畏死即不敢言，已言肯逃死乎？」吏曰：「吾亦知公，安敢相迫。」頃之，東具冠帶出，別同邸，乃與澈同斬於市。四明李猷贖其尸瘞之。東初未識綱，特以國故，至為之死，識與不識皆為流涕。時年四十有二。



 潛善既殺二人，明日府尹白事，獨詰其何以不先關白，微示慍色，以明非己意。越三年，高宗感悟，追贈東、澈承事郎。東無子，官有服親一人，澈一子，令州縣撫其家。及駕過鎮江，遣守臣祭東墓，賜緡錢五百。紹興四年，並
 加朝奉郎、秘閣修撰，官其後二人，賜田十頃。



 歐陽澈，字德明，撫州崇仁人。年少美須眉，善談世事，尚氣大言，慷慨不少屈，而憂國閔時，出於天性。靖康初，應制條敝政，陳安邊禦敵十策，州未許發。退而復採朝廷之闕失，政令之乖違，可以為保邦御俗之方、去蠹國殘民之賊者十事，復為書，並上聞。已而復論列十事，言：「臣所進三書實為切要，然而觸權臣者有之，迕天聽者有之，或結怨富貴之門，或遺怒臺諫之官，臣非不知，而敢
 抗言者，願以身而安天下也。」所上書為三巨軸，廄置卒辭不能舉，州將為選力士荷之以行。



 會金人大入，要盟城下而去，澈聞，輒語人曰：「我能口伐金人，強於百萬之師，願殺身以安社稷。有如上不見信，請質子女於朝，身使穹廬，御親王以歸。」鄉人每笑其狂，止之不可，乃徒步走行在。高宗即位南京，伏闕上封事，極詆用事大臣，遂見殺，見《陳東傳》。死時年三十七。



 許翰在政府，罷朝，問潛善處分何人，曰：「斬陳東、歐陽澈耳。」翰驚失色，因究其書
 何以不下政府，曰：「獨下潛善，故不得以相視。」遂力求罷。為東、澈著哀詞。澈所著《飄然集》六卷，會稽胡衍既刻之，豐城範應鈐為之祠學中。



 馬伸，字時中，東平人。紹聖四年進士。不樂馳騖，每調官，未嘗擇便利。為成都郫縣丞，守委受成都租。前受輸者率以食色玩好蠱訹而敗，伸請絕宿弊。民爭先輸，至沿途假寐以達旦，常平使者孫俟早行，怪問之，皆應曰：「今年馬縣丞受納，不病我也。」俟薦於朝。



 崇寧初，範致虛攻
 程頤為邪說，下河南府盡逐學徒。伸注西京法曹，欲依頤門以學，因張繹求見，十反愈恭，頤固辭之。伸欲休官而來，頤曰：「時論方異，恐貽子累，子能棄官，則官不必棄也。」曰：「使伸得聞道，死何憾，況未必死乎？」頤嘆其有志，進之。自是公暇雖風雨必日一造，忌娼者飛語中傷之，弗顧，卒受《中庸》以歸。



 靖康初，孫傅以卓行薦召，御史中丞秦檜迎闢之，擢監察御史。及汴京陷，金人立張邦昌，集百官，環以兵脅之，俾推戴。眾唯唯，伸獨奮曰：「吾職諫爭，
 忍坐視乎！」乃與御史吳給約秦檜共為議狀，乞存趙氏，復嗣君位。會統制官吳革起義，募兵圖復二帝，伸預其謀。



 邦昌既僭立，賊臣多從臾之，伸首具書請邦昌速迎奉元帥康王。同院無肯連名者，伸獨持以往，而銀臺司視書不稱臣，辭不受。伸投袂叱之曰：「吾今日不愛一死，正為此耳，爾欲吾稱臣邪？」即繳申尚書省，以示邦昌。其書略曰：



 相公服事累朝，為宋輔臣。比不幸迫於強敵，使當偽號，變出非常，相公此時豈以義為可犯，君為可忘，
 宗社神靈為可昧邪？所以忍須臾死而詭聽之者，其心若曰：與其虛遜於人而實亡趙氏之宗，孰若虛受於己而實存以歸之耳。忠臣義士未即就死，闔城民庶未即生變者，亦以相公必能立趙孤也。



 今金人北還，相公義當憂懼，自列於朝。康王在外，國統有屬，獄訟謳歌，人皆歸往。宜即發使通問，掃清宮室，率群臣共迎而立之。相公易服退處，省中庶事皆稟命太后，其赦書施恩惠、收人心等事，日下拘收，俟康王御極施行。然後相公北面
 引咎，以明身為人臣，昧於防患，遭寇仇脅污，當時不能即死，以待陛下，今復何面目事君，請歸死司寇，為人臣失節之戒，伏闕下俟命。如此，則明主必能察相公忠實存國，義非茍生，且棄過而錄功矣。



 今乃謀不出此，時日已多，肆然尚當非據，偃寢禁闥，若固有之。群心狐疑，道路混澒，謂相公方挾強金，使人游說康王，姑令南遁，為久假不歸之計。上天難欺，下民可畏。相公若以愚言粗知覺悟，及此改圖，猶可轉禍為福於匪朝伊夕之間。過
 此以往，則相公包藏已深，志慮轉異，外飾事端，心妻日待期，而陰結寇仇，合從為亂，九廟在天，萬無成理，伸必不能輔相公為宋朝叛臣也。請先伏死都市，以明此心。」



 邦昌得書，氣沮謀喪。明日，議迎哲宗後孟氏垂簾，追還偽赦，乃遣馮澥、李回等迎康王。



 時王及之等猶請籍龍德宮寶貨，斥賣靈沼魚藕，以資官用。伸復慨然引義檄之曰：「古者人臣去國，三年不反，然後收其田里。君之禮臣如此，臣之報君宜如何？今二聖遠狩，猶未出境，天下之
 人方且北首，欲追挽而還之。君之府藏燕游，忍一朝而毀乎？爾等逆節甚矣！」力爭乃止。



 高宗即位，伸拜章以城陷不能救，主遷不能死，請就竄削。上知其有忠力於國，擢殿中侍御史，撫諭荊湖、廣南，以誅邦昌及其黨王時雍等。所過州縣，諏察吏之賢否與民利疚，以次列上於朝。



 伸自湖、廣將入奏黃潛善、汪伯彥不法凡十有七事，草疏已具，朝廷方召孫覿、謝克家，乃先奏：「覿、克家趨操不正，在靖康間與王時雍、王及之等七人結為死黨，附
 耿南仲倡為和議，助成賊謀。有不主和議者，則欲執送金人。覿受金人女樂，草表媚之，極其筆力，乃負國之賊，宜加遠竄。」不報。伸又進疏曰：



 陛下得黃潛善、汪伯彥以為輔相，委任不復疑。然自入相以來，處事未嘗愜當物情，遂使女真日強，盜賊日熾，國本日蹙，威權日削。且三鎮未服，汴都方危，前日遽下還都之詔，至今鑾輿未能順動。其不謹詔命如此。草茅對策不如式，考官罰金可矣，一日黜三舍人，乃取沈晦、孫覿、黃哲輩諸群小以掌
 誥命。其黜陟不公如此。吳給、張訚以言事被逐，邵成章緣上言遠竄。其壅塞言路如此。祖宗舊制，諫官御史有闕，御史中丞、翰林學士具名以進，三省不敢預，厥有深旨。近擬用臺諫，多取親舊，不過欲為己助。其毀法自恣如此。張愨、宗澤、許景衡公忠有才，皆可任重，潛善、伯彥忌之，沮抑至死。其妨功害能如此。或責以救焚拯溺之事，則曰難言，蓋謂陛下制之不得施設也。或問陳東之死，則曰不知，蓋謂其事繇於陛下也。其過則稱君、善則
 稱己如此。呂源狂橫，陛下逐去，不數月由郡守升發運。其強狠自專如此。御營使雖主兵權，凡行在諸軍皆其所統，潛善、伯彥別置親兵一千人，請給居處，優於眾兵。其務收軍情如此。廣市私恩，則多復祠官之闕；同惡相濟，則力庇王安中之罪。摭其所為，豈不辜陛下倚任之重哉？



 陛下隱忍不肯斥逐，塗炭遺民固已絕望，二聖還期在何時邪？臣每念此，不如無生。歲月如流，時幾易失，望速罷潛善、伯彥政柄，別選賢者，共圖大事。



 疏入，留中。
 明日，改衛尉少卿。伸以論事不行，辭不拜，錄其疏申御史臺，且疊上章言：「臣言可採，即乞施行，若臣言非是，合坐誣罔之罪。」移疾待命。旬日，詔伸言事不實，送吏部責濮州監酒稅。時用事者恚甚，必欲殺之，以濮迫寇境，故有是命。趣使上道，伸怡然袱被而行，死道中。或曰王淵在濮，潛善密嗾其不利於伸。天下識與不識皆冤痛之。



 明年，金人陷廣陵，伸言始驗，潛善、伯彥始以誤國竄殛。於是臺臣奏伸嘗論潛善等罪，乃復以衛尉少卿召，實
 未知其存亡也。尋加直龍圖閣。



 紹興初，胡安國上《時政論》，有曰：「伸言潛善、伯彥措置乖方，條其罪狀，凡舉一事，必立一證，皆眾所共知共見，不敢以無為有，以是為非。而當時曾不從用，反以為言事不實而重責之，是罰沮忠讜，邪說何由而息，公道何由而明乎？伸既遠貶，雖有詔命，邈無來期，君子閔焉。賁以龍圖，猶未盡褒勸之典。乞重加追獎，及其子孫，以承天意。」詔贈諫議大夫。



 伸天資純確，學問有原委，勇於為義，而所韞深厚，恥以自名。
 建炎初，右正言鄧肅嘗論朝士臣邦昌者，例貶二秩，伸不辨也。凡有建明，輒削其稿，人罕知之。居官，晨興必整衣端坐，讀《中庸》一遍，然後出涖事。每曰：「吾志在行道。以富貴為心，則為富貴所累；以妻子為念，則為妻子所奪，道不可行也。」故在廣陵，行篋一擔，圖書半之。山東已擾，家尚留於鄆。常稱：「孔子言：『志士不忘在溝壑，勇士不忘喪其元。』今日何日，溝壑乃吾死所也。」



 有何兌者，昭武人，受學於伸。伸沒，兌嘗輯其事狀。紹興中，為辰州通判，都郵
 報，秦檜自陳其存趙之功，謂它人莫預。兌徑取所輯事狀達尚書省，檜大怒，下兌荊南詔獄，獄辭皆出吏手，兌坐削官竄真陽。檜死始放還，復其官。尋卒。



 呂祖儉字子約，祖謙之弟也，受業祖謙如諸生。監明州倉，將上，會祖謙卒。部法半年不上者為違年，祖儉必欲終期喪，朝廷從之，詔違年者以一年為限，自祖儉始。



 終更赴銓，丞相周必大語尚書尤袤招之，祖儉已調衢州法曹而後往見。潘時經略廣東，欲闢為屬，祖儉辭。尋以
 侍從鄭僑、張杓、羅點、諸葛庭瑞薦，召除籍田令。



 中丞何澹所生父繼室周氏死，澹欲服伯母服，下太常百官雜議。祖儉貽書宰相曰：「《禮》曰：『為伋也妻者，是為白也母。』今周氏非中丞父之妻乎？將不謂之母而謂之何？中丞為風憲首，而以不孝令，百僚何觀焉。」除司農簿，已而乞補外，通判臺州。寧宗即位，除太府丞。



 時韓侂胄浸用事，正言李沐論右相趙汝愚罷之。祖儉奏：「汝愚亦不得無過，然未至如言者所云。」侂胄怒曰：「呂寺丞乃預我事邪？」會
 祭酒李祥、博士楊簡皆上書訟汝愚，沐皆劾罷之。祖儉乃上封事曰：「陛下初政清明，登用忠良，然曾未逾時，朱熹老儒也，有所論列，則亟使之去；彭龜年舊學也，有所論列，亦亟許之去；至於李祥老成篤實，非有偏比，蓋眾聽所共孚者，今又終於斥逐。臣恐自是天下有當言之事，必將相視以為戒，鉗口結舌之風一成而未易反，是豈國家之利邪？」



 又曰：「今之能言之士，其所難非在於得罪君父，而在忤意權勢。姑以臣所知者言之，難莫難於
 論災異，然言之而不諱者，以其事不關於權勢也。若乃御筆之降，廟堂不敢重違，臺諫不敢深論，給、舍不敢固執，蓋以其事關貴幸，深慮乘間激發而重得罪也。故凡勸導人主事從中出者，蓋欲假人主之聲勢，以漸竊威權耳。比者聞之道路，左右ＮＪ御，於黜陟廢置之際，間得聞者，車馬輻湊，其門如市，恃權怙寵，搖撼外庭。臣恐事勢浸淫，政歸幸門，不在公室。凡所薦進皆其所私，凡所傾陷皆其所惡，豈但側目憚畏，莫敢指言，而阿比順從，
 內外表里之患，必將形見。臣因李祥獲罪而深及此者，是豈矯激自取罪戾哉？實以士氣頹靡之中，稍忤權臣，則去不旋踵。私憂過計，深慮陛下之勢孤，而相與維持宗社者浸寡也。」



 疏既上，束簷待罪。有旨：呂祖儉朋比罔上，安置韶州。中書舍人鄧馹繳奏，祖儉罪不至貶。御筆：「祖儉意在無君，罪當誅。竄逐已為寬恩。」會樓鑰進讀呂公著元祐初所上十事，因進曰：「如公著社稷臣，猶將十世宥之，前日太府寺丞呂祖儉以言事得罪者，其孫也。
 今投之嶺外，萬一即死，聖朝有殺言者之名，臣竊為陛下惜之。」上問：「祖儉所言何事？」然後知前日之行不出上意。侂胄謂人曰：「復有救祖儉者，當處以新州矣。」眾莫敢出口。有謂侂胄曰：「自趙丞相去，天下已切齒，今又投祖儉瘴鄉，不幸或死，則怨益重，曷若少徙內地。」侂胄亦悟。祖儉至廬陵，將趨嶺，得旨改送吉州。遇赦，量移高安。二年卒，詔令歸葬。



 祖儉之謫也，朱熹與書曰：「熹以官則高於子約，以上之顧遇恩禮則深於子約，然坐視群小之
 為，不能一言以報效，乃令子約獨舒憤懣，觸群小而蹈禍機，其愧嘆深矣。」祖儉報書曰：「在朝行聞時事，如在水火中，不可一朝居。使處鄉閭，理亂不知，又何以多言為哉？」在謫所，讀書窮理，賣藥以自給。每出，必草履徒步，為逾嶺之備。嘗言：「因世變有所摧折，失其素履者，固不足言矣；因世變而意氣有所加者，亦私心也。」所為文有《大愚集》。祖儉從弟祖泰。



 祖泰。字泰然，夷簡六世孫，寓常之宜興。性疏達，尚氣誼，
 學問該洽。遍游江、淮，交當世知名士，得錢或分挈以去，無吝色。飲酒至數斗不醉，論世事無所忌諱，聞者或掩耳而走。



 慶元初，祖儉以言事安置韶州。既移瑞州，祖泰徒步往省之，留月餘，語其友王深厚曰：「自吾兄之貶，諸人箝口。我雖無位，義必以言報國，當少須之，今未敢以累吾兄也。」及祖儉沒貶所，嘉泰元年，周必大降少保致仕，祖泰憤之，乃詣登聞鼓院上書，論侂胄有無君之心，請誅之以防禍亂。其略曰：「道學，自古所恃以為國也。丞
 相汝愚，今之有大勛勞者也。立偽學之禁，逐汝愚之黨，是將空陛下之國，而陛下不知悟邪？陳自強，侂胄童孺之師，躐致宰輔。陛下舊學之臣，若彭龜年等，今安在邪？蘇師旦，平江之史胥，以潛邸而得節鉞；周筠，韓氏之廝役，以皇后親屬得大官。不識陛下在潛邸時果識師旦乎？椒房之親果有筠乎？凡侂胄之徒，自尊大而卑朝廷，一至於此也！願亟誅侂胄及師旦、周筠，而罷逐自強之徒。獨周必大可用，宜以代之，不然，事將不測。」書出，中外大駭。



 有旨：「呂祖泰挾私上書，語言狂妄，拘管連州。」右諫議大夫程松與祖泰狎友，懼曰：「人知我素與游，其謂預聞乎？」乃獨奏言：「祖泰有當誅之罪，且其上書必有教之者，今縱不殺，猶當杖黥竄遠方。」殿中侍御史陳讜亦以為言。乃杖之百，配欽州牢城收管。



 初，監察御史林採言偽習之成，造端自必大，故有少保之命。祖泰知必死，冀以身悟朝廷，無懼色。既至府廷，尹為好語誘之曰：「誰教汝共為章？汝試言之，吾且寬汝。」祖泰笑曰：「公何問之愚也。吾
 固知必死，而可受教於人，且與人議之乎？」尹曰：「汝病風喪心邪？」祖泰曰：「以吾觀之，若今之附韓氏得美官者，乃病風喪心耳。」



 祖泰既貶，道出潭州，錢文子為醴陵令，私贐其行。侂胄使人跡其所在，祖泰乃匿襄、郢間。侂胄誅，朝廷訪得祖泰所在，詔雪其冤，特補上州文學，改授迪功郎、監南嶽廟。喪母無以葬，至都謀於諸公，得寒疾，索紙書曰：「吾與吾兄共攻權臣，今權臣誅，吾死不憾。獨吾生還無以報國，且未能葬吾母，為可憾耳。」乃卒。尹王柟
 為具棺斂歸葬焉。



 楊宏中字充甫，福州人。弱冠補國子生。孝宗崩，光宗以疾不能執喪。時趙汝愚知樞密院，奏請太皇太后迎立寧宗於嘉邸，以成喪禮，朝野晏然。遂命汝愚為右丞相，登進耆德及一時知名之士，有意慶歷、元祐之治。韓侂胄竊弄國柄，引將作監李沐為右正言，首論罷汝愚，中丞何澹、御史胡紱章繼上，竄汝愚永州。國子祭酒李祥、博士楊簡連疏救爭，俱被斥。宏中曰：「師儒能辨大臣之
 冤，而諸生不能留師儒之去，於誼安乎？」眾莫應，獨林仲麟、徐範、張行、蔣傅、周端朝五人願預其議。遂上書曰：



 自古國家禍亂之由，初非一道，惟小人中傷君子，其禍尤慘。君子登庸，杜絕邪枉，要其處心實在於愛君憂國。小人得志，仇視正人，必欲空其朋類，然後可以肆行而無忌。於是人主孤立，而社稷危矣。黨錮敞漢，朋黨亂唐，大率由此。元祐以來，邪正交攻，卒成靖康之變，臣子所不忍言，而陛下所不忍聞也。



 臣竊見近者諫臣李沐論前
 宰相趙汝愚數談夢兆，擅權植黨，將不利於陛下。以此加誣，實不其然。汝愚乞去，中外咨憤，而言者以為父老歡呼，蒙蔽天聽，一至於此。章穎力辨其非，首遭斥逐，聞者已駭；既而祭酒李祥、博士楊簡相繼抗論，毅然求去，告假幾月，善類皇皇。一旦有外補之命，言者惡其扶植正論，極力牴排，同日報罷，六館之士為之憤惋涕泣。今李沐自知邪正之不兩立，而公議之不直己也，乃欲盡去正人以便其私，於是托朋黨以罔陛下之聽。臣謂二
 人之去若未足惜，殆恐君子小人消長之機於此一判，則靖康已然之監，豈堪復見於今日邪？陛下厲精圖政，方將正三綱以維人心，採群議以定國是，遽聽奸回，概疑善類，此臣等之所未諭也。



 臣願陛下鑒漢、唐之禍，懲靖康之變，精加宸慮，特奮睿斷。念汝愚之忠勤，察祥簡之非黨，灼李沐之回邪，明示好惡，旌別淑慝，竄李沐以謝天下，還祥、簡以收士心，臣雖身膏鼎鑊，實所不辭。



 書奏不報，則繳副封於臺諫、侍從。侂胄大怒，坐以不合上
 書之罪，六人皆編置，以宏中為首，將竄之嶺南。中書舍人鄧馹上書救之，不聽。右丞相餘端禮拜於榻前至數十，丐免遠徙。上惻然許之，乃送太平州編管。天下號為「六君子」。



 明年，移福州聽讀。嘉泰三年，寧宗幸學，持旨放還。開禧元年，宏中登進士第，教授南劍州。太守餘嶸，故相端禮子，與之相得甚歡。侂胄誅，先以言得罪者悉加褒錄。嘉定元年，特遷宏中一秩，亦不拜。六年，以嶸與汪逵、趙彥橚薦，授戶部架閣，俄遷太學正。八年夏旱，上封
 事，指切無隱。遷武學博士，改宣教郎。



 時諫官應武論一學官，宏中季試策士及其故，武聞而銜之。秋戊祀武成王，祭酒行事。故事，博士攝亞獻，至是不命宏中，宏中白於祭酒。於是武劾宏中與同列競，且謂其激矯不自愛，遂通判潭州。以親老請祠，差知武岡軍，未受卒，年五十三。



 端朝字子靜，嘉定三年試禮部第一，終刑部侍郎兼侍講。行字用叟，以父任補官，有二子，與端朝同登進士第。仲麟字景仲，傅字象夫，久居學校，忠鯁有聞，咸以不
 偶死。範自有傳。



 華嶽，字子西，為武學生，輕財好俠。韓侂胄當國，嶽上書曰：



 旬月以來，都城士民徬徨四顧，若將喪其室家；諸軍妻子隱哭含悲，若將驅之水火。闤闠籍籍，欲語復噤，駭於傳聞，莫曉所謂。臣徐考之，則侍衛之兵日夜潛發，樞機之遞星火交馳，戎作之役倍於平時，郵傳之程兼於疇昔，乃知陛下將有事於北征也。



 侂胄以後族之親，位居極品，專執權柄，公取賄賂；畜養無籍吏僕，委以腹心，
 賣名器，私爵賞，睥睨神器，窺覘宗社，日益炎炎，不敢向爾。此外患之居吾腹心者也。



 朝臣有以庸瑣之資，請姻師旦，驟入政府者；有以諛佞之資，附阿侂胄，致身顯貴者。陳自強老不知恥，貪不知止，私植黨與，陰結門第，凡見諸行事，惟知侂胄，不知君父。此外患之居吾股肱者也。



 爽、奕、汝翼諸李之貪懦無謀，倪、僎、倬、杲諸郭之膏粱無用，諸吳之恃寵專僭，諸彭之庸孱不肖；皇甫斌、魏友諒、毛致通、秦世輔之雕瘵軍心、瘡痍士氣，以致陳孝慶、
 夏興祖、商榮、田俊邁之徒，皆以一卒之材，各得把麾專制，平日剜膏刻血，包苴侂胄，以致通顯，饑寒之士咸願食其肉而不可得。萬一陛下付以大事，彼之首領自不可保，奚暇為陛下計哉？此外患之居吾爪牙者也。



 程松之納妾求知，或以售妹入府，或以獻妻入閣，魯之貢子為郎，富宮之庸駑充位。此外患之居吾耳目者也。



 蘇師旦以穢吏冒節鉞，牙儈名爵；周筠以隸卒冒戎鈐，市易將相。此外患之扼吾咽喉者也。彼之所謂外患者實
 未足憂，而此之外患蓋已周吾一身之間矣。



 「禮樂征伐，自天子出」。所貴乎中國者，皆聽命於陛下也。今也與奪之命、黜陟之權，又不出於陛下，而出於侂胄。是吾有二中國也。命又不出於侂胄，而出於蘇師旦、周筠。是吾有三中國也。女真以區區之地，猶能逼我淮、漢，曾謂外患之居吾腹心、股肱、耳目、爪牙及吾咽喉，而不馮陵吾之宗廟社稷乎？曾謂一家之中自為秦、越，一舟之中自為敵國，而能制遠人乎？比年軍皆掊克，而士卒自仇其將
 佐；民皆侵漁，而百姓自畔其守令，家自為戰。此又啟吾中國億萬之仇敵也。今不務去吾腹心、股肱、爪牙、耳目、咽喉與夫億萬之仇敵，而欲空國之師，竭國之財，而與遠人相從於血刃相塗之地，顧不外用其心歟？



 臣嘗推演兵書，自去歲上元甲子，五福太一初度吳分，四神直符對臨荊、楚，始擊蜚符旁臨甌、粵，青門直使交次於幽、冀，黑殺黃道正按於燕、趙。考之成法，主算最長，客算最短。兵以先發為客，後發為主。自太歲乙丑至庚午六年
 之間，皆不利於先舉。儻其畔盟犯義，撓我疆場，至於事不獲已，然後應之，則反主為客，猶曰庶幾。萬一國家首事倡謀，則將帥內睽，士卒外畔，肝腦萬民，血刃千里。此天數之不利於先舉也。矧將帥庸愚，軍民怨懟，馬政不講，騎士不熟，豪傑不出，英雄不收，饋糧不豐，形便不固，山砦不修，堡壘不設，吾雖帶甲百萬，餫餉千里，而師出無功，不戰自敗。此人事之不利於先舉也。



 臣願陛下除吾一身之外患。吾國中之外患既已除，然後公道開明，
 正人登用，法令自行，紀綱自正，豪傑自歸，英雄自附，侵疆自還，中原自復；天下自底於和平，四海自躋於仁壽，何俟乎兵革哉？不然，則亂臣賊子毀冕裂冠，哦九錫隆恩之詩，恃貴不可侔之相，私妾內姬，陰臣將相，魚肉軍士，塗炭生靈，墜百世之遠圖，虧十廟之遺業。陛下此時雖欲不與之偕亡，則禍迫於身，權出於人，俯首待終，何臍可噬。



 事之未然，難以取信，臣願以身屬之廷尉，待其軍行用師，勞還奏凱，則梟臣之首風遞四方，以為天下
 欺君罔上者之戒。儻或干戈相尋，敗亡相繼，強敵外攻，奸臣內畔，與臣所言盡相符契，然後令臣歸老田里，永為不齒之民。



 書奏，侂胄大怒，下大理，貶建寧圜土中。郡守傅伯成憐之，命獄卒使出入毋系。伯成去，又迕守李大異，復置獄。



 侂胄誅，放還，復入學登第，為殿前司官屬，鬱不得志。謀去丞相史彌遠，事覺，下臨安獄。獄具，坐議大臣當死。寧宗知嶽名，欲生之，彌遠曰：「是欲殺臣者。」竟杖死東市。



 鄧若水，字平仲，隆州井研人。博通經史，為文章有氣骨。吳曦叛，州縣莫敢抗，若水方為布衣，憤甚，將殺縣令，起兵討之。夜刲雞盟其僕曰：「我明日謁知縣，汝密懷刃以從，我顧汝，即殺之。」僕佯許諾，至期三顧不發。歸責其僕以背盟，僕曰：「平人尚不可殺，況知縣乎？此何等事，而使我為之。」若水乃仗劍徒步如武興，欲手刃曦，中道聞曦死，乃還。人皆笑其狂，而壯其志。



 登嘉定十三年進士第。時史彌遠柄國久，若水對策極論其奸，請罷之，更命賢
 相，否則必為宗社憂。考官置之末甲。策語播行，都士爭誦之。彌遠怒，諭府尹使逆旅主人幾其出入，將置之罪，或為之解，乃已。



 理宗即位，應詔上封事曰：



 行大義然後可以弭大謗，收大權然後可以固大位，除大奸然後可以息大難。



 寧宗皇帝晏駕，濟王當繼大位者也，廢黜不聞於先帝，過失不聞於天下。史彌遠不利濟王之立，夜矯先帝之命，棄逐濟王，並殺皇孫，而奉迎陛下。曾未半年，濟王竟不幸於湖州。揆以《春秋》之法，非弒乎？非篡乎？
 非攘奪乎？當悖逆之初，天下皆歸罪彌遠而不敢歸過於陛下者，何也？天下皆知倉卒之間，非陛下所得知，亦諒陛下必無是心也，亦料陛下必能清表妖氛，以雪先帝、濟王父子終天之憤。今逾年矣，而乾剛不決，威斷不行，無以大慰天下之望。昔之信陛下之必無者，今或疑其有。昔之信陛下不知者，今或疑其知。陛下何以忍清明天日，而以此身受此污辱也？蓋亦求明是心於天下，而俾有辭於千古乎？為陛下之計，莫若遵泰伯之至德，
 伯夷之清名，季子之高節，而後陛下之本心明於天下。此臣所謂行大義以弭大謗，策之上也。



 自古人君之失大權，鮮有不自廢立之際而盡失之。當其廢立之間，威動天下。既立則眇視人主，是故強臣挾恩以陵上，小人怙強以無上，久則內外相為一體，為上者喑默以聽其所為，日朘月削，殆有人臣之所不忍言者。威權一去，人主雖欲固其位，保其身，有不可得。宣繒、薛極，彌遠之肺腑也；王愈，其耳目也；盛章、李知孝，其鷹犬也；馮榯，其爪
 牙也。彌遠之欲行某事，害某人，則此數人者相與謀之，曷嘗有陛下之意行乎其間哉？臣以為不除此數兇，陛下非惟不足以弭謗，亦未可以必安其位，然則陛下何憚久而不為哉？此臣所以謂收大權以定大位，策之次也。



 次而不行，又有一焉，曰：除大奸然後可以弭大難。李全，一流民耳，寓食於我，兵非加多，土地非加廣，勢力非特盛也。賈涉為帥，庸人耳，全不敢妄動，何也？名正而言順也。自陛下即位，乃敢倔強，何也？彼有辭以用其眾也。
 其意必曰：「濟王，先皇帝之子也，而彌遠放弒之。皇孫，先皇帝之孫也，而彌遠戕害之。」其辭直，其勢壯，是以沿淮數十萬之師而不敢睥睨其鋒。雖曰今暫無事，未也，安知其不一日羽檄飛馳，以濟王為辭，以討君側之惡為名？彌遠之徒，死有餘罪，不可復惜，宗社生靈何辜焉？陛下今日而誅彌遠之徒，則全無辭以用其眾矣。上而不得，則思其次，次而不得，則思其下，悲夫！



 制置司不敢為附驛，卻還之。以格當改官，奏上，彌遠取筆橫抹之而罷。



 嘉熙間，召為太學博士，當對，草奏數千言，略曰：「寧宗不豫，彌遠急欲成其詐，此其心豈復願先帝之生哉？先帝不得正其終，陛下不得正其始，臣請發塚斫棺，取其尸斬之，以謝在天之靈。往年臣嘗上封事，請禪位近屬，以洗不義之污，無路自達，今其書尚在，謹昧死以聞。」



 將對前一日，假筆吏於所親潘允恭，允恭素知若水好危言，諭筆吏使竊錄之。允恭見之，懼並及禍，走告丞相喬行簡，亦大駭。翼日早朝，奏出若水通判寧國府。退朝，召閣
 門舍人問曰：「今日有輪對官乎？」舍人以若水對，行簡曰：「已得旨補外矣，可格班。」若水袖其書待廡下，舍人諭使去，若水怏怏而退。自知不為時所容，到官數月，以言罷，遂不復仕，隱太湖之洞庭山。



 賈似道在京湖，聞其名，闢參軍事。若水雅思其鄉，乃起從其招，因西歸蜀。居山中，有盜夜劫之，若水危坐不動，盜擊其首，流血被面，亦不動，乃舍去。若水為學務躬行，恥為空言。削木為主，大書曰「自古以來忠臣孝子義夫節婦之位」，歲時祀之。有一
 子，膂力絕人，築山砦，以兵捍衛鄉井。砦破，舉家遇害。



 僧真寶，代州人，為五臺山僧正。學佛，能外死生。靖康之擾，與其徒習武事於山中。欽宗召對便殿，眷齎隆縟。真寶還山，益聚兵助討。州不守，敵眾大至，晝夜拒之，力不敵，寺舍盡焚。酋下令生致真寶，至則抗詞無撓，酋異之，不忍殺也。使郡守劉騊誘勸百方，終不顧，且曰：「吾法中有口四之罪，吾既許宋皇帝以死，豈當妄言也？」怡然受戮。北人聞見者嘆異焉。



 莫謙之，常州宜興僧人也。德祐元年，糾合義士捍禦鄉閭，詔為溧陽尉。是冬，沒於戰陳，贈武功大夫。



 時萬安僧亦起兵，舉旗曰「降魔」，又曰：「時危聊作將，事定復為僧。」旋亦敗死。



 徐道明，常州天慶觀道士也。為管轄，賜紫。德祐元年，北兵圍城，道明謁郡守姚訔請曰：「事急矣，君侯計將安出？」訔曰：「內無食，外無援，死守而已。」道明亟還，慨然告其徒曰：「姚公誓與城俱亡，吾屬亦不失為義士。」乃取觀之文
 籍置石函，藏坎中。兵屠城，道明危坐焫香，讀《老子》書。兵使之拜，不顧，誦聲瑯然；以刃脅之，不為動，遂死焉。



\end{pinyinscope}