\article{列傳第二十七}

\begin{pinyinscope}

 柴禹錫張遜楊守一趙鎔周瑩王繼英王顯



 柴禹錫，字玄圭，大名人。少時，有客見之曰：「子質不凡，若輔以經術，必致將相。」禹錫由是留心問學。時太宗居晉
 邸，以善應對，獲給事焉。太平興國初，授供奉官。三年，改翰林副使，遷如京使，仍掌翰林司。每夜直，上以藩府舊僚，多召訪外事。遷宣徽北院使，賜第寶積坊。告秦王廷美陰謀，擢樞密副使。逾年，轉南院使。服勞既久，益加勤敏。



 雍熙中，議廣宮城。禹錫有別業在表識中，請以易官邸，上因是薄之。又與宰相宋琪厚善。會廣州徐休復密奏轉運王延範不軌狀，且言倚附大臣，無敢動搖者。上因訪琪及禹錫曰：「延範何如人？」延範與琪妻為疏屬，甚
 言其忠勤，禹錫亦傍贊之。上意其交通，滋不悅。禹錫又為琪請盧多遜故第，上益惡其朋比。坐琪以詼諧罷相，不欲顯言之也。下詔切責禹錫，以驍衛大將軍出知滄州。在任勤於政治，部民詣濱州列狀以聞。改涪州觀察使，徙澶、鎮二州駐泊部署，俄知潞州，州民乞留三載，詔獎之。徙知永興軍府，再召為宣徽北院使、知樞密院事。



 至道初，制受鎮寧軍節度、知涇州。入謝日，上謂曰：「由宣徽罷者不過防禦使爾，今委卿旌節，兼之重鎮，可謂優
 異矣。」禹錫流涕哽咽而已。咸平中，移知貝州。是歲，契丹兵奄至城下，禹錫內嚴備御，寇尋引去。明年，徙陜州。



 景德初，子宗慶選尚，召禹錫歸闕，令公主就第謁見，行舅姑禮，固辭不許。頃之，還鎮。未幾，卒，年六十二，贈太尉。子宗亮，太子中允；宗慶，永清軍節度。



 張遜，博州高唐人。數歲喪父，養於叔父職方員外郎干，後隨母歸魏仁浦家，駙馬都尉咸信，其異父弟也。太宗在晉邸，召隸帳下。太平興國初，補左班殿直。從征太原
 還，遷文思副使，再遷香藥庫使。嶺南平後，交□止歲入貢，通關市。並海商人遂浮舶販易外國物，甗婆、三佛齊、渤泥、占城諸國亦歲至朝貢，由是犀象、香藥、珍異充溢府庫。遜請於京置榷易署，稍增其價，聽商入金帛市之，恣其販鬻，歲可獲錢五十萬緡，以濟經費。太宗允之，一歲中果得三十萬緡。自是歲有增羨，至五十萬。



 雍熙二年，錄其勞，遷領媯州刺史。三年，與安忠並命為東上閣門使。數月，會許仲宣罷判度支，即以遜為度支使。端拱初，
 遷鹽鐵使。二年，授宣徽北院使、簽署樞密院事。未幾，兼樞密副使、知院事。與同列寇準不協，每奏事，頗相矛盾。



 一日，遜等晚歸私第，準與溫仲舒並轡，有狂民迎馬首拜呼萬歲。街使王賓舊與遜同事晉邸，遜又嘗舉賓，雅相厚善，因奏民迎準拜呼萬歲。準自辯：「實與仲舒同行，蓋遜令賓獨奏斥臣。」辭意俱厲，因互發其私。太宗惡之，下詔切責，遜左降右領軍衛將軍，準亦罷職。會判右金吾街仗蔡玉冒奏富人子為州大校，黜官，命遜代掌
 其事。



 西蜀李順為亂，詔發兵水陸進討，以荊渚居其要害，命遜為右驍衛大將軍、知江陵府，賜錢二百萬，白金三千兩。遜既至，會峽路諸漕卒數千人聚江陵，有告其謀變以應蜀寇，府中議欲盡誅之。遜止捕首惡楊承進等二十一人斬於市，餘黨親加尉撫，飛奏以聞。太宗嘉之，詔以其卒分配州郡。數月，遜卒，年五十六，時至道元年也。贈桂州觀察使，歸葬京師。遜小心謹慎，徒以攀附至貴顯，其籲謀獻替無聞焉。



 子敏中，初補供奉官。遜在宣
 徽，表言嘗業文，願改秩，即換大理寺丞，累至比部郎中。次子虛中，娶宗室申國公女，至供奉官、閣門祗候。敏中子先，進士及第。



 楊守一，字象先，其先河南洛陽人。唐末避亂，徙家宋、鄭間。守一稍通《周易》及《左氏春秋》，事太宗於晉邸。太宗即位，補右班殿直。太平興國中，出護登州兵。召還，監儀鸞司。累遷西頭供奉官，其下多貴族子弟，頗豪縱徼幸。始置三班院，令守一專其事，考核授任，漸有條制。歲餘，改
 翰林學士。守一初名守素，至是詔改之。



 七年，與趙鎔、柴禹錫、相里勛等告秦王廷美陰謀事，擢東上閣門使兼樞密都承旨。八年，改判四方館事。雍熙中，詔護遷雲、朔歸附安慶兵屯於潞州。三年，轉內客省使，仍兼都承旨。端拱元年，授宣徽北院使、簽署樞密院事。是秋，卒，年六十四。贈太尉，中使護葬。



 守一性質直勤謹，無他材術，徒以肇自王府，久事左右，適會時機，故歷職通顯，飾終之禮，率加常數焉。



 子安期歷國子博士，坐事貶卒。安期子
 夢得，進士及第。



 趙鎔，字化鈞，滄州樂陵人。以刀筆事太宗於藩邸，即位，補東頭供奉官。因使吳越賜國信，及錢俶納土，遣檢校帑廩，轉內酒坊副使。以告秦王廷美陰事，遷六宅使，領羅州刺史。掌翰林司，擢東上閣門使。



 郭贄參知政事，鎔以同府之舊，嘗有所請托，贄不從。鎔摭堂吏過失以聞，贄見上，白鎔私謁，即召鎔廷辯。詞屈，出為梓、遂州都巡檢使，改左驍衛大將軍，領郡如故。代還，知滄州兼兵馬
 部署。鎔在郡完城塹，嚴戰具。寇嘗數百騎至境上，聞有備，引去。遷左神武大將軍。會崔翰知州，改鎔為本州鈐轄。



 又知廬州，因對，自陳願留，不許。逾年，召為樞密都承旨，同掌三班，俄拜宣徽北院使、同知樞密院事，與柴禹錫並掌機務。嘗遣吏卒變服，散之京城察事。卒乘醉與賣書人韓玉鬥毆，不勝，因誣玉言涉指斥。禹錫等遽以聞，玉坐抵法。太宗尋知其冤，自後廉事不復聽。禹錫出鎮，鎔加知院事。真宗即位，改南院使、檢校太傅，以心疾
 求解。是秋，授壽州觀察使。咸平元年三月，卒，年五十五。贈忠正軍節度，錄其三子官。



 鎔少涉獵文史，美書翰，委質晉邸，以勤謹被眷。本名容，太宗改為鎔，曰：「陶鎔所以成器也。」鎔性好佛，多蓄古書畫。三子：忠輔，西京左藏庫副使；忠願，虞部員外郎；忠厚，內殿崇班。



 周瑩，瀛州景城人。右領軍衛上將軍景之子也。景家富財，好交結，歷事唐、漢、周。習水利，嘗浚汴口，導鄭州郭西水入中牟渠，修滑州河堤，累遷至是官。



 太宗潛邸時，瑩
 得給事左右。即位，補殿直，領武騎卒巡警泉、福州。卒才數百，捕劇賊千餘，遷供奉官。天雄軍節度孫永祐、轉運使楊緘稱薦之，又使綏、銀州按邊事，還奏稱旨，擢鞍轡庫副使。



 雍熙二年，為杭、睦五州都巡檢使兼杭州都監。會妖僧紹倫為變，瑩擒蕕之，逮捕就戮者三百餘人，人以為酷濫。代還，改崇儀使、滄州都監。召拜西上閣門使，領鎮、定、高陽關都監，加判四方館事。與郝守浚護塞宋州決河，俄改三路排陣鈐轄，歷知天雄軍、真定二府，就
 遷引進使。



 至道二年，代還。會李繼隆討西夏，詔瑩詣軍前，授以機事，還拜客省使，簽書樞密院諸房公事，俄兼提點宣徽諸房、鼓司、登聞院，與劉承珪並任。



 真宗嗣位，承珪分使河北告諭，加領富州刺史。上聞其母老病，閔之，特封武功郡太夫人。秋，拜宣徽北院使。先是，宣徽著位在樞密副使上，瑩表請居下，從之。咸平二年，大閱，命為隨駕部署。從征河朔，又為駕前馬步都部署。



 三年，遷南院使、知樞密院事。會蜀平，部送脅從者數十百人至
 闕下。西川轉運使馬亮因入奏，請赦其罪遣還。瑩以為當盡誅之。令瑩、亮廷議，上是亮議，悉原其罪。



 五年，高陽關都部署闕，蕃侯無足領之者，宰相請輟宣徽使以居其任。時王繼英任北院，上以瑩練達軍事，乃拜永清軍節度，兼領其任，為三路排陣使。瑩隸人有錢仁度者，頗有軍功，與虎翼小校劉斌相競，為殿直閻渥所發。以瑩故，詔勿問，止徙斌隸他軍。契丹入寇，詔步兵赴寧邊軍為援。瑩至，則寇兵已去，即日還屯所。上聞曰：「瑩何不持
 重少留，示以不測。輕於舉措，非將帥體也。」



 景德初，丁內艱，起復，代王顯為天雄軍都部署兼知軍府事。嘗召洺州騎士千五百人赴大名，道與寇直，力戰，有死傷者，瑩猶謂其玩寇，將悉誅之。詔賜金帛，諭瑩勿治其罪。車駕北巡，為駕前東西貝冀路都部署。明年，改知陜州，俄徙永興軍府，又移邠州，兼環慶路都部署。時夏州內屬，詔省戍兵還營，以減饋餉之費。仍手詔諭瑩，瑩遽奏乞留，以張邊威。上謂瑩庸懦不智，以曹瑋代之，徙知澶州。



 大
 中祥符初，改天平軍節度。明年，為鎮定都部署兼知定州。轉運使奏其曠弛，徙知澶州，境內屢有寇盜，宰相以瑩任居將帥，不能以威望鎮靖，請徙他郡。上曰：「處之閑僻，適使其自偷爾。」遂下詔督責，令其擒捕。時發卒修河防，而軍中所給糗糧，多腐敗不可食；又役使不均，瑩不加恤，以故亡命者眾。



 七年，入朝，復遣還鎮。又以澶淵當契丹之沖，藉其廩給之厚，復命知澶州。九年，被疾，求還京師。卒，年六十六，贈侍中。初謚忠穆，後改元惠。錄其
 二子供奉官普、顯為內殿崇班，二孫永昌、永吉為殿直。



 瑩居樞近，無他謀略，及蒞軍旅，歷藩鎮，功業無大過人者。故事，大禮覃慶，外藩無賜物例。東封歲，瑩鎮澶淵，車駕所經，故特有襲衣、金帶、器帛之賜。祀汾陰，瑩知定州，乃預上言：「禮成，所賜望於治所支給。」人咸笑之。普後為崇儀副使，顯至內殿承制。



 王繼英，開封祥符人。少從趙普給筆札，普自罷河陽，為少保，從者皆去，繼英趨事逾謹。普再入相，繼英隸名中
 書五房、院。



 時真宗在藩邸，選為導吏兼內知客事。太宗召見，謂曰：「汝昔事趙普，朕所備知。今奉親賢，尤宜盡節。」及建儲，授左清道率府副率兼左春坊謁者。謁者本宦職，副率品秩頗崇，非趨走左右者所宜為，俾兼領之，執政之誤也。



 真宗即位，擢為引進使。咸平初，領恩州刺史兼掌閣門使，遷左神武大將軍、樞密都承旨，改客省使。契丹入寇，繼英密請車駕北巡，上從之，即命繼英馳傳詣鎮、定、高陽關閱視行宮儲頓，宣諭將士。俄充澶州鈐
 轄。會大將傅潛逗撓得罪，令繼英即軍中召還屬吏。



 尋掌三班，拜宣徽北院使，與周瑩同知樞密院事。瑩出鎮，繼英遂冠樞宥，小心慎靖，以勤敏稱，上倚賴之。



 景德初，授樞密使。舊制，樞密院使祖母及母止封郡太夫人，有詔特加國封。嘗因進補軍校，白上曰：「疏外之人急於攀附者，謂臣蒙蔽不為薦引。」上曰：「此輩雖有夤緣，亦須因事立功，方許擢用，不可過求僥幸，卿勿復言也。」



 從幸澶州，契丹請和，諏訪經略，繼英預焉。明年郊祀，加特進、檢
 校太傅。三年，卒，年六十一。上臨哭之，賜白金五千兩，贈太尉、侍中，謚恭懿。且為葬其祖父，贈其妻賈長樂郡太夫人，錄其子婿、門下親吏數十人。



 初，繼英幼孤，寄育外氏。既貴，外王父、諸舅有族殯者，時方奏遣其子營葬，會卒，特詔有司給辦焉。



 子遵式、遵誨、遵度、遵範，皆至顯宦。



 王顯，字德明，開封人。初為殿前司小吏，太宗居藩，嘗給事左右。性謹介，不好狎，未嘗踐市肆。即位，補殿直，稍遷供奉官。



 太平興國三年，授軍器庫副使，遷尚食使。逾年，
 與郭昭敏並為東上閣門使。八年春，拜宣徽南院使兼樞密副使。是夏，制授樞密使。上謂之曰：「卿世家本儒，少遭亂失學，今典朕機務，無暇博覽群書，能熟《軍戒》三篇，亦可免於面墻矣。」因取是書及道德坊宅一區賜之。



 其後居位既久，機務益繁，副使趙昌言、寇準鋒氣皆銳，慢顯，顯或失誤，護短終不肯改，上每面戒之。淳化三年八月，詔加切責，黜授隨州刺史，充崇信軍節度、觀察等使，遣之任。



 俄知永興軍，徙延州。時夏臺、益部寇擾，顯上疏
 曰：「間歲以來，戎事未息，李繼遷負恩於靈、夏，王小波干紀於巴、邛，河右坤維並興師旅。而繼遷翻然向化，遣子入覲，願修職貢。陛下曲加容納，許其內附，示以德信，伸以恩錫，所以綏懷之者至矣。然而狼子野心，未可深信。所宜謹屯戍，固城壘，積芻糧，然後遴選才勇，付以邊任，縱有緩急，則備御有素，彼又奚能為患哉？至若蜀寇未平，神人共憤，謂宜申飭將帥，速期蕩平，既免老師以費財，且防事久則生變。又況邛、蜀物產殷富，其間士卒
 驕怠，遲留顧戀，實兼有之。莫若勿憚往來，潛為更代，既可均其勞逸，抑可免於遷延。至於河北關防所當加謹者，誠以國家事西南，密謀興舉，若分中朝之勢力，則長外寇之奸謀矣。」



 時制，沿邊糧斛不許過河西，河西青鹽不得過界販鬻，犯者不以多少，處斬。顯請犯多者依法，自餘別為科斷，以差其罪。章上未報，移知秦州。



 初，溫仲舒知州日，開拓山林，諷藩部獻其地。後朝廷雖嘗給還，而採伐如故。轉運使盧知翰請量給蕃部茶彩，以酬所
 獻，詔遣張從式與顯同往規度。顯言：「乃者朝命以趙保吉修貢，邊城務使安靜，若今動眾開斥疆境，非便。」議遂罷。



 咸平初，入朝，改橫海軍節度，出知鎮州。二年，曹彬卒，復拜樞密使。郊祀，加檢校太師。真宗幸大名，內樞惟顯與副使宋湜從，言者多謂顯專司兵要，謀略非長。會湜卒，乃以參知政事向敏中權同知樞密院事。三年春，改授山南東道節度、同中書門下平章事、定州路行營都部署、河北都轉運使兼知定州。秋，吏民詣駐泊都部署
 孔守正言顯治狀，願借留。守正以聞。明年秋，加鎮、定、高陽關三路都部署，許便宜從事。十月，契丹入寇，前軍過威虜軍。比時方積雨，契丹以皮為弦，濕緩不堪用，顯因大破之，梟獲名王、貴將十五人及羽林印二鈕，斬首二萬級。顯上言：「先奉詔令於近邊布陣，及應援北平控扼之路。無何，敵騎已越亭障，顯之前陣雖有捷克，終違詔命。」上章請罪。上降手札，以慰其憂悸。



 明年，求致仕，不許，改河陽三城節度。將之鎮，時議親征契丹，顯言：「盛寒在
 序，敵未犯塞，鑾輿輕舉，直抵窮邊，寇若不逢，師乃先老。況今繼遷未滅，西鄙不寧，儻北邊部落，與之結援，則中國之患，未可量也。議者乃於此時請復幽薊，非計之得也。凡建議大事，上下協力，舉必成功。今公卿士大夫以至庶人，尚有異同，未可謂為萬全之舉。若能選擇將帥，訓練士卒，堅城壘而繕甲兵，亦足以待敵矣。必欲復燕、薊舊地，則必修文德、養勇銳，同時之利，以奉行天罰而後可。」



 景德初，徙知天雄軍府。又言：「祖宗以來，多命近臣
 統領軍旅。今後宣徽使，宜於文武群臣中擇曉達邊事者為之。蓋位高則威名著，識遠則勛勞立故也。武臣以罪黜者，宜加容貸，不以一眚遂廢，茍用之有恩，必得其死力，故曰使功不如使過也。至若臨敵命將，則貴專任，出師應敵，則約束將校，使相應援。全是數者，則軍威倍壯，人心增勇矣。」既而上表請赴行在，從之。是年秋，遣還鎮。



 契丹入寇，上議親征。顯復陳三策，謂：「大軍方在鎮定，契丹必不南侵，車駕止駐澶淵，詔鎮定出兵，會河南
 軍，合擊之可也。若契丹母子虛張聲勢，以抗我師，潛遣銳兵南攻駕前諸軍，則令鎮定之師直沖戎帳，攻其營砦，則沿河游兵不戰而自屈矣。否則遣騎兵千、步兵三千於濮州渡河，橫掠澶州，繼以大軍追北掩擊，亦可出其不意也。」已而契丹請盟，趙德明遣使修貢稱藩，朝廷加賞錫，且許通青鹽以濟邊民，從顯之請也。



 三年冬，被病，詔中使偕尚醫療視。明年正月，許還京師。時車駕上陵，顯謂賓佐曰：「餘年位偕極，今天子道出虎牢，不得一
 拜屬車之塵，是遺恨也。」言訖涕下，至京，信宿卒，年七十六。車駕至鄭州，聞之，遣宮苑使鄧永遷馳還護喪，贈中書令，謚忠肅。錄其二子。



 顯自三班不數年正樞任，獎擢之速，時無擬之者。顯吏軍司時，張永德以滑州節制為殿前都點檢。及顯自樞密鎮孟津兼相帥，永德由太子太師為相帥，同日宣制，永德兼大夫反在顯下，時人訝之。顯居中執政，矯情以厚胥吏，齪齪自固而已。在藩鎮，頗縱部曲擾下，論者非之。



 子希逸字仲莊，以蔭補供奉
 官。好學，尤熟唐史，聚書萬餘卷。換秩授朝奉大夫、太子中允。咸平初，改殿中丞、直史館，預修《冊府元龜》，加祠部員外郎，卒。希範至如京副使。



 論曰：自柴禹錫而下，率因給事藩邸，以攀附致通顯者凡七人。若守一之質直，趙鎔之勤謹，服勞雖久而益修乃職，則其被眷遇也宜矣。張遜優於理財而未免於媢嫉，周瑩練習軍旅而頗傷於酷濫，禹錫素稱勤敏而不能不涉於朋比，王顯雖謹介自將而昧於學識，故莫逃
 於齪齪之譏。若以勤謹被信任，耆德冠樞宥，而善終如始者，其惟繼英乎。《易》曰：「君子有終，吉。」此之謂也



\end{pinyinscope}