\article{志第三　天文三}

\begin{pinyinscope}

 二十八舍上二十八舍



 東方



 角宿二星，為天關，其間天門也，其內天庭也。故黃道經其中，七曜之所行也。左角為天田，為理，主刑。其南為太陽道。右角為將，主兵。其北為太陰道。蓋天
 之三門，猶房之四表。星明大，吉，王道太平，賢者在朝；動搖、移徙，王者行；左角赤明，獄平；暗而微小，王道失。陶隱居曰：「左角天津，右角天門，中為天關。」日食角宿，王者惡之；暈於角內，有陰謀，陰國用兵得地，又主大赦。月犯角，大臣憂獄事，法官憂黜。又占憂在宮中。月暈，其分兵起；右角，右將災；左亦然。或曰主水；色黃，有大赦。月暈三重，入天門及兩角，兵起，將失利。歲星犯，為饑。熒惑犯之，國衰，兵敗；犯左角，有赦；右角，兵起；守之，讒臣進，政事急；居陽，有喜。填星犯角為喪，一曰兵起。太白犯角，群臣有異謀。辰
 星犯，為小兵；守之，大水。客星犯，兵起，五穀傷；守左角，色赤，為旱；守右角，大水。彗星犯之，色白，為兵；赤，所指破軍；出角，天下兵亂。星孛於角，白，為兵；赤，軍敗；入天市，兵、喪。流星犯之，外國使來；入犯左角，兵起。雲氣黃白入右角，得地；赤入左，有兵；入右，戰勝；黑白氣入於右，兵將敗。



 按漢永元銅儀，以角為十三度；而唐開元游儀，角二星十二度。舊經去極
 九
 十一度，今測九十三度半。距星正當赤道，其黃道在赤道南，不經角中；今測角在赤道南二度半，黃道復經角中，即與天象合。景祐測驗，角二星十二度，距南星去極九十七度，在赤道外六度，與《乾象新書》合，今從《新書》為正。



 南門二星，在庫樓南，天之外門也，主守兵禁。星明，
 則遠方來貢；暗，則夷叛；中有小星，兵動。客、
 彗守之，兵起。



 庫樓十星，六大
 星庫也，南四星樓也，在角宿南。一曰天庫，兵車之府也。旁十五星，三三而聚者柱也，中央四小星衡也。芒角，兵起；星亡，臣下逆；動，則將行；實，為吉；虛，乃兇。歲星犯之，主兵。熒惑
 犯之，為兵、旱。月入庫樓，為兵。彗、孛入，兵、饑。客星入，夷兵起。流星入，兵盡出。赤雲氣入，內外不安。天庫生角，有兵。



 平星二星，在庫樓北，角南，主平天下法獄，廷尉之象。正，則獄訟平；月暈，獄官憂。熒惑犯之，兵起，有赦。彗星犯，政不行，執法者黜。



 平道二星，在角宿間，主平道之官。武密曰：「天子八達之衢，主轍軾。」明正，吉；動搖，法駕有虞。歲星守之，天下治。熒惑、太白守，為亂。客星守，車駕出行。流星守，去賢用奸。



 天田二星，在角北，主畿內封域。武密曰：「天子籍田也。」歲星守之，穀稔。熒惑
 守之，為旱。太白守，穀傷。辰星守，為水災。客星守，旱、蝗。



 天門二星，在平星北。武密云：「在左角南，朝聘待客之所。」星明，萬方歸化；暗，則外兵至。月暈其外，兵起。熒惑入，關梁不通；守之，失禮。太白守，有伏兵。客
 星
 犯，有謀上者。



 進
 賢一星，在平
 道西，主卿相舉逸材。明，則賢人用；暗，則邪臣進。太陰、歲星犯之，大臣死。熒惑犯，為喪，賢人隱。太白犯之，賢者退。歲星、太白、填星、辰星合守之，其占為天子求賢。黃白紫氣貫之，草澤賢人出。



 周鼎三星，在角宿上，主流亡。星明，國安；不見，則運不昌；動搖，國將移。《乾象新書》引郟鄏定鼎事，以周衰秦無道，鼎淪泗水，其精上為星。李太異曰：「商巫咸《星圖》已有周
 鼎，蓋在秦前數百年矣。」



 按《步天歌》，庫樓十星，柱十五星，衡四星，平星、平道、天田、天門各二星，進賢一星，周鼎三星，俱屬角宿。而《晉志》以左角為天田，別不載天田二星，《隋志》有之。平道、進賢、周鼎，《晉志》皆屬太微垣，庫樓並衡星、柱星、南門、天門、平星皆在二十八宿之外。唐武密及景祐書乃與《步天歌》合。



 亢宿四星，為天子內朝，總攝天下奏事。聽訟、理獄、錄功。
 一曰疏廟，主疾疫。星明大，輔忠民安；動，則多疾。為天子正坐，為天符。秋分不見，則穀傷糴貴。太陽犯之，諸侯謀國，君憂。日暈，其分大臣兇，多雨，民饑、疫。月犯之，君憂或大臣當之；左為水，右為兵。月暈，其分先起兵者勝；在冬，大人憂。歲星犯之，有赦，穀有成；守之，有兵，人多病；留三十日以上，有赦；又曰：「犯則逆臣為亂。」熒惑犯，居陽，為喜；陰，為憂；有芒角，大人惡之；守之久，民憂，多雨水，又為兵。填星犯，穀傷，民亡；逆行，女專政，逆臣為謀；守之，有兵。太
 白犯之，國亡，民災；逆行，為兵亂；有芒角，貴臣戮；守之，有水旱災，或為喪。辰星犯之，為水，又為大兵；守之，米貴，民疾，歲旱，盜起，民相惡。客星犯，國不安；色赤為兵、旱，黃為土功；青黑，使者憂；守之穀傷。一云有赦令；黑，民流。彗犯，國災；出，則有水、兵、疫、臣叛；白，為喪。孛星犯，國危，為水，為兵；入，則民流；出，則其國饑。流星入，外國使來，穀熟；出，為天子遣使，赦令出。李淳風曰：「流星入亢，幸臣死。」雲氣犯之，色蒼，民疫；白，為土功；黑，水；赤，兵。一云：白，民虐疾；黃，土
 功。



 右亢宿四星，漢永元銅儀十度，唐開元游儀九度。舊去極八十九度，今九十一度半。景祐測驗，亢九度，距南第二星去極九十五度。



 大角一星，在攝提間，天王坐也。又為天棟，正經紀也。光明潤澤，為吉；青，為憂；赤，為兵；白，為喪；黑，為疾；色黃而靜，民安；動，則人主好游。月犯之，大臣憂，王者惡之。月暈，其分人主有服。五星犯之，臣謀主，有兵。太白守之，為兵。彗
 星出，其分主更改，或為兵。天子失仁則守之。孛星犯，為兵；守之，主憂。客星犯、守，臣謀上；出，則人主受制。流星入，王者惡之；犯之，邊兵起。雲氣青，主憂；白，為喪；黃氣出，有喜。



 折威七星，在亢南，主斬殺，斷軍獄。月犯之，天子憂。五星犯，將軍叛。彗、孛犯，邊將死。雲氣犯，蒼白，兵亂；赤，臣叛主；黃白，為和親；出，則有赦；黑氣入，人主惡之。



 攝提六星，左右各三，直斗杓南，主建時節，伺禨祥。其星
 為盾，以夾擁帝坐，主九卿。星明大，三公恣，主弱；色溫不明，天下安；近大角，近戚有謀。太陰入，主受制。月食，其分主惡之。熒惑、太白守，兵起，天下更主。彗、孛入，主自將兵；出，主受制。流星入，有兵；出，有使者出；犯之，公卿不安。雲氣入，赤，為兵，九卿憂；色黃，喜；黑，大臣戮。



 陽門二星，在庫樓東北，主守隘塞，御外寇。五星入，五兵藏。彗星守之，外夷犯塞、兵起。赤雲氣入，主用兵。



 頓頑二星，在折威東南，主考囚情狀，察詐偽也。星明，無
 咎；暗，則刑濫。彗星犯之，貴人下獄。



 按《步天歌》，大角一星，折威七星，左、右攝提總六星，頓頑、陽門各二星，俱屬角宿。而《晉志》以大角、攝提屬太微垣，折威、頓頑在二十八宿之外。陽門則見於《隋志》，而《晉史》不載。武密書以攝提、折威、陽門皆屬角、亢。《乾象新書》以右攝提屬角，左攝提屬亢，餘與武密書同。《景祐》測驗，乃以大角、攝提、頓頑、陽門皆屬於亢，其說不同。



 氐宿四星，為天子舍室，後妃之府，休解之房。前二星，適也；後二星，妾也。又為天根，主疫。後二星大，則臣奉度，主安；小，則臣失勢；動，則徭役起。日食，其分，卿相有讒諛，一曰王者後妃惡之，大臣憂。日暈，女主恣，一曰國有憂，日下興師。月食其宿，大臣兇，後妃惡之，一曰糴貴。月暈，大將兇，人疫；在冬，為水，主危，以赦解之。月犯，左右郎將有誅，一曰有兵、盜。犯右星，主水；掩之，有陰謀，將軍當之。歲星犯，有赦，或立後；守之，地動，年豐；逆行，為兵。熒惑犯之，
 臣僭上，一云將軍憂；守，有赦。填星犯，左右郎將有誅；守之，有赦；色黃，後喜，或冊太子；留舍，天下有兵；齊明，赦。太白犯之，郎將誅；入，其分疾疫；或云犯之，拜將；乘右星，水災。辰星犯，貴臣暴憂；守之，為水，為旱，為兵；入守，貴人有獄；乘左星，天子自將。客星犯，牛馬貴；色黃白，為喜，有赦，或曰邊兵起，後宮亂；五十日不去，有刺客。彗星犯，有大赦，糴貴；滅之，大疫；入，有小兵，一云主不安。孛星犯，糴貴；出，則有赦；入，為小兵；或云犯之，臣乾主。流星犯，秘閣官
 有事；在冬夏，為水、旱；《乙巳占》，後宮有喜；色赤黑，後宮不安。雲氣入，黃為土功；黑主水；赤為兵；蒼白為疾疫；白，後宮憂。



 按漢永元銅儀、唐開元游儀，氐宿十六度，去極九十四度。景祐測驗與《乾象新書》皆九十八度。



 天乳一星，在氐東北，當赤道中。明，則甘露降。彗、客入，天雨。



 將軍一星，騎將也，在騎官東南，總領車騎軍將、部陣行
 列。色動搖，兵外行。太白、熒惑、客星犯之，大兵出，天下亂。



 招搖一星，在梗河北，主北兵。芒角、變動，則兵大行；明，則兵起；若與棟星、梗河、北斗相直，則北方當來受命中國。又占：動，則近臣恣；離次，則庫兵發；色青，為憂；白，為君怒；赤，為兵；黑，為軍破；黃，則天下安。彗星犯，北邊兵動；出，其分夷兵大起。孛犯，蠻夷亂。客星出，蠻夷來貢，一云北地有兵、喪。流星出，有兵。雲氣犯，色黃白，相死；赤，為內兵亂；色黃，兵罷；白，大人憂。



 帝席三星，在大角北，主宴獻酬酢。星明，王公災；暗，天下安；星亡，大人失位；動搖，主危。彗犯，主憂，有亂兵。客星犯，主危。



 亢池六星，在亢宿北。亢，舟也；池，水也。主渡水，往來送迎。微細，兇；散，則天下不通；移徙不居其度中，則宗廟有怪。五星犯之，川溢。客星犯，水，蟲多死。武密云：「主斷軍獄，掌棄市殺戮。」與舊史異說。



 騎官二十七星，在氐南，天子虎賁也，主宿衛。星眾，天下
 安；稀，則騎士叛；不見，兵起。五星犯，為兵。客星守之，將出有憂，士捽發。流星入，兵起，色蒼白，將死。



 梗河三星，在帝席北，天矛也。一曰天鋒，主北邊兵，又主喪，故其變動應以兵、喪。星亡，國有兵謀。彗星犯之，北兵敗。客星入，兵出，陰陽不和。一云北兵侵中國。流星出，為兵。赤雲氣犯，兵敗；蒼白，將死。



 車騎三星，在騎官南，總車騎將，主部陣行列。變色動搖，則兵行。太白、熒惑、客星犯之，大兵出，天下亂。



 陣車三星，在氐南，一云在騎官東北，革車也。太白、熒惑守之，主車騎滿野，內兵無禁。



 天輻二星，在房西斜列，主乘輿，若《周官》巾車官也。近尾，天下有福。五星、客、彗犯之，則輦轂有變。一作天福。



 按《步天歌》，已上諸星俱屬氐宿。《乾象新書》以帝席屬角，亢池屬亢；武密與《步在歌》合，皆屬氐，而以梗河屬亢。《占天錄》又以陣車屬於亢，《乾象新書》屬氐，餘皆與《步天歌》合。



 房宿四星，為明堂，天子布政之官也，亦四輔也。下第一星，上將也；次，次將也；次，次相也；上星，上相也。南二星君位，北二星夫人位。又為四表，中為天衢、為天關，黃道之所經也。南間曰陽環，其南曰太陽；北間曰陰環，其北曰太陰。七曜由乎天衢，則天下和平，由陽道，則旱、喪；由陰道，則水、兵。亦曰天駟，為天馬，主車駕。南星曰左驂，次左服，次右服，次右驂。亦曰天廄。又主開閉，為畜藏之所由。星明，則王者明；驂星大，則兵起；離，則民流；左驂、服亡，則
 東南方不可舉兵；右亡，則西北不可舉兵。日食，其分為兵，大臣專權。日暈，亦為兵，君臣失政，女主憂。月食其宿，大臣憂，又為王者昏，大臣專政。月暈，為兵；三宿，主赦，及五舍不出百日赦。太陰犯陽道，為旱；陰道，為雨；中道，歲稔。又占上將誅。當天門、天駟，穀熟。歲星犯之，更政令，又為兵，為饑，民流；守之，大赦，天下和平，一云良馬出。熒惑犯，馬貴，人主憂；色青，為喪；赤，為兵；黑，將相災；白芒，火災；守之，有赦令；十日勾巳者，臣叛。填星犯之，女主憂，勾巳，
 相有誅；守之，土功興，一曰旱、兵，一曰有赦令。太白犯，四邊合從；守之，為土功；出入，霜雨不時。辰星犯，有殃；守之，水災。一云北兵起，將軍為亂。客星犯，歷陽道，為旱；陰道，為水，國空，民饑；色白，有攻戰；入，為糴貴。彗星犯，國危，人亂，其分惡之。孛星犯，有兵，民饑，國災。流星犯之，在春夏，為土功；秋冬，相憂；入，有喪。《乙巳占》：出，其分天子恤民，下德令。雲氣入，赤黃，吉；如人形，後有子；色赤，宮亂；蒼白氣出，將相憂。



 按漢永元銅儀、唐開元游儀，房宿五度。舊去極百八度，今百十度半。景祐測驗，房距南第二星去極百十五度，在赤道外二十三度。《乾象新書》在赤道外二十四度。



 鍵閉一星，在房東北，主關鑰。明，吉；暗，則宮門不禁。月犯之，大臣憂，火災。歲星守之，王不宜出。填星占同。太白犯，將相憂。熒惑犯，主憂。彗星、客星守之，道路阻，兵起，一云兵滿野。



 鉤鈐二星，在房北，房之鈐鍵，天之管鑰。王者至孝則明。又曰明而近房，天下同心。房、鉤鈐間有星及疏折，則地動，河清。月犯之，大人憂，車駕行。月食，其分將軍死。歲星守之，為饑；去其宿三寸，王失政，近臣起，亂。熒惑守之，有德令。太白守，喉舌憂。填星守，王失土。彗星犯，宮庭失業。客星、流星犯，王有奔馬之敗。



 東咸、西咸各四星，東咸在心北，西咸在房西北，日、月、五星之道也。為房之戶，以防淫泆也。明，則信吉。東咸近鉤
 鈐，有讒臣入。西咸近上及動，有知星者入。月、五星犯之，有陰謀，又為女主失禮，民饑。熒惑犯之，臣謀上。與太白同犯，兵起。歲星、填星犯之，有陰謀。流星犯，後妃恣，王有憂。客星犯，主失禮，後妃恣。



 罰三星，在東、西咸正南，主受金罰贖。曲而斜列，則刑罰不中。彗星、客星犯之，國無政令，憂多，枉法。



 日一星，在房宿南，太陽之精，主昭明令德。明大，則君有德令。月犯之，下謀上。歲星守，王得忠臣，陰陽和，四夷賓，
 五穀豐。太白、熒惑犯之，主有憂。客星、彗星犯之，主失位。



 從官二星，在房宿西南，主疾病巫醫。明大，則巫者擅權。彗、孛犯之，巫臣作亂。雲氣犯，黑，為巫臣戮；黃，則受爵。



 按《步天歌》，以上諸星俱屬在房。日一星，《晉》、《隋志》皆不載，以他書考之，雖在房宿南，實入氐十二度半。武密書及《乾象新書》惟以東咸屬心，西咸屬房，與《步天歌》不同，餘皆吻合。



 心宿三星，天王正位也。中星曰明堂，天子位，為大辰，主
 天下之賞罰；前星為太子；後星為庶子。星直，則王失勢。明大，天下同心；天下變動，心星見祥；搖動，則兵離民流。日食，其分刑罰不中，將相疑，民饑，兵、喪。日暈，王者憂之。月食其宿，王者惡之，三公憂，下有喪。月暈，為旱，穀貴，蟲生，將兇。與五星合，大兇。太陰犯之，大臣憂；犯中央及前後星，主惡之；出心大星北，國旱；出南，君憂，兵起。歲星犯之，有慶賀事，穀豐，華夷奉化；色不明，有喪，旱。熒惑犯之，大臣憂；貫心，為饑；與太白俱守，為喪。又曰：熒惑居其陽，
 為喜；陰，為憂。又曰：守之，主易政；犯，為民流，大臣惡之；守星南，為水；北，為旱；逆行，大臣亂。填星犯之，大臣喜，穀豐；守之，有土功；留舍三十日有赦；居久，人主賢；中犯明堂，火災；逆行，女主干政。太白犯，糴貴，將軍憂，有水災，不出一年有大兵；舍之，色不明，為喪；逆行環繞，大人惡之。辰星犯明堂，則大臣當之，在陽為燕，在陰為塞北，不則地動、大雨；守之，為水，為盜。客星犯之，為旱；守之，為火災；舍之，則糴貴，民饑。彗星犯之，大臣相疑；守之而出，為蝗、
 饑，又曰為兵。星孛，其分有兵、喪，民流。流星犯，臣叛；入之，外國使來；色青，為兵，為憂；黃，有土功；黑，為兇。雲氣人，色黃，子孫喜；白，亂臣在側；黑，太子有罪。



 按漢永元銅儀、唐開元游儀，心三星皆五度，去極百八度。景祐測驗，心三星五度，距西第一星去極百十四度。



 積卒十二星，在房西南，五營軍士之象，主衛士掃除不祥。星小，為吉；明，則有兵；一星亡，兵少出；二星亡，兵半出；
 三星亡，兵盡出。五星守之，兵起；不則近臣誅。彗星、客星守之，禁兵大出，天子自將。雲氣犯之，青赤，為大臣持政，欲論兵事。



 按《步天歌》，積卒十二星屬心，《晉志》在二十八宿之外，唐武密書與《步天歌》合。《乾象新書》乃以積卒屬房宿為不同，今兩存其說。



 尾宿九星，為天子後宮，亦主后妃之位。上第一星，後也；次三星，夫人；次星，嬪妾也。亦為九子。均明，大小相承，則
 後宮有序，子孫蕃昌。明，則後有喜，穀熟；不明，則後有憂，穀荒。日食，其分將有疾，在燕風沙，兵、喪，後宮有憂，人君戒出。日暈，女主喪，將相憂。月食，其分貴臣犯刑，後宮有憂。月暈，有疫，大赦，將相憂，其分有水災，後妃憂。太陰犯之，臣不和，將有憂。歲星犯，穀貴；入之，妾為嫡，臣專政；守之，旱，火災。熒惑犯之，有兵；留二十日，水災；留三月，客兵聚；入之，人相食，又云宮內亂。填星犯之，色黃，後妃喜；入，為兵、饑、盜賊；逆行，妾為女主；守之而有芒角，更姓易政。
 太白犯、入，大臣起兵；久留，為水災；出、入、舍、守，糴貴，兵起，後宮憂；失行，軍破城亡。辰星犯守，為水災，民疾，後宮有罪者，兵起；入，則萬物不成，民疫。客星犯、入，宮人惡之；守之，賤女暴貴；出，則為風、為水，後宮惡之，兵罷，民饑多死。彗星犯，後惑主，宮人出，兵起，宮門多土功；出入，貴臣誅，有水災。孛犯，多土功，大臣誅；守之，宮人出；出，為大水，民饑。流星入、犯，色青，舊臣歸；在春夏，後宮有口舌；秋冬，賢良用事；出，則後宮喜，有子孫；色白，後宮妾死；出入，風雨
 時，穀熟，入，後族進祿；青黑，則後妃喪。雲氣入，色青，外國來降；出，則臣有亂。赤氣入，有使來言兵。黑氣入，有諸侯客來。



 按漢永元銅儀，尾宿十八度，唐開元游儀同。舊去極百二十度，一云百四十度；今百二十四度。景祐測驗，亦十八度，距西行從西第二星去極百二十八度，在赤道外二十二度。《乾象新書》二十七度。



 神宮一星，在尾宿第三星旁，解衣之內室也。



 天江四星，在尾宿北，主太陰。明動，為水，兵起；星不具，則津梁不通；參差，馬貴。月犯，為兵，為臣強，河津不通。熒惑犯，大旱；守之，有立主。太白犯，暴水。彗星犯，為大兵。客星入，河津不通。流星犯，為水，為饑。赤雲氣犯，車騎出；青，為多水；黃白，天子用事，兵起；入，則兵罷。



 傅說一星，在尾後河中，主章祝官也，一曰後宮女巫也，司天王之內祭祀，以祈子孫。明大，則吉，王者多子孫，輔佐出；不明，則天下多禱祠；亡，則社稷無主；入尾下，多祝
 詛。《左氏傳》「天策焞輸」，即此星也。彗星、客星守之，天子不享宗廟。赤雲氣入，巫祝官有誅者。



 魚一星，在尾後河中，主陰事，知雲雨之期。明大，則河海水出；不明，則陰陽和，多魚；亡，則魚少；動搖，則大水暴出；出，則河大魚多死。月暈或犯之，則旱，魚死。熒惑犯其陽，為旱；陰，為水。填星守之，為旱。赤雲氣犯出，兵起，將憂；入，兵罷；黃白氣出，兵起。



 龜五星，在尾南，主卜，以占吉兇。星明，君臣和；不明，則上
 下乖。熒惑犯，為旱；守，為火。客星入，為水，憂。流星出，色赤黃，為兵；青黑，為水，各以其國言之。赤雲氣出，卜祝官憂。



 按神宮、傅說、魚各一星，天江四星，龜五星，《步天歌》與他書皆屬尾。而《晉志》列天江於天市垣，以傅說、魚、龜在二十八宿之外，其說不同。



 箕宿四星，為後宮妃后之府，亦曰天津，一曰天雞。主八風，又主口舌，主蠻夷。星明大，穀熟；不正，為兵；離徙，天下不安；中星眾亦然，糴貴。凡日月宿在箕、壁、翼、軫者，皆為
 風起；舌動，三日有大風。日犯或食其宿，將疾，佞臣害忠良，皇后憂，大風沙。日暈，國有妖言。月食，為風，為水、旱，為饑，後惡之。月暈，為風，穀貴，大將易，又王者納後。月犯，多風，糴貴，為旱，女主憂，君將死，後宮干政。歲星入，宮內口舌，歲熟，在箕南，為旱；在北，為有年；守之，多惡風，穀貴，民饑死。熒惑犯，地動；入，為旱；出，則有赦；久守，為水；逆行，諸侯相謀，人主惡之。填星犯，女主憂；久留，有赦；守之，後喜，有土功；色黃光潤，則太后喜；又占：守，有水；守九十日，人
 流，兵起，蝗。太白犯，女主喜；入，則有赦；出，為土功，糴貴；守之，為旱，為風，民疾；出入留箕，五穀不登，多蝗。辰星犯，有赦；守，則為旱；動搖、色青，臣自戮，又占：為水溢、旱、火災、穀不成。客星入犯，有土功，宮女不安，民流；守之，為饑；色赤，為兵；守其北，小熟；東，大熟；南，小饑；西，大饑；出，其分民饑，大臣有棄者；一云守之，秋冬水災。彗星犯守，東夷自滅；出，則為旱，為兵，北方亂。孛犯，為外夷亂，糴貴；守之，外夷災；出，為穀貴，民死，流亡；春夏犯之，金玉貴；秋冬，土功興；
 入，則多風雨；色黃，外夷來貢。雲氣出，色蒼白，國災除；入，則蠻夷來見；出而色黃，有使者；出箕口，斂，為雨；開，為多風少雨。



 按漢永元銅儀，箕宿十度，唐開元游儀十一度。舊去極百十八度，今百二十度。景祐測驗，箕四星十度，距西北第一星去極百二十三度。



 糠一星，在箕舌前，杵西北。明，則豐熟；暗，則民饑，流亡。



 杵三星，在箕南，主給庖舂。動，則人失釜甑；縱，則豐；橫，則
 大饑；亡，則歲荒；移徙，則人失業。熒惑守，民流。客星犯、守，歲饑。彗、孛犯，天下有急兵。



 按《晉志》，糠一星、杵三星在二十八宿之外。《乾象新書》與《步天歌》皆屬箕宿。



 北方



 南斗六星，天之賞祿府，主天子壽算，為宰相爵祿之位，傳曰：天廟也。丞相太宰之位，褒賢進士，稟受爵祿，又主兵。一曰天機。南二星魁，天梁也。中央二星，天相也。北二星，天府廷也。又謂南星者，魁星也；北星，杓也，第一
 星曰北亭，一曰天開，一曰鈇鍎。石申曰：「魁第一主吳，二會稽，三丹陽，四豫章，五廬江，六九江。」星明盛，則王道和平，帝王長齡，將相同心；不明，則大小失次；芒角動搖，國失忠臣，兵起，民愁。日食在斗，將相憂，兵起，皇後災，吳分有兵。日暈，宰相憂，宗廟不安。月食，其分國饑，小兵，後、夫人憂。月暈，大將死，五穀不生。月犯，將臣黜，風雨不時，大臣誅；一歲三入，大赦；又占：入，為女主憂，趙、魏有兵；色惡，相死。歲星犯，有赦；久守，水災，穀貴；守及百日，兵用，大臣
 死。熒惑犯，有赦，破軍殺將，火災；入二十日，糴貴；四十日，有德令；守之，為兵、盜；久守，災甚；出鬥上行，天下憂；不行，臣憂；入，內外有謀；守七日，太子疾。填星犯，為亂；入，則失地；逆行，地動；出、入、留二十日，有大喪；守之，大臣叛。又占；逆行，先水後旱；守之，國多義士。太白犯之，有兵，臣叛；留守之，破軍殺將；與火俱入，白爍，臣子為逆；久，則禍大。辰星犯，水，穀不成，有兵；守之，兵、喪。客星犯，兵起，國亂；入，則諸侯相攻，多盜，大旱，宮廟火，穀貴；七日不去，有赦。彗星
 犯，國主憂；出，則其分有謀，又為水災，宮中火，下謀上，有亂兵；入，則為火，大臣叛。孛犯入，下謀上，有亂兵；出，則為兵，為疾，國憂。流星入，蠻夷來貢；犯之，宰相憂，在春天子壽，夏為水，秋則相黜，冬大臣逆；色赤而出鬥者，大臣死。雲氣入，蒼白，多風；赤，旱；出，有兵起，宮廟火；入，有兩赤氣，兵；黑，主病。



 按漢永元銅儀，斗二十四度四分度之一，唐開元游儀，二十六度。去極百十六度，今百十九度。景祐測驗，
 亦二十六度，距魁第四星去極百二十二度。



 鱉十四星，在南斗南，主水族，不居漢中，川有易者。熒惑守之，為旱。辰星守，為火。客星守，為水。流星出，色青黑，為水；黃，為旱。雲氣占同。一曰有星守之，白衣會，主有水。



 天淵十星，一曰天池，一曰天泉，一曰天海，在鱉星東南九坎間，又名太陰，主灌溉溝渠。五星守之，大水，河決。熒惑入，為旱。客星入，海魚出。彗星守之，川溢傷人。



 狗二星，在南斗魁前，主吠守，以不居常處為災。熒惑犯
 之，為旱。客星入，多土功，北邊饑；守之，守禦之臣作亂。



 建六星，在南斗魁東北，臨黃道，一曰天旗，天之都關。為謀事，為天鼓，為天馬。南二星，天庫也。中二星，市也，鈇鍎也。上二星，為旗跗。斗建之間，三光道也，主司七曜行度得失，十一月甲子天正冬至，大歷所起宿也。星動，人勞役。月犯之，臣更天子法；掩之，有降兵。月食，其分皇后娣侄當黜。月暈，大將死，五穀不成，蛟龍見，牛馬疫。月與五星犯之，大臣相譖有謀，亦為關梁不通，大水。歲星守，為
 旱，糴貴，死者眾，諸侯有謀；入，則有兵。熒惑守之，臣有黜者，諸侯有謀，糴貴；入，則關梁不通，馬貴；守旗跗三十日，有兵。填星守之，王者有謀。太白守，外國使來。辰星守，為水災，米貴，多病。彗、孛、客星犯之，王失道，忠臣黜。客星守之，道路不通，多盜。流星入，下有謀；色赤，昌。



 天弁九星弁一作辨，在建星北，市官之長，主列肆、闤闠、市籍之事，以知市珍也。明盛，則萬物昌；不明及彗、客犯之，糴貴；久守之，囚徒起兵。



 天雞二星，在牛西，一在狗國北，主異鳥，一曰主候時。熒惑舍之，為旱，雞多夜鳴。太白、熒惑犯之，為兵。填星犯之，民流亡。客星犯，水旱失時；入，為大水。



 狗國四星，在建星東南，主三韓、鮮卑、烏桓、玁狁、沃且之屬。星不具，天下有盜；不明，則安；明，則邊寇起。月犯之，烏桓、鮮卑國亂。熒惑守之，外夷兵起。太白守之，鮮卑受攻。客星守，其王來中國。



 天鑰八星，在南斗杓第二星西，主開閉門戶。明，則吉；不
 備，則關鑰無禁。客星、彗星守之，關梁閉塞。



 農丈人一星，在南斗西南，老農主稼穡者，又主先農、農正官。星明，歲豐；暗，則民失業；移徙，歲饑。客星、彗星守之，民失耕，歲荒。



 按《步天歌》，已上諸星皆屬南斗。《晉志》以狗國、天雞、天弁、天鑰、建星皆屬天市垣，餘在二十八宿之外。《乾象新書》以天鑰、農丈人屬箕，武密又以天鑰屬尾，互有不同。



 牛宿六星，天之關梁，主犧牲事。其北二星，一曰即路，一曰聚火。又曰：上一星主道路，次二星主關梁，次三星主南越。明大，則王道昌，關梁通，牛貴；怒，則馬貴；動，則牛災，多死；始出而色黃，大豆賤；赤，則豆有蟲；青，則大豆貴；星直，糴賤；曲，則貴。日食，其分兵起；暈，為陰國憂，兵起。月食，有兵；暈，為水災，女子貴，五穀不成，牛多暴死，小兒多疾。月暈在冬三月，百四十日外有赦；暈中央大星，大將被戮。月犯之，有水，牛多死，其國有憂。歲星入犯，則諸侯失
 期；留守，則牛多疫，五穀傷；在牛東，不利小兒；西，主風雪；北，為民流；逆行，宮中有火；居三十日至九十日，天下和平，道德明正。熒惑犯之，諸侯多疾，臣謀主；守，則穀不成，兵起；入或出守斗南，赦。填星犯之，有土功；守之，雨雪，民人、牛馬病。太白犯之，諸侯不通；守，則國有兵起；入，則為兵謀，人多死。辰星犯，敗軍移將，臣謀主。客星犯守之，牛馬貴，越地起兵；出，牛多死，地動，馬貴。彗星犯之，吳分兵起；出，為糴貴，牛死。孛犯，改元易號，糴貴，牛多死，吳、越兵
 起，下當有自立者。流星犯之，王欲改事；春夏，穀熟；秋冬，穀貴；色黑，牛馬昌，關梁入貢。雲氣蒼白橫貫，有兵、喪；赤，亦為兵；黃白氣入，牛蕃息；黑，則牛死。



 按漢永元銅儀，以牽牛為七度，唐開元游儀八度。舊去極百六度，今百四度。景祐測驗，牛六星八度，距中央大星去極百十度半。



 天田九星，在斗南，一曰在牛東南，天子畿內之田。其占與角北天田同。客星犯之，天下憂。彗、孛犯守之，農夫失
 業。



 河鼓三星，在牽牛西北，主天鼓，蓋天子及將軍鼓也。一曰三鼓，主天子三將軍，中央大星為大將軍，左星為左將軍，右星為右將軍。左星，南星也，所以備關梁而拒難也，設守險阻，知謀徵也。鼓欲正直而明，色黃光澤，將吉；不正，為兵、憂；星怒，則馬貴；動，則兵起；曲，則將失計奪勢；有芒角，將軍兇猛象也；亂搖，差度亂，兵起。月犯之，軍敗亡。五星犯之，兵起。彗星、客星犯，將軍被戮。流星犯，諸侯作
 亂。黃白雲氣入之，天子喜；赤，為兵起；出，則戰勝；黑，為將死。青氣入之，將憂；出，則禍除。



 左旗九星，在河鼓左旁，右旗九星，在牽牛北、河鼓西南，天之鼓旗旌表也。主聲音、設險、知敵謀。旗星明大，將吉。五星犯守，兵起。



 織女三星，在天市垣東北，一曰在天紀東，天女也，主果蓏、絲帛、珍寶。王者至孝，神祇咸喜，則星俱明，天下和平；星怒而角，布帛貴。陶隱居曰：「常以十月朔至六七日晨
 見東方。」色赤精明者，女工善；星亡，兵起，女子為候。織女足常向扶筐，則吉；不向，則絲綿大貴。月暈，其分兵起。熒惑守之，公主憂，絲帛貴，兵起。彗星犯，後族憂。星孛，則有女喪。客星入，色青，為饑；赤，為兵；黃，為旱；白，為喪；黑，為水。流星入，有水、盜，女主憂。雲氣入，蒼白，女子憂；赤，則為女子兵死；色黃，女有進者。



 漸臺四星，在織女東南，臨水之臺也，主晷漏、律呂事。明，則陰陽調而律呂和；不明，則常漏不定。客星、彗星犯之，
 陰陽反戾。



 輦道五星，在織女西，主王者游嬉之道。漢輦道通南北宮，其象也。太白、熒惑守之，御路兵起。



 九坎九星，在牽牛南，主溝渠、導引泉源、疏瀉盈溢，又主水旱。星明，為水災；微小，吉。月暈，為水；五星犯之，水溢。客星入，天下憂。雲氣入，青，為旱；黑，為水溢。



 羅堰三星，在牽牛東，拒馬也，主堤塘，壅蓄水源以灌溉也。星明大，則水泛溢。



 天桴四星，在牽牛東北橫列，一曰在左旗端，鼓桴也，主漏刻。暗，則刻漏失時。武密曰：「主桴鼓之用。」動搖，則軍鼓用；前近河鼓，若桴鼓相直，皆為桴鼓用。太白、熒惑守之，兵鼓起。客星犯之，主刻漏失時。



 按《步天歌》，已上諸星俱屬牛宿。《晉志》以織女、漸臺、輦道皆屬太微垣，以河鼓、左旗、右旗、天桴屬天市垣，餘在二十八宿之外。武密以左旗屬箕屬鬥，右旗亦屬鬥，漸臺屬鬥，又屬牛，餘與《步天歌》同。《乾象新書》則又
 以左旗、織女、漸臺、輦道、九坎皆屬於斗。



 須女四星，天之少府，賤妾之稱，婦職之卑者也，主布帛裁制、嫁娶。星明，天下豐，女巧，國富；小而不明，反是。日食在女，戒在巫祝、后妃禱祠，又占越分饑，後妃疾。日暈，後宮及女主憂。月食，為兵、旱，國有憂。月暈，有兵謀不成；兩重三重，女主死。月犯之，有女惑，有兵不戰而降，又曰將軍死。歲星犯之，後妃喜，外國進女；守之，多水，國饑，喪，糴貴，民大災，熒惑犯之，大臣、皇后憂，布帛貴，民大災；守
 之，土人不安，五穀不熟，民疾，有女喪，又為兵；入則糴貴；逆行犯守，大臣憂；居陽，喜；陰，為憂。填星犯守，有苛政，山水出，壞民舍，女謁行，後專政，多妖女；留五十日，民流亡。太白犯之，布帛貴，兵起，天下多寡女；留守，有女喪，軍發。辰星犯，國饑，民疾；守之，天下水，有赦，南地火，北地水，又兵起，布帛貴。客星犯，兵起，女人為亂；守之，宮人憂，諸侯有兵，江淮不通，糴貴。彗星犯，兵起，女為亂；出，為兵亂，有水災，米鹽貴。星孛，其分兵起，女為亂，有奇女來進；出入，國
 有憂，王者惡之。流星犯，天子納美女，又曰有貴女下獄；抵須女，女主死。《乙巳占》：出入而色黃潤，立妃後；白，為後宮妾死。雲氣入，黃白，有嫁女事；白，為女多病；黑，為女多死；赤，則婦人多兵死者。



 按漢永元銅儀，以須女為十一度。景祐測驗，十二度，距西南星去極百五度，在赤道外十四度。



 十二國十六星，在牛女南，近九坎，各分土居列國之象。九坎之東一星曰齊，齊北二星曰趙，趙北一星曰鄭，鄭
 北一星曰越，越東二星曰周，周東南北列二星曰秦，秦南二星曰代，代西一星曰晉，晉北一星曰韓，韓北一星曰魏，魏西一星曰楚，楚南一星曰燕，有變動，各以其國占之。陶隱居曰：「越星在婺女南，鄭一星在越北，趙二星在鄭南，周二星在越東，楚一星在魏西南，燕一星在楚南，韓一星在晉北，晉一星在代北，代二星在秦南，齊一星在燕東。」



 離珠五星，在須女北，須女之藏府，女子之星也。又曰：主
 天子旒珠、後夫人環佩。去陽，旱；去陰，潦。客星犯之，後宮有憂。



 奚仲四星，在天津北，主帝車之官。凡太白、熒惑守之，為兵祥。



 天津九星，在虛宿北，橫河中，一曰天漢，一曰天江，主四瀆津梁，所以度神通四方也。一星不備，津梁不通；明，則兵起；參差，馬貴；大，則水災；移，則水溢。彗、孛犯之，津敗，道路有賊。客星犯，橋梁不修；守之，水道不通，船貴。流星出，
 必有使出，隨分野占之。赤雲氣入，為旱；黃白，天子有德令；黑，為大水；色蒼，為水，為憂；出，則禍除。



 敗瓜五星，在匏瓜星南，主修瓜果之職，與匏瓜同占。



 匏瓜五星一作瓠瓜，在離珠北，天子果園也，其西觜星主後宮，不明，則後失勢；不具或動搖，為盜；光明，則歲豐；暗，則果實不登。彗、孛犯之，近臣僭，有戮死者。客星守之，魚鹽貴，山谷多水；犯之，有游兵不戰。蒼白雲氣入之，果不可食；青，為天子攻城邑；黃，則天子賜諸侯果；黑，為天子食
 果而致疾。



 扶筐七星，為盛桑之器，主勸蠶也，一曰供奉後與夫人之親蠶。明，吉；暗，兇；移徙，則女工失業。彗星犯，將叛。流星犯，絲綿大貴。



 按《步天歌》，已上諸星俱屬須女，而十二國及奚仲、匏瓜、敗瓜等星，《晉志》不載，《隋志》有之。《晉志》又以離珠、天津屬天市垣，扶筐屬太微垣。《乾象新書》以周、越、齊、趙屬牛，秦、代、韓、魏、燕、晉、楚、鄭屬女。武密以離珠、匏瓜屬
 牛又屬女，以奚仲屬危。《乾象新書》以離珠、匏瓜屬牛，敗瓜屬斗又屬牛，以天津西一星屬鬥，中屬牛，東五星屬女。



 虛宿二星，為虛堂，塚宰之官也，主死喪哭泣，又主北方邑居、廟堂祭祀祝禱事。宋均曰：「危上一星高，旁兩星下，似蓋屋也。」蓋屋之下，中無人，但空虛似乎殯宮，主哭泣也。明，則天下安；不明，為旱；欹斜上下不正，享祀不恭；動，將有喪。日食，其分其邦有喪。日暈，民饑，後妃多喪。月食，
 主刀劍官有憂，國有喪。月暈，有兵謀，風起則不成，又為民饑。月犯之，宗廟兵動，又國憂，將死。歲星犯，民饑；守之，失色，天王改服；與填星同守，水旱不時。熒惑犯之，流血滿野；守之，為旱，民饑，軍敗；入，為火災，功成見逐；或勾巳，大人戰不利。填星犯之，有急令；行疾，有客兵；入，則有赦，穀不成，人不安；守之，風雨不時，為旱，米貴，大卜欲危宗廟，有客兵。太白犯，下多孤寡，兵，喪；出，則政急；守之，臣叛君；入，則大臣下獄。辰星犯，春秋有水；守之，亦為水災，在
 東為春水，南為夏水，西為秋水，北冬有雷雨、水。客星犯，糴貴；守之，兵起，近期一年，遠則二年，有哭泣事；出，為兵、喪。彗星犯之，國兇，有叛臣；出，為野戰流血；出入，有兵起，芒焰所指國必亡。星孛其宿，有哭泣事；出，則為野戰流血，國有叛臣。流星犯，光潤出入，則塚宰受賞，有赦令；色黑，大臣死；入而色青，有哭泣事；黃白，有受賜者；出，則貴人求醫藥。雲氣黃入，為喜；蒼，為哭；赤，火；黑，水；白，有幣客來。



 按漢永元銅儀，以虛為十度，唐開元游儀同。舊去極百四度，今百一度。景祐測驗，距南星去極百三度，在赤道外十二度。



 司命二星，在虛北，主舉過、行罰、滅不祥，又主死亡。逢星出司命，王者憂疾，一曰宜防祅惑。



 司祿二星，在司命北，主增年延德，又主掌功賞、食料、官爵。



 司危二星，在司祿北，主矯失正下，又主樓閣臺榭、死喪、
 流亡。



 司非二星，在司危北，主司候內外，察愆尤，主過失。《乾象新書》：命、祿、危、非八星主天子已下壽命、爵祿、安危、是非之事。明大，為災；居常，為吉。



 哭二星，在虛南，主哭泣、死喪。月、五星、彗、孛犯之，為喪。



 泣二星在哭星東，與哭同占。



 天壘城一十三星，在泣南，圜如大錢，形若貫索，主鬼方、北邊丁零類，所以候興敗存亡。熒惑入守，夷人犯塞。客
 星入，北方侵。赤雲氣掩之，北方驚滅，有疾疫。



 離瑜三星，在十二國東，《乾象新書》在天壘城南。離，圭衣也；瑜，玉飾，皆婦人見舅姑衣服也。微，則後宮儉約；明，則婦人奢縱。客星、彗星入之，後宮無禁。



 敗臼四星，在虛、危南，兩兩相對，主敗亡、災害。石申曰：「一星不具，民賣甑釜；不見，民去其鄉。」五星入，除舊布新。客星、彗星犯之，民饑，流亡。黑氣入，主憂。



 按《步天歌》，已上諸星俱屬虛宿。司命、司祿、司危、司非、
 離瑜、敗臼，《晉志》不載，《隋志》有之。《乾象新書》以司命、司祿、司危、司非屬須女；泣星、敗臼屬危。武密書與《步天歌》合。



 危宿三星，在天津東南，為天子宗廟祭祀，又為天子土功，又主天府、天市、架屋、受藏之事。不明，客有誅，土功興；動或暗，營宮室，有兵事。日食，陵廟摧，有大喪，有叛臣。日暈，有喪。月食，大臣憂，有喪，宮殿圮。月暈，有兵、喪，先用兵者敗。月犯之，宮殿陷，臣叛主，來歲糴貴，有大喪。歲星犯
 守，為兵、役徭，多土功，有哭泣事，又多盜。熒惑犯之，有赦；守之，人多疾，兵動，諸侯謀叛，宮中火災；守上星，人民死，中星諸侯死，下星大臣死，各期百日十日；守三十日，東兵起，歲旱，近臣叛；入，為兵，有變更之令。填星守之，為旱，民疾，土功興，國大戰；犯之，皇后憂，兵，喪；出、入、留、舍，國亡地，有流血；入，則大亂，賊臣起。太白犯之，為兵，一曰無兵兵起，有兵兵罷，五穀不成，多火災；守之，將憂，又為旱，為火；舍之，有急事。辰星犯之，大臣誅，法官憂，國多災；守之，
 臣下叛，一云皇后疾，兵、喪起。客星犯，有哭泣，一曰多雨水，穀不收；入之，有土功，或三日有赦；出，則多雨水，五穀不登；守之，國敗，民饑。彗星犯之，下有叛臣兵起；出，則將軍出國，易政，大水，民饑。孛犯，國有叛者兵起。流星犯之，春夏為水災，秋冬為口舌；入，則下謀上；抵危，北地交兵。《乙巳占》：流星出入色黃潤，入民安，穀熟，土功興；色黑，為水，大臣災。雲氣入，蒼白，為土功；青，為國憂；黑，為水，為喪；赤，為火；白，為憂，為兵；黃出入，為喜。



 按漢永元銅儀，以危為十六度；唐開元游儀十七度。舊去極九十七度，距南星去極九十八度，在赤道外七度。



 虛梁四星，在危宿南，主園陵寢廟、禱祝。非人所處，故曰虛梁。一曰宮宅屋幃帳寢。太白、熒惑犯之，為兵。彗、孛犯，兵起，宗廟改易。



 天錢十星，在北落師門西北，主錢帛所聚，為軍府藏。明，則庫盈；暗，為虛。太白、熒惑守之，盜起。彗、孛犯之，庫藏有
 賊。



 墳墓四星，在危南，主山陵、悲慘、死喪、哭泣。大曰墳，小曰墓。五星守犯，為人主哭泣之事。



 杵三星，在人星東，一云在臼星北，主舂軍糧。不具，則民賣甑釜。



 臼四星，在杵星下，一云在危東。杵臼不明，則民饑；星眾，則歲樂；疏，為饑；動搖，亦為饑；杵直下對臼，則吉；不相當，則軍糧絕；縱，則吉；橫，則荒；又臼星覆，歲饑；仰，則歲熟。彗
 星犯之，民饑，兵起，天下急。客星守之，天下聚會米粟。



 蓋屋二星，在危宿南九度，主治宮室。五星犯之，兵起。彗、孛犯守，兵災尤甚。



 造父五星，在傳舍南，一曰在騰蛇北，御官也。一曰司馬，或曰伯樂，主御營馬廄、馬乘、轡勒。移處，兵起，馬貴；星亡，馬大貴。彗、客入之，僕御謀主，有斬死者，一曰兵起；守之，兵動，廄馬出。



 人五星，在虛北，車府東，如人形，一曰主萬民，柔遠能邇；
 又曰臥星，主夜行，以防淫人。星亡，則有詐作詔者，又為婦人之亂；星不具，王子有憂。客、彗守犯，人多疾疫。



 車府七星，在天津東，近河，東西列，主車府之官，又主賓客之館。星光明，潤澤，必有外賓，車駕華潔。熒惑守之，兵動。彗、客犯之，兵車出。



 鉤九星，在造父西河中，如鉤狀。星直，則地動；他星守，占同。一曰主輦輿、服飾。明，則服飾正。



 按《步天歌》，已上諸星俱屬危宿。《晉志》不載人星、車府，《
 隋志》有之。杵、臼星，《晉》、《隋志》皆無。造父、鉤星，《晉志》屬紫微垣，蓋屋、虛梁、天錢在二十八宿外。《乾象新書》以車府西四星屬虛，東三星屬危。武密書以造父屬危又屬室，餘皆與《步天歌》合。按《乾象新書》又有天綱一星，在危宿南，入危八度，去極百三十二度，在赤道外四十一度。《晉》、《隋志》及諸家星書皆不載，止載危、室二宿間與北落師門相近者。近世天文乃載此一星，在鬼、柳間，與外廚、天紀相近。然《新書》兩天綱雖同在危度，
 其說不同，今姑附於此。



 營室二星，天子之宮，一曰玄宮，一曰清廟，又為軍糧之府，主土功事。一曰室一星為天子宮，一星為太廟，為王者三軍之廩，故置羽林以衛；又為離宮閣道，故有離宮六星在其側。一曰定室，《詩》曰「定之方中」也。星明，國昌；不明而小，祠祀鬼神不享；動，則有土功事；不具，憂子孫；無芒、不動，天下安。日食在室，國君憂，王者將兵，一曰軍絕糧，土卒亡。日暈，國憂，女主憂黜。月食，其分有土功，歲饑。
 月暈，為水，為火，為風。



 月犯之，為土功，有哭泣事。歲星犯之，有急而為兵；入，天子有赦，爵祿及下；舍室東，民多死；舍北，民憂；又曰守之，宮中多火災，主不安，民疫。熒惑犯，歲不登；守之，有小災，為旱，為火，糴貴；逆行守之，臣謀叛；入，則創改宮室；成勾巳者，主失宮。填星犯，為兵；守之，天下不安，人主徙宮，後、夫人憂，關梁不通，貴人多死；久守，大人惡之，以赦解，吉；逆行，女主出入恣；留六十日，土功興。太白犯五寸許，天子政令不行；守，則兵大忌之，以赦
 令解；一曰太子、后妃有謀；若乘守勾巳、逆行往來，主廢后妃，有大喪，宮人恣；去室一尺，威令不行；留六十日，將死；入，則有暴兵。辰星犯之，為水；入，則後有憂，諸侯發動於西北。客星犯入，天子有兵事，軍饑，將離，外兵來；出於室，兵先起者敗。彗星出，占同；或犯之，則弱不能戰；出入犯之，則先起兵者勝，一曰出室為大水。孛犯或出入，先起兵者勝；出，有小災，後宮亂。武密曰：「孛出，其分有兵、喪；道藏所載，室專主兵。」流星犯，軍乏糧，在春夏將軍貶，秋
 冬水溢。《乙巳占》曰：「流星出入色黃潤，軍糧豐，五穀成，國安民樂。」雲氣入，黃，為土功；蒼白，大人惡之；赤，為兵，民疫；黑，則大人憂。



 按漢永元銅儀，營室十八度，唐開元游儀十六度。舊去極八十五度。景祐測驗，室十六度，距南星去極八十五度，在赤道外六度。



 雷電六星，在室南，明動，則雷電作。



 離宮六星，兩兩相對為一坐，夾附室宿上星，天子之別
 宮也，主隱藏止息之所。動搖，為土功；不具，天子憂。太白、熒惑入，兵起；犯或勾巳環繞，為后妃咎。彗星犯之，有修除之事。



 壘壁陣十二星一作壁壘，在羽林北，羽林之垣壘，主天軍營。星明，國安；移動，兵起；不見，兵盡出，將死。五星入犯，皆主兵。太白、辰星，尤甚。客星入，兵大起，將吏憂。流星入南，色青，後憂；入北，諸侯憂；色赤黑，入東，後有謀；入西，太子憂；黃白，為吉。



 騰蛇二十二星，在室宿北，主水蟲，居河濱。明而微，國安；移向南，則旱；向北，大水。彗、孛犯之，水道不通。客星犯，水物不成。



 土功吏二星，在壁宿南，一曰在危東北，主營造宮室，起土之官。動搖，則版築事起。



 北落師門一星，在羽林軍南，北宿在北方，落者，天軍之藩落也，師門猶軍門。長安城北門曰「北落門」，像此也。主非常以候兵。星明大，安；微小、芒角，有大兵起。歲星犯之，
 吉。熒惑入，兵弱不可用。客星犯之，光芒相及，為兵，大將死；守之，邊人入塞。流星出而色黃，天子使出；入，則天子喜；出而色赤，或犯之，皆為兵起。雲氣入，蒼白，為疾疫；赤，為兵；黃白，喜；黑雲氣入，邊將死。



 八魁九星，在北落東南，主捕張禽獸之官也。客、彗入，多盜賊，兵起。太白、熒惑入守，占同。



 天綱一星，在北落西南，一曰在危南，主武帳宮舍，天子游獵所會。客、彗入，為兵起，一云義兵。



 羽林軍四十五星，三三而聚散，出壘壁之南，一曰在營室之南，東西布列，北第一行主天軍，軍騎翼衛之象。星眾，則國安；稀，則兵動；羽林中無星，則兵盡出，天下亂。月犯之，兵起。歲星入，諸侯悉發兵，臣下謀叛，必敗伏誅。太白入，兵起。填星入，大水。五星入，為兵。熒惑、太白經過，天子以兵自守。熒惑入而芒赤，興兵者亡。客星入，色黃白，為喜；赤，為臣叛。流星入南，色青，後有疾；入北，諸侯憂；入東而赤黑，後有謀；入西，太子憂。雲氣蒼白入南，後有憂；
 北，諸侯憂；黑，太子、諸侯忌之；出，則禍除；黃白，吉。



 斧鉞三星，在北落師門東，芟刈之具也，主斬芻稿以飼牛馬。明，則牛馬肥腯；動搖而暗，或不見，牛馬死。《隋志》、《通志》皆在八魁西北，主行誅、拒難、斬伐奸謀。明大，用兵將憂；暗，則不用；移動，兵起。月入，大臣誅。歲星犯，相誅。熒惑犯，大臣戮。填星入，大臣憂。太白入，將誅。客、彗犯，斧鉞用；又占：客犯，外兵被擒，士卒死傷，外國降；色青，憂；赤，兵；黃白，吉。



 按《步天歌》，已上諸星皆屬營室。雷電、土功吏、斧鉞，《晉志》皆不載，《隋志》有之。壘壁陣、北落師門、天綱、羽林軍，《晉志》在二十八宿外，騰蛇屬天市垣。武密書以騰蛇屬營室，又屬壁宿。《乾象新書》以西十六星屬尾、屬危，東六星屬室；羽林軍西六星屬危，東三十九星屬室；以天綱屬危，斧鉞屬奎。《通占錄》又以斧鉞屬壁、屬奎，說皆不同。



 壁宿二星，主文章，天下圖書之秘府。明大，則王者興，道
 術行，國多君子；星失色，大小不同，王者好武，經術不用，圖書廢；星動，則有土功。日食於壁，陽消陰壞，男女多傷，國不用賢。日暈，名士憂。月食，其分大臣憂，文章士廢，民多疫。月暈，為風、水，其分有憂。月犯之，國有憂，為饑，衛地有兵。歲星犯之，水傷五穀；久守或凌犯、勾巳，有兵起。熒惑犯之，衛地憂；守之，國旱，民饑，賢不用；一占：王有大災。填星犯守，圖書興，國王壽，天下豐，國用賢；一占：物不成，民多病；逆行成勾巳者，有土功；六十日，天下立王。太白
 犯之一二寸許，則諸侯用命；守之，文武並用，一曰有軍不戰，一曰有兵喪，一曰水災，多風雨；一曰犯之多火災。辰星犯，國有蓋藏保守之事，王者刑法急；守之，近臣憂，一曰其分有喪，有兵，奸臣有謀；逆行守之，橋梁不通。客星犯之，文章士死，一曰有喪；入，為土功，有水；守之，歲多風雨；舍，則牛馬多死。彗星犯之，為兵，為火，一曰大水，民流。孛犯，為兵，有火、水災。流星犯，文章廢；《乙巳占》曰：「若色黃白，天下文章士用。」赤雲氣入之，為兵；黑，其下國破；黃，
 則外國貢獻，一曰天下有烈士立。



 按漢永元銅儀，東壁二星九度。舊去極八十六度。景祐測驗，壁二星九度，距南星去極八十五度。



 天廄十星，在東壁之北，主馬之官，若今驛亭也，主傳令置驛，逐漏馳騖，謂其急疾與晷漏競馳也。月犯之，兵馬歸。彗星入，馬廄火。客星入，馬出行。流星入，天下有驚。



 霹靂五星，在雲雨北，一曰在雷電南，一曰在土功西，主陽氣大盛，擊碎萬物。與五星合，有霹靂之應。



 雲雨四星，在雷電東，一云在霹靂南，主雨澤，成萬物。星明，則多雨水。辰星守之，有大水；一占：主陰謀殺事，孳生萬物。



 鈇鍎五星，在天倉西南，刈具也，主斬芻飼牛馬。明，則牛馬肥；微暗，則牛馬饑餓。



 按《步天歌》，壁宿下有鈇鍎五星，《晉》、《隋志》皆不載。《隋志》八魁西北三星曰鈇鍎，又曰鈇鉞，其占與《步天歌》室宿內斧鉞略同，恐即是此誤重出之。霹靂五星、雲雨
 四星，《晉志》無之，《隋志》有之。武密書以雲雨屬室宿。天廄十星，《晉志》屬天市垣，其說皆不同。



\end{pinyinscope}