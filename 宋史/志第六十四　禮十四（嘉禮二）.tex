\article{志第六十四　禮十四（嘉禮二）}

\begin{pinyinscope}

 冊
 立皇后儀冊命皇太子儀冊皇太子妃儀公主受封儀冊命親王大臣儀



 冊立皇后。建隆元年，立瑯邪郡夫人王氏為皇后，命所
 司擇日備禮冊命。自後，凡制書云冊命者，多不行冊禮。後妃皆寫冊命告身，以金花龍鳳羅紙、金塗褾袋，有司進入，學士院草制，宣於正殿。近臣、牧守、宗室皆修貢禮，群臣拜表稱賀，又詣內東門奉箋賀皇后。



 真宗冊德妃劉氏為皇后，不欲令藩臣貢賀，不降制於外廷，止命學士草詞付中書。



 仁宗冊皇後曹氏，其冊制如皇太子，玉用鈱玉五十簡，匣依冊之長短；寶用金，方一寸五分，高一寸，其文曰「皇后之寶」，盤螭紐，綬並緣冊寶法物約舊
 制為之，匣、盝並朱漆金塗銀裝。其禮與《通禮》異，不立仗，不設縣。



 前一日，守宮設次於朝堂，設冊寶使、副次於東門外，命婦次於受冊寶殿門外，設皇后受冊寶位於殿庭階下北向。奉禮設冊寶使位於內東門外，副使、內侍位於其南，差退，東向北上，冊寶案位於使前南向，又設內給事位於北廂南向。



 其日，百官常服早入次，禮直官、通事舍人先引中書令、侍中、門下侍郎、中書侍郎及奉冊寶官，執事人絳衣介幘，詣垂拱殿門就次，以俟冊降。
 禮直官、通事舍人分引宰臣、樞密、冊寶使副、百官詣文德殿立班，東西相向。內侍二員自內承旨降皇后冊寶出垂拱殿，奉冊寶官俱搢笏率執事人，禮直官導中書侍郎押冊，中書令後從，門下侍郎押寶，侍中後從，由東上閣門出，至文德殿庭權置。



 禮直官、通事舍人引使、副就位，次引侍中於使前，西向稱「有制」，典儀曰「再拜」，贊者承傳，使、副、在位官皆再拜，宣曰：「贈尚書令、冀王曹彬孫女冊為皇后，命公等持節展禮。」使、副再拜，侍中還位，門
 下侍郎帥主節者詣使東北，主節以節授門下侍郎，門下侍郎執節授冊使，冊使跪受，興，付主節，幡隨節立於使左。次引中書令、侍中詣冊寶東北，西向立，中書侍郎引冊案立於中書令右，中書令取冊授冊寶使，使跪受，興，置於案，中書令、中書侍郎退復班。門下侍郎引寶案於侍中之右，取寶授冊寶使如上儀，退復位，典儀贊拜訖，禮直官、通事舍人引使、副押冊寶，持節者前導，奉冊寶官奉舁，援衛如式，以次出朝堂門，詣內東門附
 內臣入進。



 內臣引內外命婦入就位，內侍詣閣請皇后服禕衣。冊寶至，使、副俱東向內給事前，北內跪稱：「冊寶使李迪、副使王隨奉制授皇后冊寶。」俯伏，興，退復位。內給事入詣受冊寶殿門皇后前跪奏訖，內侍進詣使前，西面跪受冊寶，以授內謁者監，使退復位。內謁者監、主當內臣持冊寶入內東門，內侍從之，以次入詣殿庭。內侍贊引皇后降立庭中北向位，內侍跪取冊，次內侍跪取寶，興，立皇後右少前，西向，內侍二員進立皇后左少
 前東向，內侍稱「有制」，內侍贊皇后再拜，內侍奉冊進授皇后，皇后受以授內侍，次內侍奉寶亦然。復贊再拜訖，導皇后升坐，內臣引內外命婦稱賀如常儀。禮畢，內侍導皇后降坐還閣，內外命婦班退。皇後易常服，謝皇帝、皇太后，用常禮。百官詣東上閣門表賀。



 元祐五年八月，太皇太后詔：以皇帝納後，令翰林學士、御史中丞、兩省與太常禮官檢詳古今六禮沿革，參考《通禮》典故，具為成式。群臣又議勘昏，御史中丞鄭雍等請不用陰
 陽之說，呂大防亦言不可，太后納之。



 六年八月，三省、樞密院言：「六禮，命使納採、問名、納吉、納成、告期，差執政官攝太尉充使，侍從官或判宗正官攝宗正卿充副使。以舊尚書省權為皇后行第。納採、問名同日，次日納吉、納成、告期，。納成用穀圭為贄，不用雁。『請期』依《開寶禮》改為『告期』，『親迎』為『命使奉迎』。納採前，擇日告天地、宗廟。皇帝臨軒發冊，同日，先遣冊禮使、副，次遣奉迎使，令文武百官詣行第班迎。」又言：「據《開元禮》，納採、問名合用一使，納
 吉、納成各別日遣使。今未委三禮共遣一使，或各遣使。又合依發冊例立仗。」詔：「各遣使，文德殿發制依發冊立仗。」



 七年正月，詔尚書左丞蘇頌撰冊文並書。學士院上六禮辭語，其納採制文略曰：「太皇太后曰：「咨某官封姓名，渾元資始，肇經人倫，爰及夫婦，以奉天地、宗廟、社稷。謀於公卿，咸以為宜。率由舊典，今遣使持節太尉某、宗正卿某以禮納採。」其答文曰：「太皇太后嘉命，訪婚陋族，備數採擇，臣之女未閑教訓，衣履若而人。欽承舊章，肅
 奉典制。某官封糞土臣姓某稽首再拜承制詔。」問名制曰：「兩儀合德，萬物之統，以聽內治，必咨令族。重宣舊典，今遣使持節某官以禮問名。」答曰：「使者重宣中制，問臣名族。臣女，夫婦所生，先臣故某官之遺微孫，先臣故某官之遺曾孫，先臣故某官之遺孫，先臣故某官之外孫女，年若干。欽承舊章，肅奉典制。」納吉制曰：「人謀龜筮，同符元吉，恭順典禮，今使某官以禮納吉。」答曰：「使者重宣中制，臣陋族卑鄙，憂懼不堪。欽承舊章，肅奉典制。」納成
 制曰：「咨某官某之女，孝友恭儉，實維母儀，宜奉宗廟，永承天祚。以黝纁、穀圭、六馬以章典禮，今使某官以禮納成。」答曰：「使者重宣中制，降婚卑陋，崇以上公，寵以豐禮，備物典策。欽承舊章，肅奉典制。」告期制曰：「謀於公卿，大筮元龜，罔有不臧，吉日惟某月、某甲子可迎。率遵典禮，今遣某官以禮告期。」答曰：「使者重宣中制，以某月、某甲子吉日告期。臣欽承舊章，肅奉典制。」奉迎制曰：「禮之大體，欽順重正，其期維吉，典圖是若，今遣某官以禮奉迎。」
 答曰：「使者重宣中制，今日吉辰，備禮以迎。螻蟻之族，猥承大禮，憂懼戰悸。欽率舊章，肅奉典制。」餘如式。



 三月，禮部、太常寺上納后儀注：



 發六禮制書。太皇太后御崇慶殿，內外命婦立班行禮畢，內給事出殿門，置六禮制書案上，出內東門。禮直官、通事舍人引由宣祐門至文德殿後門入，權置案於東上閣門。



 命使納採、問名。文德殿，宰臣、親王、執政官、宗室、百僚、大小使臣易朝服，樂備而不作。班定，內給事奉制書案置橫街北稍東，西向北
 上，禮直官、通事舍人引門下、中書侍郎，次引使、副就橫街南承制位，北向東上，內給事詣使者東，北面稱「太皇太后有制」，典儀曰「再拜」，在位官皆再拜。宣制曰：「皇帝納後，命公等持節行禮。」典儀曰「再拜」，使、副皆再拜。授制書訖，典儀曰「再拜」，在位官皆再拜。禮直官、通事舍人、太常博士引使、副從制案出，載於油絡網犢車，出宣德門，鼓吹備而不作。至皇后行第大門外，令史二人對奉制案立，主人立大門內，儐者立主人之左，北面，進受命，出曰：「
 敢請事。」使者曰：「某奉制納採。」儐者入告，主人曰：「臣某之女若而人，既蒙制訪，臣某不敢辭。」儐者出告，入引主人出大門外，再拜。使者先入，使者曰：「太皇太后制。」主人再拜。宣制書畢，主人再拜受訖，主人進表訖，再拜，使者出。問名同上儀。使者曰：「將加卜筮，奉制問名。」主人曰：「臣某之女若而人，既蒙制命，臣某不敢辭。」



 命使納吉、納成、告期並同命使納採、問名儀。納吉，使者曰：「加請卜筮，占曰從制，使某納吉。」主人曰：「臣某之女若而人，龜筮云吉，臣預
 有焉。臣某謹奉典制。」告期，使者曰：「某奉制告期。」主人曰：「臣某謹奉典制。」以上納吉、納成、告期。請見、授制、接表並如納採儀。



 臨軒命使冊后及奉迎於文德殿。百官朝服，皇帝常服乘輦至殿後閣，侍中奏中嚴外辦，乃服通天冠、絳紗袍，乘輦出自西房，降輦即御坐。兩省官及待制、權侍郎、觀察使以上，分東西入殿門，各就位，東西相向立。奉寶置御坐前，奉宣後冊由東上閣門出，至文德殿庭橫行，典儀曰「拜」，在位官皆再拜。使、副受冊，宣制曰：「冊
 某氏為皇后，命公等持節展禮。」典儀曰「拜」，使、副再拜受冊寶訖，典儀贊百官再拜。宣制曰：「太皇太后制：命公等持節奉迎皇后。」典儀贊使、副再拜受節，又贊百官再拜。侍中奏禮畢解嚴，百官再拜出，皇帝常服還內。冊寶至皇后行第，如納採儀。使者曰：「某奉制授皇后備物典冊。」皇后受冊寶，內外命婦序立如儀，主人以書奉使者。



 奉迎。百官常服班宣德門外行第，儐者請，使者曰：「某奉制以禮奉迎。」儐者入告，主人曰：「臣某謹奉典制。」儐者出告，
 入引主人出大門外再拜。使者先入，曰「有制」，主人再拜，使者宣制畢，主人再拜受制，答表又再拜。姆導皇后，尚宅前引，升堂出立房外，典儀贊使、副再拜。使者曰：「今月吉日，某等承制以禮奉迎。」內侍受以入，使、副退，主人以書授使者，奉於司言，受以奏聞。皇后降立堂下再拜訖，升堂，主人升自東階，西向曰：「戒之戒之，夙夜無違命！」主人退，母進西階上東向，施衿、結帨曰：「勉之戒之，夙夜無違命！」皇后升輿至中門，升車出大門，使、副及群臣前引。
 將至宣德門，百官、宗室班迎，再拜訖，分班。皇后入門，鳴鐘鼓，班迎官退，乃降車入，次升輿入端禮門、文德殿、東上閣門，出文德殿後門，入至內東門內降輿，司輿前導，詣福寧殿門大次以俟。晡後，皇后車入宣德門，侍中版奏請中嚴，內侍轉奏，皇帝服通天冠、絳紗袍，御福寧殿，尚宮引皇后出次，詣殿庭之東，西向立。尚儀跪奏外辦，請皇帝降坐禮迎，尚宮前引，詣庭中之西，東面揖皇后以入，導升西階入室，各就榻前立。尚食跪奏具，皇帝揖
 皇后皆坐，尚食進饌，食三飯，尚食進酒，受爵飲，尚食以饌從；再飲如初，三飲用巹如再飲。尚儀跪奏禮畢，俱興，尚宮請皇帝御常服，尚寢請皇后釋禮服入幄。次日，以禮朝見太皇太后、皇太后，參皇太妃，如宮中之儀。



 詔從之。



 四月，太皇太后手書曰：「皇帝年長，中宮未建，歷選諸臣之家，以故侍衛親軍馬軍都虞候、贈太尉孟元孫女為皇后。」制詔：「六禮，尚書左僕射兼門下侍郎呂大防攝太尉，充奉迎使，同知樞密院事韓忠彥攝司徒副之；尚
 書左丞蘇頌攝太尉，充發冊使，簽書樞密院事王巖叟攝司徒副之；尚書左丞蘇轍攝太尉，充告期使，皇叔祖、同知大宗正事宗景攝大宗正卿副之；皇伯祖、判大宗正事、高密郡王宗晟攝太尉，充納成使，翰林學士範百祿攝宗正卿副之；吏部尚書王存攝太尉，充納吉使，權戶部尚書劉奉世攝宗正卿副之；翰林學士梁燾攝太尉，充納採、問名使，御史中丞鄭雍攝宗正卿副之。」



 五月甲午，行納採、問名禮。丁酉，行納吉、納成、告期禮。戊戌，帝
 御文德殿發冊及命使奉迎皇后。己亥，百官表賀於東上閣門，次詣內東門賀太皇太后，又上箋賀皇后，上箋賀皇太妃。皇后擇日詣景靈宮行廟見禮。



 大觀四年，冊貴妃鄭氏為皇后，議禮局復位儀注：臨軒冊使，皇帝御文德殿，服通天冠、絳紗袍，百官朝服，陳黃麾細仗，依古用宮架。冊使出殿門，依近儀不乘輅。權以穆清殿為受冊殿。其日，皇后服禕衣，其奉冊寶授皇后，皆用內侍。受冊訖，皇后上表謝皇帝，內外命婦立班稱賀，群臣入殿
 賀皇帝，於內東門上箋賀皇后。其上禮儀注，乞依進馬條令施行；其會群臣，及皇后會外命婦儀注，並依《開元》、《開寶禮》。受冊之殿陳宮架，用女工，升降行止並以樂節，而別定樂名、樂章。



 皇后上表乞免受冊排黃麾仗及乘重翟車、陳小駕鹵簿等，而於延福宮受冊。其朝謁景靈宮，亦止依近例云。



 紹興十三年閏四月十七日，冊貴妃吳氏為皇后。前期，於文德殿內設東西房、東西閣，凡香案、宮架、冊寶幄次、舉麾位、押案位、權置冊寶褥位、受制
 承制宣制位、奉節位、贊者位、奉冊寶位、舉冊舉寶官位及文武百僚、應行事官、執事官位，皆儀鸞司、太常典儀分設之，以俟臨軒發冊。



 其日質明，皇帝服通天冠、絳紗袍出西閣，協律郎舉麾奏《乾安》之樂，皇帝降輦即御坐，樂止，冊使、副以下應在位官皆再拜。侍中宣制曰：「冊貴妃吳氏為皇后，命公等持節展禮。」冊使、副再拜，參知政事以節授冊使，冊使跪受，以授掌節者。中書令以冊授冊使，侍中以寶授副使，並權置於案，冊使、副以下應在
 位官皆再拜。冊使押冊，副使押寶，持節者前導，《正安》之樂作，出文德殿門，樂止，至穆清殿門外幄次，權置以俟。



 皇后首飾、禕衣出閣，協律郎舉麾，《坤安》之樂作，皇后至殿上中間南向立定，樂止。冊使、副就內給事前東向跪稱：「冊使副姓某奉制授皇后備禮典冊。」內給事入詣皇后前，北向奏訖，冊使舉冊授內侍，內侍轉授內謁者監；副使舉寶授內侍，內侍轉授內謁者監；掌節者以節授掌節內侍，內侍持節前導，冊寶並案進行入詣殿庭。冊
 寶初入門，《宜安》之樂作，至位，樂止。皇后降自東階，至庭中北向位，初行，《承安》之樂作，至位，樂止。皇后再拜，舉冊官搢笏跪舉冊，讀冊官搢笏跪宣冊，內謁者監奉冊進授皇后，皇后受以授司言，又奉寶進授皇后，皇后受以授司寶。司言、司寶置冊寶於案，舉冊寶官並舉案官俱搢笏舉冊寶並案興，詣東階之東，西向位置定。皇后初受冊寶，《成安》之樂作，受訖，樂止。皇后再拜，禮畢。



 冊皇太子。至道元年八月壬辰，詔立皇太子，命有司草
 其冊禮，以翰林學士宋白為冊皇太子禮儀使。有司言：「前代太子無執圭之文，請如王公之制執桓圭，餘如舊制。」



 九月丁卯，太宗御朝元殿，陳列如元會儀，帝袞冕，設黃麾仗及宮縣之樂於庭，百官就位。太子常服乘馬，就朝元門外幄次，易遠游冠、朱明衣，所司贊引三師、三少導從至殿庭位，再拜起居畢，分班立。



 太常博士引攝中書令就西階解劍、履，升殿詣御坐前，俯伏，興，奏宣制，降就劍、履位，由東階至太子位東，南向稱「有制」，太子再拜。
 中書侍郎引冊案就太子東，中書令北面跪讀冊畢，太子再拜受冊，以授右庶子；門下侍郎進寶授中書令，中書令授太子，太子以授左庶子，各置於案。由黃道出，太子隨案南行，樂奏《正安》之曲，至殿門，樂止，太尉升殿稱賀，侍中宣制，答如儀。



 皇太子易服乘馬還宮，百官賜食於朝堂。中書、門下、樞密院、師、保而下詣太子參賀，皆序立於宮門之外。庶子版奏外備，內臣褰簾，太子常服出次坐，中書、門下、文武百官、樞密、師、保、賓客而下再拜，並
 答拜；四品以下官參賀，升坐受之。越三日，具鹵簿，謁太廟，常服乘馬，出東華門升輅，儀仗內行事官乘車者，並服禮衣，餘皆褲褶乘馬導從。



 有司言：「唐禮，宮臣參賀皆舞蹈，開元始罷之。故事，百官及東宮接見只呼皇太子，上箋啟稱皇太子殿下，百官稱名，宮官稱臣；常行用左春坊印，宮中行令。又按唐制，凡東宮處分論事之書，太子並畫令，左、右庶子以下署名姓，宣奉行書按畫日；其與親友、師傅，不用此制。今請如開元之制，宮臣止稱臣，
 不行舞蹈之禮。今皇太子兼判開封府，其所上表狀即署太子之位，其當申中書、樞密院狀，祗判官等署，餘斷案及處分公事並畫諾。」詔惟改『諾』為『準』，餘並從之。其朝皇后儀，止用宮中常禮。時真宗以壽王為皇太子，兼判開封，請見僚屬，稱名而免稱臣。



 神宗未及受冊禮而即位，乃以冊寶送天章閣，遂為故事。



 紹興三十二年五月，詔曰：「朕以不德，躬履艱難三十有六年，憂勞萬機，宵旰靡怠。屬時多故，未能雍容釋負，退養壽康，今邊鄙粗寧，可
 遂如志。皇子毓德允成，神器有托，朕心庶幾可立為皇太子，仍改名，所司擇日備禮冊命。」未及行禮，六月十一日內禪。



 乾道元年八月十日，制立皇子鄧王□為皇太子。十月，詔以知樞密院洪適為禮儀使，撰冊文，簽書樞密院事葉顒書冊，工部侍郎王弗篆寶。



 十六日，皇帝御大慶殿行冊禮，皇太子服遠游冠、朱明衣，執桓圭。前期，習儀禮官及有司並先一日入宿衛，展宮架樂，設太子次、冊寶幄次、百官次，又設皇太子受冊位、典寶褥位，應
 行禮等皆有位，列黃麾半仗於殿門內外。質明，百官就次，皇太子常服詣幕次，符寶郎陳八寶於御位之左右，有司奉冊寶至幄次，百官朝服入班殿庭。



 有司自幄次奉冊寶至褥位，參知政事、中書令導從，退各就位，侍中升殿俟宣制，皇太子易服執圭俟於殿門外。樂正撞黃鐘之鐘，《乾安》之樂作，皇帝即御坐，殿上侍臣起居，樂止。行禮官贊引皇太子入就殿庭，東宮官從，初入殿門，《明安》之樂作，樂止，皇太子起居，次百官起居，各拜舞如儀。



 皇太子詣受冊位，侍中前承旨，降階宣制曰：「冊鄧王□為皇太子。」皇太子拜舞如儀，侍中升殿復位。中書令詣讀冊位，捧冊官奉冊至，中書令跪讀畢，興，皇太子再拜，有司奉冊至皇太子位，中書令跪以冊授皇太子，皇太子跪受，以授右庶子，置於案；次侍中以寶授皇太子，皇太子跪受，以授左庶子，如上儀。皇太子再拜。中書舍人押冊、中允押寶以出，次皇太子出，如來儀。初行樂作，出殿門樂止。次百官稱賀，樂正撞蕤賓之鐘，《乾安》之樂作，
 皇帝降坐，樂止，放仗，在位官再拜以出。



 禮畢，百官易常服，赴內東門司拜箋賀皇后，次赴德壽宮拜表箋賀，諸路監司、守臣等並奉表稱賀。明日，車駕詣德壽宮謝。又明日，上御紫宸殿，引皇太子稱謝，還東宮，百官赴東宮參賀。



 皇太子擇日先朝謁景靈宮，次日朝謁太廟、別廟，又擇日詣德壽宮稱謝。先是，禮官言：「皇太子朝謁景靈宮無所服典故，乞止用常服。次朝謁太廟、別廟，當袞冕，乘金輅，設仗。」從之。皇太子言：「乘輅、設仗，雖有至道、天禧
 故事，非臣子所安。」詔免。



 冊皇太子妃。政和五年三月，詔選皇太子妃。六年六月，詔選少傅、恩平郡王朱伯材女為皇太子妃，令所司備禮冊命。庚辰，帝服通天冠、絳紗袍，御文德殿發冊。先是，議禮局上《五禮新儀》：「皇太子納妃，乘金輅親迎。」皇太子三奏辭乘輅及臨軒冊命，詔免乘輅，而發冊如禮焉。



 公主受封，降制有冊命之文，多不行禮，惟以綸告進內。至嘉祐二年，封福康公主為兗國公主，始備禮冊命。



 前
 一日，百官班文德殿，內降冊印，宣制，冊案、援衛一如冊皇后儀。有司先設冊使等幕次於內東門外，命婦次於公主本位門之外，公主受冊印位於本位庭階下北向，冊使位於內東門、副使及內給事於其南差退並東向，設冊印案位於冊使前南向，內給事位於冊使北南向。



 自文德殿奉冊印將至內東門，內給事詣本位，請公主服首飾、褕翟。冊印至內東門外褥位置訖，內臣引內命婦入就位，禮直官引冊使、副等俱就東向位，內給事就南向
 位。



 通事舍人、博士引冊使就內給事前東向，躬稱「冊使某、副使某奉制授公主冊印」，退復位，內給事入詣所設受冊印位公主前，言訖退。內給事進詣冊使前西向，冊使跪以冊印授內給事，內給事跪授內謁者，內謁者及主當內臣等持入內東門，內給事從入詣本位，贊公主降詣庭中北向立，跪取冊，興，立公主右少前西向。又內給事立公主左少前東向，稱「有制」，贊者曰「拜」，公主再拜，右給事奉冊跪授之，公主受以授左給事，右給事又奉
 印授公主，如上儀。贊者曰「拜」，公主再拜畢，引公主升位。次內臣行內命婦賀畢，遂引公主謝皇帝、皇后，一如內中之儀。群臣進名賀。其冊印如貴妃，有匣，文曰「兗國公主之印」。遂為定制。



 神宗進封邠國大長公主、魯國公主皆請免冊禮，止進告入內云。



 冊命親王大臣之制，具《開寶通禮》，雖制書有備禮冊命之文，多上表辭免，而未嘗行。每命親王、宰臣、使相、樞密使、西京留守、節度使，並翰林草制，夜中進入，翼日自內
 置於箱，黃門二人舁之，立御坐東。內朝退，乃奉箱出殿門外，宣付閣門，降置於案，俟文德殿立班，閣門使引制案置於庭，宣付中書、門下，宰相跪受，復位，以授通事舍人，赴宣制位唱名訖，奉詣宰相，宰相受之，付所司。



 若立后妃，封親王、公主，即先稱有制，百官再拜，宣制訖，復再拜舞蹈稱賀。若宰相加恩制書，即宣付通事舍人，引宰相於宣制石東，北向再拜立，聽訖，拜舞復位。若百官受制，即自班中引出聽麻，文班於宣制石東，武班於西，並
 如宰相儀，聽訖，出赴朝堂。其罷相者，即引出赴朝堂金吾仗舍。



 諸王、宰相朝謝，前一日，內降官告，從內出東上閣門外宣詞以賜，授節者，仍交旌節。授者俯伏，執旌節交於頸上者三。參知政事、宣徽使、樞密使、大兩省、兩制、秘書監、上將軍、觀祭使以上授官告敕牒者，皆拜敕舞蹈，若止授敕或宣頭者止再拜，餘官悉不拜敕、不舞蹈，惟御史大夫、中丞拜授東上閣門使，又引至殿門外中籠門再拜。



 親王、節度、使相官告，並載以彩輿迎歸第。親
 王輿中，設銀師子香合，輦官十二人，並帕頭、緋繡寬衣；旌節各二，馬四，犦槊官十六人，執旌節攏馬對引，由乾元門西偏門出至門外；馬技騎士五十人，槍牌步兵六十人，教坊樂工六十五人，及百戲、蹴鞠、鬥雞、角抵次第迎引，左右軍巡使具軍容前導至本宮。使相輿中用銀香爐，輦官十二人，金鵝帽、錦絡縫紫絁寬衣；旌節各一，馬二，犦槊官八人，馬技騎士二十人，槍牌步兵二十四人，軍巡使不前導，餘如親王制。有故則罷。



 凡諫、舍、刺史
 以上在外任加恩者，悉令其親屬乘傳繼詔，就以告牒賜之。



 政和禮局上冊命親王、大臣儀，迄不果行。



\end{pinyinscope}