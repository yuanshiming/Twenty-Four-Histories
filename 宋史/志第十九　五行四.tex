\article{志第十九　五行四}

\begin{pinyinscope}

 金



 從革，金性也。金失其性，則為變怪。舊說以僭咎、恆暘、詩妖、民訛、毛蟲之孽，白眚、白祥之類皆屬之金，今從之。



 建隆二年七月，晉州神山縣北谷中有鐵隨水流出，方
 二丈三尺，其重七千斤。



 太平興國四年九月，夾江縣民王誼得黑石二，皆丹文，其一云「君王萬歲」，其二云「趙二十一帝」，緘其石來獻。



 至道二年二月，桂陽監熔銀自湧成山峰狀。



 咸平四年十二月，亳州太清宮鐘自鳴。



 乾興元年四月甲戌，修奉山陵總管言：皇堂隧道穿得銅鍋，有兩耳，又於寢宮三門下穿得銅盂一、鐵甕一、鐵甲葉三。



 天聖元年三月庚辰，涪陵縣相軋寺夜有光出阿育王塔之舊址，發之，得金銅像三百二十七。五年七月壬
 寅，遼山縣舊河凌地摧塔，獲古錢一百四十六千五百四十三文。



 明道元年五月壬午，漢州江岸獲古鐘一。



 慶歷四年五月乙亥，金溪縣得生金山，重三百二十四兩。



 皇祐四年，乾寧軍漁人得小鐘二於河濱。五年二月己亥，乾寧軍又進古鐘一。



 至和二年四月甲午，瀏陽縣得古鐘一。



 熙寧元年至元豐元年，橫州共獲古銅鼓一十七。



 元豐三年八月，岳州永慶寺獲銅鐘一、銅磬二。六年，南溪縣穿土得銅錢五萬四千有奇。七年三月，筠州獲
 古銅鐘一。十一月，賓州獲銅鼓一。八年，昌元縣通鹽井得銅鍋九、銅盆一、銅盤一。



 崇寧五年十月，荊南獲古銅鼎。



 政和二年，玄圭始出。晉州上一石，綠色，方三尺餘，當中有文曰「堯天正」，其字如掌大而端楷類手畫者，「堯」字居右，「天正」字綴行於左。都堂驗視，礱石三分而字畫愈明，又於「堯」字之下隱約出一「瑞」字，位置始均，蓋曰「天正堯瑞」云。或謂晉陽，堯都也，方玄圭出，乃有此瑞。四年，府畿、汝、蔡之間，連山大小石皆變為瑪瑙，尚方取為寶
 帶、器玩甚富。五年正月，湖南提舉常平劉欽言：蘆荻沖出生金，重九斤八兩，狀類靈芝祥雲；又淘得碎金四百七兩有奇。十一月，越州民拾生金。湟州丁羊穀金坑僅千餘眼得礦，成金共四等，計一百三十四兩有奇。



 重和元年十二月，孝感縣楚令尹子文廟獲周鼎六。



 宣和四年後，御府所藏，往往復變為石，而色類白骨，此與周寶圭占略同。五年，滎陽縣賈穀山麒麟谷採石修明堂，得一石有文曰「明」，百官表賀。五年四月，又獲甗鼎三。



 崇寧
 四年三月，鑄九鼎，用金甚厚，取九州水土內鼎中。既奉安於九成宮，車駕臨幸，遍禮焉，至北方之寶鼎，忽漏水溢於外。劉炳謬曰：「正北在燕山，今寶鼎但取水土於雄州境，宜不可用。」其後竟以北方致亂。



 建炎元年，南京留守朱勝非夜防城，見南門外火光燭地，掘之，得銅印，有文曰「朱勝私印」。火鑠金，金所畏也。後拜相，有明受之變，卒坐眨。三年，吉州修城，役夫得髑髏棄水中，俄浮一鐘，有銘五十六字，大略云：「唐興元年，吾子沒，瘞廬陵西壘，
 後當火德五九之際，世衰道敗，浙、梁相繼喪亂，章貢康昌之日，吾亦復出是邦，東平鳩工，復使吾子同河伯聽命水官。」郡守命錄其辭，錄畢而鐘自碎。



 紹興十一年三月庚申，長安兵刃皆生火光。二十六年，郫縣地出銅馬，高三尺，制作精好，風雨夜嘶。紹興中，耕者得金甕重二十四鈞於秦檜別業。



 乾道二年三月丙午夜，福清縣石竹山大石自移，聲如雷。石方可九丈，所過成蹊，才四尺，而山之木石如故。



 慶元二年十二月，吳縣金鵝鄉銅錢百萬自飛。



 建隆二年，京師夏旱，冬又旱。三年，京師春夏旱。河北大旱，霸州苗皆焦僕。又河南、河中府、孟、澤、濮、鄆、齊、濟、滑、延、隰、宿等州並春夏不雨。四年，京師夏秋旱。又懷州旱。



 乾德元年冬，京師旱。二年正月，京師旱。夏，不雨。是歲，河南府、陜、虢、麟、博、靈州旱，河中府旱甚。四年春，京師不雨。江陵府、華州、漣水軍旱。五年正月，京師旱；秋，復旱。



 開寶二年夏至七月，京師不雨。三年春夏，京師旱。邠州夏旱。
 五年春，京師旱；冬，又旱。六年冬，京師旱。七年，京師春夏旱；冬又旱。河南府、晉、解州夏旱。滑州秋旱。八年春，京師旱。是歲，關中饑，旱甚。



 太平興國二年正月，京師旱。三年春夏，京師旱。四年冬，京師旱。五年夏，京師旱；秋又旱。六年春夏，京師旱。七年春，京師旱。孟、虢、絳、密、瀛、衛、曹、淄州旱。九年夏，京師旱。秋，江南大旱。



 雍熙二年冬，京師旱。三年冬，京師旱。四年冬，京師旱。



 端拱二年五月，京師旱，秋七月至十一月，旱，上憂形於色，蔬食致禱。是歲，河南、萊、
 登、深、冀、旱甚，民多饑死，詔發倉粟貸之。



 淳化元年正月至四月，不雨，帝蔬食祈雨。河南、鳳翔、大名、京兆府、許、滄、單、汝、乾、鄭、同等州旱。二年春，京師大旱。三年春，京師大旱；冬，復大旱。是歲，河南府、京東西河北河東陜西及亳建淮陽等三十六州軍旱。四年夏，京師不雨，河南府、許汝亳滑商州旱。五年六月，京師旱。



 至道元年，京師春旱。二年春夏，京師旱。



 咸平元年春夏，京畿旱。又江浙、淮南、荊湖四十六軍州旱。二年春，京師旱甚。又廣南西路、
 江、浙、荊湖及曹、單、嵐州、淮陽軍旱。三年春，京師旱。江南頻年旱。四年，京畿正月至四月不雨。



 景德元年，京師夏旱，人多暍死。三年夏，京師旱。



 大中祥符二年春夏，京師旱。河南府及陜西路、潭、邢州旱。三年夏，京師旱。江南諸路、宿州、潤州旱。八年，京師旱。九年秋，京師旱。大名府、澶州、相州旱。



 天禧元年，京師春旱，秋又旱。夏，陜西旱。四年春，利州路旱。夏，京師旱。五年冬，京師旱。



 天聖二年春，不雨。五年夏秋，大旱。六年四月，不雨。



 明道元年五月，畿縣
 久旱傷苗。二年，南方大旱。景祐三年六月，河北久旱，遣使詣北嶽祈雨。



 慶歷元年九月丁未朔，遣官祈雨。二年六月戊寅，祈雨。三年，遣使詣嶽瀆祈雨。四年三月丙寅，遣內侍兩浙、淮南、江南祠廟祈雨。五年二月，詔：天久不雨，令州縣決淹獄，又幸大相國寺、會靈觀、天清寺、祥源觀祈雨。六年四月壬申，遣使祈雨。七年正月，京師不雨。二月丙寅，遣官岳瀆祈雨。三月辛丑，西太乙宮祈雨。



 皇祐元年五月丁未，遣官祈雨。三年，恩、冀諸州旱。三月，分
 遣朝臣詣天下名山大川祠廟祈雨。



 至和二年四月甲午，遣官祈雨。



 嘉祐五年，梓州路夏秋不雨。七年三月甲子，罷春燕，以久旱故也。辛丑，西太乙宮祈雨。



 治平元年春，京師逾時不雨。鄭、滑、蔡、汝、穎、曹、濮、洺、磁、晉、耀、登等州、河中府、慶成軍旱。二年春，不雨。



 熙寧二年三月，旱甚。三年，諸路旱。六月，畿內旱。八月，衛州旱。五年五月，北京自春至夏不雨。七年，自春及夏河北、河東、陜西、京東西、淮南諸路久旱。九月，諸路復旱。時新復洮河亦旱，羌戶多
 殍死。八年四月，真定府大旱。八月，淮南、兩浙、江南、荊湖等路旱。九年八月，河北、京東、京西、河東、陜西旱。十年春，諸路旱。



 元豐二年春，河北、陜西、京東西諸郡旱。三年春，西北諸路旱。五年，亢旱。六年夏，畿內旱。



 元祐元年春，諸路旱。正月，帝及太皇太后車駕分日詣寺觀禱雨。是冬，復旱。二年春，旱。三年秋，諸路旱，京西、陜西尤甚。四年春，京師及東北旱，罷春燕。八年秋，旱。



 紹聖元年春，旱，疏決四京畿縣囚。三年，江東大旱，溪河涸竭。四年夏，兩浙旱。



 元符元年，東南旱。二年春，京畿旱。



 建中靖國元年，衢、信等州旱。



 大觀二年，淮南、江東西諸路大旱，自六月不雨，至於十月。



 政和元年，淮南旱。三年，江東旱。四年旱，詔振德州流民。



 宣和元年二月，詔汝、穎、陳、蔡州饑民流移，常平官勒停。秋，淮南旱。四年，東平府旱。五年夏，秦鳳路旱。是歲，燕山府路旱。



 建炎二年夏，旱。



 紹興二年，常州大旱。帝問致旱之由，中書舍人胡交修奏守臣周祀殘酷所致，尋以屬吏坐贓及殺不辜，竄嶺南。三年四月，旱，至於
 七月，帝蔬食露禱，乃雨。五年五月，浙東、西旱五十餘日。六月，江東、湖南旱。秋，四川郡國旱甚。六年，夔、潼、成都郡縣及湖南衡州皆旱。七年春，旱七十餘日，時帝將如建業，隨所在分遣從臣，有事於名山大川。六月，又旱，江南尤甚。八年冬，不雨。九年六月，旱六十餘日，有事於山川。十一年七月，旱。戊申，有事於岳瀆。乙卯，禱雨於圜丘、方澤、宗廟。十二年三月，旱六十餘日。秋，京西、淮東旱。十二月，陜西旱。十八年，浙東、西旱，紹興府大旱。十九年，常州、
 鎮江府旱。二十四年，浙東、西旱。二十九年二月，旱七十餘日。秋，江、浙郡國旱。三十年春，階、成、鳳、西和州旱。秋，江、浙郡國旱，浙東尤甚。



 隆興元年，江、浙郡國旱，京西大旱。二年，臺州春旱。興化軍、漳、福州大旱，首種不入，自春至於八月。



 乾道三年春，四川郡縣旱，至於秋七月，綿、劍、漢州、石泉軍尤甚。四年夏六月，旱，帝將撤蓋親禱於太乙宮而雨。時襄陽、隆興、建寧亦旱。八月，詔頒皇祐祀龍法於郡縣。五年夏秋，淮東旱，盱眙、淮陰為甚。六年夏，浙東、
 福建路旱，溫、臺、福、漳、建為甚。七年春，江西東、湖南北、淮南、浙、婺秀州皆旱；夏秋，江、洪、筠、潭、饒州、南康、興國、臨江軍尤甚，首種不入。冬，不雨。九年，婺、處、溫、臺、吉、贛州、臨江、南安諸軍、江陵府皆久旱，無麥苗。



 淳熙元年，浙東、湖南郡國旱，臺、處、郴、桂為甚。蜀關外四州旱。二年秋，江、淮、浙皆旱，紹興、鎮江、寧國、建康府、常、和、滁、真、揚州、盱眙、廣德軍為甚。三年夏，常、昭、復隨郢金洋州、江陵德安興元府、荊門漢陽軍皆旱。四年春，襄陽府旱，首種不入。五年，常、綿
 州、鎮江府及淮南、江東西郡國旱，有事於山川群望。六年，衡、永、楚州、高郵軍旱。七年，湖南春旱，諸道自四月不雨，行都自七月不雨，皆至於九月。紹興、隆興、建康、江陵府、臺、婺、常、潤、江、筠、撫、吉、饒、信、徽、池、舒、蘄、黃、和、潯、衡、永州、興國、臨江、南康、無為軍皆大旱，江、筠、徽、婺州、廣德軍、無錫縣尤甚，禱雨於天地、宗廟、社稷、山川群望。八年正月甲戌，積旱始雨。七月，不雨，至於十一月：臨安、鎮江、建康、江陵、德安府、越、婺、衢、嚴、湖、常、饒、信、徽、楚、鄂、復、昌州、江陰、
 南康、廣德、興國、漢陽、信陽、荊門長寧軍及京西、淮郡皆旱。九年夏五月，不雨，至於秋七月，江陵、德安、襄陽府、潤、婺、溫、處、洪、吉、撫、筠、袁、潭、鄂、復、恭、合、昌、普、資、渠、利、閬、忠、涪、萬州、臨江、建昌、漢陽、荊門、信陽、南平、廣安、梁山軍、江山、定海、象山、上虞、、嵊縣皆旱。十年六月旱，至於七月，江淮、建康府、和州、興國軍、恭、涪、瀘、合、金、州、南平軍旱。十一年四月，不雨，至於八月，興元府、吉、贛、福、泉、汀、漳、潮、梅、循、邕、賓、象、金、洋、西和州、建昌軍皆旱，興元、吉尤甚。冬，不雨，至
 於明年二月。十四年五月，旱。六月戊寅，有事於山川群望。甲申，帝親禱於太乙宮。七月己酉，大雩於圜丘，望於北郊，有事於嶽、瀆、海凡山川之神。時臨安、鎮江、紹興、隆興府、嚴、常、湖、秀、衢、婺、處、明、臺、饒、信、江、吉、撫、筠、袁州、臨江、興國、建昌軍皆旱，越、婺、臺、處、江州、興國軍尤甚，至於九月，乃雨。十五年，舒州旱。



 紹熙元年，重慶府、蘄、池州旱。二年五月，真、揚、通、泰、楚、滁、和、普、隆、涪、渝、遂、高郵、盱眙軍、富順監皆旱，簡、資、榮州大旱。三年夏，郢、揚、和州大旱；秋，簡、
 資、普、榮、敘、隆、富順監亦大旱。四年，綿州大旱，亡麥。簡、資、普、渠、合州、廣安軍旱。江、浙自六月不雨，至於八月，鎮江、江陵府、婺、臺、信州、江西、淮東旱。五年春，浙東、西自去冬不雨，至於夏秋，鎮江府、常、秀州、江陰軍大旱，廬、和、濠、楚州為甚，江西七郡亦旱。



 慶元二年五月，不雨。三年，潼、利、夔路十五郡旱，自四月至於九月，金、蓬、普州大旱；四月壬子，禱於天地、宗廟、社稷。六年四月，旱；五月辛未，禱於郊丘、宗社。鎮江府、常州大旱，水竭，淮郡自春無雨，首種
 不入，及京、襄皆旱。



 嘉泰元年五月，旱。丙辰，禱於郊丘、宗社。戊辰，大雩於圜丘。浙西郡縣及蜀十五郡皆大旱。二年春，旱，至於夏秋。七月庚午，大雩於圜丘，祈於宗社。浙西、湖南、江東旱，鎮江、建康府、常、秀、潭、永州為甚。四年五月，不雨，至於七月。浙東西、江西郡國旱。



 開禧元年夏，浙東、西不雨百餘日，衢、婺、嚴、越、鼎、灃、忠、涪州大旱。二年，南康軍、江西、湖南北郡縣旱。三年二月，不雨；五月己丑，禱於郊丘、宗社。



 嘉定元年夏，旱，閏月辛卯，禱於郊丘、宗社。
 二年夏四月，旱，首種不入，庚申，禱於郊丘、宗社。六月乙酉，又禱，至於七月乃雨。浙西大旱，常、潤為甚。淮東西、江東、湖北皆旱。四年，資、普、昌、合州旱。六年五月，不雨，至於七月，江陵、德安、漢陽軍旱。入年春，旱，首種不入。四月乙未，禱於太乙宮。庚子，命輔臣分禱郊丘、宗社。五月康申，大雩於園丘，有事於嶽、瀆、海、至於八月乃雨。江、浙、淮、閩皆旱，建康、寧國府、衢、婺、溫、臺、明、徽、池、真、太平州、廣德、興國、南康、盱眙、安豐軍為甚，行都百泉皆竭，淮甸亦然。十
 年七月，不雨，帝日午曝立，禱於宮中。十一年秋，不雨，至於冬，淮郡及鎮江、建寧府、常州、江陰、廣德軍旱。十四年，浙、閩、廣、江西旱，明、臺、衢、婺、溫、福、贛、吉州、建昌軍為甚。十五年五月，不雨，岳州旱。



 嘉熙元年夏，建康府旱。三年，旱。四年，江、浙、福建旱。



 淳祐七年，旱。十一年，閩、廣及饒州旱。



 咸淳六年，江南大旱。十年，廬州旱，長樂、福清二縣大旱。



 建隆中，京師士庶及樂工、少年競唱歌曰《五來子》。自建隆、開寶，凡平荊、湖、川、廣、江南，五國皆來朝。時西川孟昶
 賦斂無度，射利之家配率尤甚，既乏緡錢，唯仰在質物。乃競書簡札揭於門曰：「今召主收贖。」又每歲除日，命翰林為詞題桃符，正旦置寢門左右。末年，學士幸寅遜撰詞，昶以其非工，自命筆題云：「新年納餘慶，嘉節號長春。」昶以其年正月降王師，即命呂餘慶知成都府，而「長春」乃太祖誕聖節名也，「召」與「趙」、「贖」與「蜀」同音。



 開寶初，廣南劉鋹令民家置貯水桶，號「防火大桶」。又鋹末年，童謠曰：「羊頭二四，白天雨至。」後王師以辛未年二月四日擒鋹。
 識者以為國家以火德王，房為宋分；羊，未神也；雨者，王師如時雨之義也；「防」與「房」、「桶」與「宋」同音。



 周廣順初，江南伏龜山圮，得石函，長二尺，廣八寸，中有鐵銘，云：「維天監十四年秋八月，葬寶公於是。」銘有引曰：「寶公嘗為偈，大事書於版，帛冪之。人欲讀之者，必施數錢乃得，讀訖即冪之。是時，名士陸倕、王筠、姚察而下皆莫知其旨。或問之，雲在五百年後。至卒，乃歸其銘同葬焉。」銘曰：「莫問江南事，江南自有馮。乘雞登寶位，跨犬出金陵。子建司南
 位，安仁秉夜燈。東鄰家道闕，隨虎遇明興。」其字皆小篆，體勢完具，徐鉉、徐鍇、韓熙載皆不能解。及煜歸朝，好事者云：煜丁酉年襲位，即乘雞也；開寶八年甲戌，江南國滅，是跨犬也；當王師圍其城而曹彬營其南，是子建司南位；潘美營其北，是安仁秉夜燈也；其後太平興國三年，淮海王錢俶舉國入覲，即東鄰也；家道闕，意無錢也；隨虎遇，戊寅年也。



 皇祐五年正月戊午，狄青敗儂智高於歸仁鋪。初，謠言「農家種，糴家收」。至是，智高果為青所
 破。



 建炎三年四月，鼎州桃源洞大水，巨石隨流而下，有文曰：「無為大道，天知人情；無為窈冥，神見人形。心言意語，鬼聞人聲；犯禁滿盈，地收人魂。」金石同類，類金為變怪者也。



 紹興二年，李綱帥長沙，道過建寧，僧宗本題邑治之壁曰：「東燒西燒，日月七七。」後數日，江西盜李敦仁入境，焚其邑，七月七日也。



 淳熙中，淮西競歌汪秀才曲曰：「騎驢渡江，過江不得。」又為犬葉舞以和之。後舒城狂生汪格謀不軌，州兵入其家，縛之。其子拒殺，聚惡少數千為
 亂，聲言渡江。事平，格亦伏誅。七年正月，餘杭門外墻壁有詩，其言頗涉怪，後廉得主名，杖遣之。主管城北廂劉君暨以失察異言，坐削秩，其詩不錄。十四年，都城市井歌曰：「汝亦不來我家，我亦不來汝家。」至紹熙二三年，其事始應於兩宮。



 嘉定三年，都城市井作歌詞，末句皆曰「東君去後花無主」，朝廷惡而禁之。未幾，太子詢薨。



 慶元四年三月甲辰，有郵筩置詩達御前者，詔宰臣究其詩，不錄。



 嘉泰四年，越人盛歌《鐵彈子白塔湖曲》。俄有盜金
 十一者自號「鐵彈子」，繆傳其鬥死於白塔湖中，後獲於諸暨縣。



 漢乾祐中，荊南高從誨鑿池於山亭下，得石匣，長尺餘，扃鐍甚固。從誨神之，屏左右，焚香以啟匣，中得石，有文云：「此去遇龍即歇。」及建隆中，從誨孫繼沖入朝，改鎮徐州。「龍」、「隆」音相近。



 太平興國中，京師兒童以木雕合子，中有竅，藏腋下有聲，號云「腋底鬧」。後盧多遜投荒，人以為讖，其在肘腋而司國典也。



 天禧二年五月，西京訛言有
 物如烏帽，夜飛入人家，又變為犬狼狀。人民多恐駭，每夕重閉深處，至持兵器驅逐者。六月乙巳，傳及京師，云能食人。里巷聚族環坐，叫噪達曙，軍營中尤甚，而實無狀，意其妖人所為。有詔嚴捕，得數輩，訊之，皆非。



 政和七年，詔修神保觀，俗所謂「二郎神」者。京師人素畏之，自春及夏，傾城男女負土以獻，揭榜通衢，云某人獻土；又有飾形作鬼使，巡門催納土者。或以為不祥，禁絕之。後金人斡離不圍京師，其國謂之「二郎君」云。



 紹興元年十二
 月，越州連火，民訛言相驚，月幾望當再火。樞密院以軍法禁之，乃定。



 嘉泰二年六月，故循王張俊家火。後旬日，市井訛言相驚，絳衣婦人為火殃下墜。都民徙避，晝夜弗寧，禁之，後亦不火。



 慶元六年十月，瓊州訛言妖星流墮民郭七家，聲如雷。通判曾豐暨瓊山縣令移文驚擾，後皆坐絀。簽書樞密院事林存為似道所擯，道死於漳。漳有富民蓄油煔木甚佳，林氏子弟求之，價高不可得，因撫其木曰：「收取收取，待賈丞相用。」德祐元年，似道謫
 死，郡守與之經營，竟得此木以殮。



 宋初，陳摶有紙錢使不行之說，時天下惟用銅錢，莫喻此旨。其後用交子、會子，其後會價愈低，故有「使到十八九，紙錢飛上天」之謠。似道惡十九界之名，乃名關子，然終為十九界矣，而關子價益低，是紙錢使不行也。



 宋以周顯德七年庚申得天下。圖讖謂「過唐不及漢，一汴、二杭、三閩、四廣」，又有「寒在五更頭」之謠，故宮漏有六更。按漢四百二十餘年，唐二百八十九年。開慶元年，宋衣乍過唐十一年，滿五庚申
 之數；至德祐二年正月降附，得三百一十七年，而見六庚申，如宮漏之數。



 建隆三年，有象至黃陂縣匿林中，食民苗稼，又至安、復、襄、唐州踐民田，遣使捕之。明年十二月，於南陽縣獲之，獻其齒革。乾德二年五月，有象至澧陽、安鄉等縣，又有象涉江入華容縣，直過闤闠門；又有象至澧州澧陽縣城北。



 乾德四年八月，普州兔食禾。五年，有象自至京師。



 雍熙四年，有犀自黔南入萬州，民捕殺之，獲其皮角。



 開
 寶八年四月，平陸縣鷙獸傷人，遣使捕之，生獻十頭。十月，江陵府白晝虎入市，傷二人。



 太平興國三年，果、閬、蓬、集諸州虎為害，遣殿直張延鈞捕之，獲百獸。俄而七盤縣虎傷人，延鈞又殺虎七以為獻。七年，虎入蕭山縣民趙馴家，害八口。



 淳化元年十月，桂州虎傷人，詔遣使捕之。



 至道元年六月，梁泉縣虎傷人。二年九月，蘇州虎夜入福山砦，食卒四人。



 咸平二年十二月，黃州長析村二虎夜鬥，一死，食之殆半，占云：「守臣災。」明年，知州王禹偁
 卒。咸平六年十月乙酉，有狐出皇城東北角樓，歷軍器庫至夾道，獲之。



 大中祥符九年三月，杭州浙江側，晝有虎入稅場，巡檢俞仁祐揮戈殺之。



 天聖九年五月，宿州獲白兔。六月，廬州獲白兔。



 明道二年六月，唐州獲白兔。



 皇祐三年十二月，泰州獲白兔。



 嘉祐三年六月丁卯，交址貢異獸二。初，本國稱貢騏驎，狀如牛身，被肉甲，鼻端有角，食生芻果，必先以杖擊其角，然後食。既至，而樞密使田況辨其非麟，詔止稱異獸。



 熙寧元年九月，撫州獲
 白兔。十二月，嵐州獲白鹿。四年九月，廬州獲白兔。



 政和五年十二月，安化軍獲白兔。六月，泰州軍獲白兔。七年十月，達州獲白兔。



 宣和元年十月，淄州獲黑兔。宣和七年秋，有狐由艮岳直入禁中，據御榻而坐，詔毀狐王廟。



 紹興十一年，海州屬金，悉空其民安江。後二十年，有二虎入城，人射殺之，虎亦搏人。明年，魏勝舉州來歸，亦空其民。漢龔遂曰：「野獸入宮室，宮室將空。」虎豕皆毛孽也。十三年，南康縣雷雨，群貍震死於巖穴中，巖石皆為碎。
 二十二年，劉彭老家貓產數子，皆三足。



 乾道七年，潮州野象數百食稼，農設阱田間，像不得食，率其群圍行道車馬，斂穀食之，乃去。



 淳熙二年，江州馬當山群狐掠人。十年，滁州有熊虎同入樵民舍，夜，自相搏死。



 紹熙元年三月，臨安府民家貓生子一，有八足二尾。四年，鄂州武昌縣虎為人患。五年八月，揚州獻白兔。侍御史章穎劾守臣錢之望以孽為瑞。占曰：「國有憂。」白，喪祥也。是歲，光宗崩。



 慶元三年，德興縣群狐入民舍。



 咸淳九年十一月
 辛卯黎明，有虎出於揚州市，毛色微黑，都撥發官曹安國率良家子數十人射之。制置使李庭芝占曰：「千日之內，殺一大將。」於是臠其肉於城外而厭之。



 紹興六年四月，中京大雪、雷震，犬數十爭赴土河而死，可救者才二三。



 淳熙元年六月，饒州大雷震犬於市之旅舍。



 慶元二年，撫州有犬若人，坐於郡守之坐。未幾，郡守林廷彥卒於官。



 德祐元年五月壬申，揚州禁軍民毋得蓄犬，城中殺犬數萬，輸皮納官。



 乾德三年七月己卯夜，西方起蒼白氣，長五十尺，貫天船、五車，亙井宿，占曰：「主兵動。」六年十月己未旦，西北起蒼白氣三道，長二十尺，趨東散，占曰：「游兵之象。」



 太平興國四年四月己未夜，西北有白氣壓北斗。



 雍熙四年正月癸酉，白氣起角、亢經，太微垣，歷軒轅大星，至月傍散。



 至道二年二月丙子夜，西方有蒼白氣，長短八道，如彗掃稍，經天漢，參錯如交蛇，占曰：「所見之方主兵勝。」



 咸平四年三月丙申，白氣二亙天。五年正月，白氣如虹貫
 日，久而散。七月戊戌，白氣如陣貫東井。六年四月己巳，白氣東西亙天。丁丑，白氣貫日。五月辛亥，白氣出昴至壁沒。六月丙子，白氣出河鼓左右旗，分為數道沒。七月癸卯，白氣如彗，起西南方，占曰：「有兵喪。」



 景德元年五月，白氣貫軒轅，蒼白氣十餘如布亙天。二年二月丁亥，白氣五道貫北斗，占為大風、幸臣憂。十月丙子，白氣出閣道西，孛孛有光，占曰：「宮中憂。」三年三月，白氣貫月。四年三月己未，白氣東西亙天。庚申，白氣出南方，長二丈許，
 久而不散。四月庚午，白氣貫北斗，長十丈，占為大風。庚寅，白氣如布襲月，三丈許。



 大中祥符元年正月丁丑，白氣二，東西亙天。五年二月壬寅，白氣長五丈，出東井，貫北斗魁及軒轅，占為兵、為雷雨。



 明道元年十二月壬戌，西北有蒼白氣亙天。



 慶歷元年八月庚辰夜，東方有白氣長十尺許，在星宿度中，至十日，長丈餘，沖天，九十餘日沒。



 二年八月甲申，白氣貫北斗。三年正月戊戌，中天有白氣長二十尺，向西南行貫日，占曰：「邊兵憂。」四月癸
 卯，白氣二生西北隅，上中天，首尾至濁，東南行，良久散，占曰：「其下有兵寇。」八月壬子夜，白氣貫北斗魁。九月辛巳夜，中天有白氣長二丈許，貫卷舌、南河，東北行，少頃散，占曰：「風雨之候。」



 皇祐四年十一月辛酉夜，白氣起北方近濁，長五丈許，歷北斗，久之散，占曰：「多大風。」



 嘉祐元年三月，彭城縣白鶴鄉地生面，占曰：「地生面，民將饑。」五月，鐘離縣地生面。



 治平二年四月丙午夜，西北方有白氣，漸東南行，首尾至濁，貫角宿，移西北，久方散。占曰：「有兵
 戰疾疫事。」



 熙寧九年四月庚寅夜，白氣長丈，起東北方天市垣。



 元祐三年七月戊辰夜，西北有白氣經天，主兵，宜防西、北二鄙。



 元符二年九月戊辰夜，有白氣十道，各長五尺，主兵及大臣黜。



 崇寧二年五月戊子夜，蒼白氣起東南方，長三丈，貫尾、箕、斗，主蠻夷入貢，舊臣來歸。



 宣和三年九月壬午夜，蒼白氣長三丈，貫月，主其下有亂者。



 靖康元年十二月丙辰，白氣出太微垣。二年二月壬午夜，白氣如虹，自南亙北，須臾，移西南，至東北，天明而
 沒。三月戊子，白氣貫斗。



 建炎二年，杜充為北京留守，天雨紙錢於營中，厚盈寸。明日，與金人戰城下，敗績。紙，白祥也。三年三月，白氣貫日。四年五月壬子夜，北方有白氣十餘道如練。二十六年七月辛酉夜，天雨水銀。



 紹興元年，潭州得白玉於州城蓮花池中，孔彥舟以獻，詔卻之。前史以為玉變近白祥，後彥舟為劇盜。二月己巳夜，東南有白氣。十一年三月庚申，金人居長安，油、酒皆變白色。三十年十一月甲午夜，西南有白氣出危，入昴。十
 二月戊申，白氣出尾，入軫，貫天市垣。三十一年十二月辛丑，白氣如帶，東西亙天，出鬥，歷牛。



 隆興元年十二月壬午夜，白氣見西南方，出危，入昴。二年正月甲寅夜，西南有白氣，亙天如帶。



 乾道元年正月庚午，白氣見西北方，出奎，入參。三月戊辰，白氣如帶，自參及角，東西亙天。四月丁酉夜，白氣見西北方，入天市垣。辛丑夜，白氣入北斗。乙巳夜，白氣入紫微垣。十月己丑夜，蒼白氣見東南方，入翼。十一月丙寅，白氣如帶，出女，入昴，東西亙天。
 三年十二月庚午夜，白氣如帶，東西亙天，出女，入昴。



 淳熙十年正月戊子夜，西南有白氣如天漢而明，南北廣可六丈，東西亙天，歷壁至畢。



 紹熙五年六月壬寅夜，白氣亙天，自紫微至亢、角。己酉日入後，白氣亙天，頃刻而散。



 慶元四年八月庚辰，白氣亙天。五年二月癸酉夜，東北方白氣如帶，自角至參。八月癸亥，東北方有白氣如帶，亙天。



 嘉泰四年十一月辛未，晝有白氣分數道，亙天。



 嘉熙四年二月丙辰，白氣亙天。



 淳祐二年二月甲寅，白
 氣亙天。



 景定三年七月甲申，白氣如匹布，亙天。



 咸三九年，襄陽城中白氣自西而出。



 紹興二年，宣州有鐵佛像，坐高丈餘，自動迭前迭卻若傴而就人者數日，既而郡有火。火氣盛，金失其性而為變怪也。七月，天雨錢，或從石甃中流出，有輪郭，肉好不分明，穿之。碎若沙土。二月，溫州戒福寺銅佛像頂珠自動，光彩激射，經日不少停，數日火作，寺焚。



 淳熙九年春，德興縣民家鏡自飛舞，與日光相射。



 慶元二年正月，泰
 寧縣耕夫得鏡，厚三寸，徑尺有二寸，照見水底，與日爭輝，病熱者對之，心骨生寒，後為雷震而碎。



\end{pinyinscope}