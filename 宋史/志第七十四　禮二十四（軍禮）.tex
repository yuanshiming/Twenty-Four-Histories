\article{志第七十四　禮二十四（軍禮）}

\begin{pinyinscope}

 榪
 祭閱武受降獻俘田獵打球救日伐鼓



 榪，師祭也，宜居軍禮之首。講武次之，受降、獻俘又次之。田獵以下，亦各以類附焉。



 軍前大旗曰牙，師出必祭，謂
 之榪。後魏出師，又建纛頭旗上。太宗征河東，出京前一日，遣右贊善大夫潘慎修出郊，用少牢一祭蚩尤、榪牙；遣著作佐郎李巨源即北郊望氣壇用香、柳枝、燈油、乳粥、酥蜜餅、果，祭北方天王。



 咸平中，詔太常禮院定榪儀。所司除地為壇，兩壝繞以青繩，張幄帟，置軍牙、六纛位版。版方七寸，厚和三分。祭用剛日，具饌。牲用大牢，以羊豕代。其幣長一丈八尺，軍牙以白，六纛以皂。都部署初獻，副都部署亞獻，部署三獻，皆戎服，清齋一宿。將校陪
 位。禮畢焚幣，釁鼓以一牢。又擇日祭馬祖、馬社。



 閱武，仍前代制。太祖、太宗征伐四方，親講武事，故不盡用定儀，亦不常其處。鑿講武池朱明門外以習水戰。復築講武臺城西楊村，秋九月大閱，與從臣登臺觀焉。



 真宗詔有司擇地含輝門外之東武村為廣場，馮高為臺，臺上設屋，構行宮。其夜三鼓，殿前、侍衛馬步諸軍分出諸門。詰旦，帝乘馬，從官並戎服，賜以窄袍。至行宮，諸軍陣臺前，左右相向，步騎交屬亙二十里，諸班衛士翼從
 於後。有司奏成列，帝升臺東向，御戎帳，召從臣坐觀之。殿前都指揮使王超執五方旗以節進退，又於兩陣中起候臺相望，使人執旗如臺上之數以相應。初舉黃旗，諸軍旅拜。舉赤旗則騎進，舉青旗則步進。每旗動則鼓駴士噪，聲震百里外，皆三挑乃退。次舉白旗，諸軍復再拜，呼萬歲。有司奏陣堅而整，士勇而厲，欲再舉，詔止之，遂舉黑旗以振旅。軍於左者略右陣以還，由臺前出西北隅；軍於右者略左陣以還，由臺前出西南隅，並凱旋
 以退。乃召從臣宴，教坊奏樂。回禦東華門，閱諸軍還營，鈞容奏樂於樓下，復召從臣坐，賜飲。明日，又賜近臣飲於中書，諸軍將校飲於營中，內職飲於軍器庫，諸班衛士飲於殿門外。



 神宗閱左藏庫副使幵斌所教牌手於崇政殿，乃命殿前步軍司擇驍健者依法教習。自是，營屯及更戍諸軍、畿甸三路民兵皆隨伎藝召見親閱焉。凡閱試禁衛、戍軍、民兵，總率第其精觕，賜以金帛；而超等高者，至命為吏選官，其典領者優加職秩。涇原經略
 蔡挺肄習諸將軍馬，點閱周悉，隊伍有法，入為樞密副使，因言於上而引試之。舊以七軍營陣校試，而分數不齊，前後抵牾。命校試官採掇定為八軍法。及軍法成，頒行諸路。既又定九軍法，以一軍營陣，即城南好草披閱之，皆有賞賚。其按閱炮場連弩及便坐日閱召募新軍時，令習戰如故事。



 建炎三年六月，高宗諭輔臣曰：「朕欲親閱武。」宰臣呂頤浩曰：「方右武之時，理當如此。祖宗時不忘武備，如鑿金明池，益欲習水戰。」張浚曰：「祖宗每上
 巳游，必命衛士馳射，因而激賞，亦所以講武也。」帝曰：「朕非久命諸將各閱所部人馬，當召卿等共觀，足以知諸將能否。」後以巡幸，不果行。



 紹興五年正月，始御射殿，閱諸班直殿前司諸軍指教使臣、親從宿衛親兵並提轄部押親兵使臣射射。共一千二百六十人，每六十人作一撥。遂詔戶部支金千兩，付樞密院激賞庫充犒用。三月，御射殿，閱等子趙青等五十人角力，轉資，支賜錢銀有差。八月，御射殿，閱廣東路經略司解發到韶州士
 庶子弟陳裕試神臂弓，特補進武校尉，賜紫羅窄衫、銀束帶，差充本路經略司指使。十四年十一月，閱殿前馬步軍將士藝精者，賞有差。自是，歲以冬月行之，號曰冬教。三十年十月，御射殿，引三衙統制、同統制、統領、同統領入內射射，詔餘合赴內殿教人，依年例支降例物，令逐司自行按試等第給散舊例，每歲引三衙官兵教。是日，止引統制、統領，故有是詔。三十二年四月二十五日，御射殿隔門特坐，引呈新舊行門射射。



 乾道二年十一月，幸候潮門外大教場，次幸
 白石教場。應從駕臣僚，自祥曦殿並戎服起居，從駕往回。內管軍、御帶、環衛官從駕，宰執以下免從。就逐幕次賜食，俟進晚膳畢，免奏萬福，並免茶，從駕還內。二十四日，幸候潮門外大教場，進早膳，次幸白石教場閱兵。三衙率將佐等導駕詣白石，皇帝登臺，三衙統制、統領官等起居畢，舉黃旗，諸軍皆三呼萬歲拜訖，三衙管軍奏報取旨，馬軍上馬打圍教場。舉白旗，三司馬軍首尾相接；舉紅旗，向臺合圍，聽一金止。軍馬各就圍地，作圓形
 排立。射生官兵隨鼓聲出馬射獐兔，一金止。疊金，射生官兵各歸陣隊。舉黃旗，射生官兵就御臺下獻所獲。帝遂慰勞，賜賚諸將鞍馬金帶，以及士卒。諸軍歡騰，鼓舞就列。百姓觀者如山。時久陰曀，暨帝出郊，雲霧解駁，風日開霽。帝遣諭主管殿前司王琪等曰：「前日之教，師律整嚴，人無嘩囂，分合應度，朕甚悅之，皆卿等力也。」琪等曰：「此陛下神武之化，六軍恭謹所致。臣願得以此為陛下剿絕奸宄。」



 四年十月，殿前司言：「相視龍王堂北、江岸
 以東茅灘一帶平地，可作教場。已修築將壇，將來三司馬步軍並各全裝，披帶衣甲，執色器械，至日，先赴教場下方營排辦，俟駕登臺，聽金鼓起居畢，依資次變陣教閱。所有聖駕出郊，除禁衛外，欲於本司入陣馬軍內摘差護聖馬軍八百人騎、弓箭、器械，作十六隊，於儀衛前後引從，各分八隊，隊各五十人，往回沿路，各奏隨軍鼓笛大樂。及摘差本司入教陣隊內諸軍步親隨一千人，並統領將官三員，至日，先赴將臺下，各分左右，於後壁周
 圍留空地三十步，以容禁衛，外作三重環立。」十六日。車駕至灘上。諸軍人馬，前一日於教場東列幕宿營。是日，三衙管軍與各軍統領將佐導駕乘馬至護聖步軍大教場亭，更御甲冑至灘上。皇帝登臺，三衙起居畢，權主管殿前司王逵奏三司人馬齊，舉黃旗，諸軍呼拜者三。逵奏請從頭教。中軍鳴角，倒門角旗出營，馬步軍簇隊成，收鼓訖。連三鼓，馬軍上馬，步人撮起旗槍。四鼓舉白旗，中軍鼓聲旗應，變方陣為備敵之形。別高一鼓，步軍
 四向作御敵之勢，且戰且前，馬軍出陳作戰鬥之勢。別高一鼓，各分歸地分。五鼓舉黃旗，變圓陣為自環內固之形。如前節次訖。三鼓舉赤旗，變銳陣，諸軍相屬，魚貫斜列，前利後張，為沖敵之形。亦依前節次訖。王逵奏人馬教絕，取旨。舉青旗，變放教直陣，收鼓訖，一金止。重鼓三，馬軍下馬，步人齪落旗槍，皆應規矩。帝大悅，犒賞倍之。士卒歡呼謝恩如儀。鳴角聲簇隊訖，放教拽隊。步人分東西引拽，馬軍交頭於御臺下，隨隊呈試驍銳大刀
 武藝，繼而進呈車炮、火炮、煙槍。及赭山打圍射生，馬步軍統制官蕭鷓巴以所獲獐鹿等就御臺下進獻，人馬拽絕。皇帝復御常服，乘馬至車子院，宣喚殿前司撥發官馬定遠、侯彥昌各賜馬一匹，彥昌仍自準備將特升副將。進御酒，上謂王逵曰：「今日教閱，進止分合，軍律整肅，皆卿之力也。」逵奏：「陛下神武，四海共知。六師軍容，孰敢不肅！」時賜酒俱以十分，逵奏以軍馬事不敢飲，帝曰：「少飲之。」親減大半。飲畢，謝恩退。又宣問主管侍衛馬軍
 司李舜舉：「今日按閱之兵，比向時所用之師何如？」舜舉奏曰：「今日所治之兵，皆陛下平時躬親訓練，撫以深恩，賜之重賞，忠勇百倍，非昔日可比。」其儀：皇帝至祥曦殿，行門、禁衛等並戎服迎駕常起居。皇帝至，知閣門官以下並戎服常起居，訖。皇帝乘馬出，從駕官從駕至候潮門外大教場御幄殿下馬，入幄更衣訖，皇帝被金甲出幄，行門、禁衛等迎駕，奏萬福。皇帝乘馬至教場臺下馬，升臺入幄。從駕官宰執、親王、使相、正任知閣、御帶、環衛官升臺，於幄殿分東西相向立。管軍並令全裝衣甲帶御器械執骨朵升臺，於幄殿指南面西立，俟入內官喝排立。皇帝出幄，行門、禁衛等迎駕，奏萬福。皇帝出，閣門分引殿前馬步三司統制、統領官常起居訖。次三司將佐以下，聽鼓聲常起居。次殿帥執骨朵赴御坐前，奏教直陣。俟教閱畢，再赴
 御坐前奏教圓陣。俟教閱畢，再赴御坐前奏教銳陣。俟教閱畢，再赴御坐前奏教閱畢，歸侍立。內侍傳旨與殿前太尉某，諸軍謝恩承旨訖，轉與撥發官引三司統制、統領、將佐再拜謝恩訖，各歸本軍。皇帝起，入幄更衣訖，皇帝出幄。皇帝坐，舍人引宰執塾後立，俟進御茶床。舍人贊就坐，宰執躬身應喏訖，直身立，就坐。進第一盞酒，起立塾後，俟皇帝飲酒訖，舍人贊就坐，躬身應喏訖，直身立。俟宰執酒至，接盞飲酒訖，盞付殿侍。次舍人贊食，並如儀。至第四盞，傳旨宣勸訖，御藥傳旨不拜，舍人承旨贊不拜，贊就坐。第五盞宣勸如第四盞儀。酒食畢，舉御茶床。舍人分引宰執於幄殿重行立，御藥傳旨不拜，舍人承旨訖，揖宰執躬身贊不拜，各祗候直身立，降踏道歸幕次。皇帝起，乘馬至車子院下馬。皇帝出幄，至車子院門樓上，出賜親王酒，再拜謝訖；次賜使相、正任並管軍，知閣、御帶、環衛官酒訖；逐班再拜謝，訖，依舊相向立。次親王執盞進皇帝酒，皇帝飲酒訖，一班再拜謝，訖；俟
 皇帝觀畢，起，降車子院門樓歸幄。親王以下退，皇帝乘馬出車子院門，行門、禁衛等迎駕，奏萬福。皇帝乘馬至候潮門外大教場，應從駕官並戎服乘馬從駕回。皇帝乘馬入和寧門，至祥曦殿上下馬還宮。餘仿此。



 淳熙四年十二月，大閱於茅灘。十年十一月，大閱於龍山。十六年十月，大閱於城南大教場。並如上儀。慶元元年十月，以在諒闇，令宰執於大教場教閱。二年十月，大閱於茅灘。嘉泰二年十二月，幸候潮門外教場大閱。端平二年四月大閱，以時暑，不及行。



 受降獻俘。太祖平蜀，孟昶降，詔有司約前代儀制為受
 降禮。昶至前一日，設御坐仗衛於崇元殿，如元會儀。至日，大陳馬步諸軍於天街左右，設昶及其官屬素案席褥於明德門外，表案於橫街北。通事舍人引昶及其官屬素服紗帽北向序立。昶跪奉表授閣門使，復位待命。表至御前，侍臣讀訖，閣門使承旨出。昶等俯伏。通事舍人掖昶起，官屬亦起，宣制釋罪，昶等再拜呼萬歲。衣庫使導所賜襲衣、冠帶陳於前，昶等又再拜跪受，改服乘馬，至升龍門下馬，官屬至啟運門下馬，就次。帝常服升
 坐，百官先入起居，班立。閣門使引昶等入，舞蹈拜謝。召昶升殿，閣門使引自東階升，宣撫使承旨安撫之。昶至御坐前，躬承問訖，還位，與官屬舞蹈出。中書率百官稱賀，遂宴近臣及昶於大明殿。



 嶺南平，劉鋹就擒，詔有司撰獻俘禮。鋹至，上御明德門，列仗衛，諸軍、百官常服班樓前。別設獻俘位於東西街之南，北向；其將校位於獻俘位前，北上西向。有司率武士系鋹等白練，露布前引。至太廟西南門，鋹等並下馬，入南神門，北向西上立，監
 將校官次南立。俟告禮畢，於西南門出，乘馬押至太社，如上儀。乃押至樓南禦路之西，下馬立俟。獻俘將校，戎服帶刀。攝侍中版奏中嚴，百官班定；版奏外辦，帝常服御坐。百官舞蹈起居畢，通事舍人引鋹就獻俘位，將校等詣樓前舞蹈訖，次引露布案詣樓前北向，宣付中書、門下，如宣制儀。通事舍人跪受露布，轉授中書，門下轉授攝兵部尚書。次攝刑部尚書詣樓前跪奏以所獻俘付有司。上召鋹詰責，鋹伏地待罪。詔誅其臣龔澄樞等，
 特釋鋹縛與其弟保興等罪，仍賜襲衣、冠帶、靴笏、器幣、鞍馬，各服其服列謝樓下。百官稱賀畢，放仗如儀。



 南唐平，帝御明德門，露布引李煜及其子弟官屬素服待罪。初，有司請如獻劉鋹。帝以煜奉正朔，非若鋹拒命，寢露布弗宣，遣閣門使承制釋之。



 太宗征太原，劉繼元降，帝幸城北，陳兵衛，張樂，宴從臣於城臺。繼元帥官屬素服臺下。遣閣門使宣制釋罪，召繼元親勞之。從臣詣行宮稱賀。時以在軍中，故不備禮。繼元至京師，詔告獻太廟。
 前一日，所司陳設如常告廟儀。告日黎明，博士引太尉就位，通事舍人引繼元西階下東向立，其官屬重行立。贊者贊太尉再拜訖，博士引就盥爵如常儀，詣東階解劍脫舄，升第一室進奠，再拜，太祝跪讀祝文訖，又再拜。通事舍人引繼元及官屬詣室前西階下北向立，舍人贊云：「皇帝親征，收復河東，偽主劉繼元及偽命官見。」贊者曰再拜，拜訖退位。次至第二、第三、第四、第五室，皆如第一室。博士引太尉降階，佩劍納履復位，贊者曰再拜，太
 尉與繼元等皆再拜，退。焚祝版於齋坊。繼元既命以官，故不稱俘焉。



 元符二年，西蕃王攏拶、邈川首領瞎徵等降，詔具儀注。以受降日御宣德門，設諸班直、上四軍仗衛，諸軍素服陳列。降者各服蕃服以見，審問訖，有旨放罪，各等第賜首服袍帶。百官稱賀，而再御紫宸殿賜宴會。哲宗崩，樞密院留攏拶等西京聽旨。詔罷御樓立仗，但引見於後殿。攏拶一班，契丹公主一班，夏國、回鶻公主次之，瞎徵一班，邊廝波結並族屬次之。應族屬首領
 各從其長，以次起居。僧尼公主皆蕃服蕃拜。並賜冠服，謝訖，賜酒饌橫門外。



 政和初，議禮局上《受降儀》。皇帝乘輿升宣德門樓，降輿坐御幄，百官與降王、蕃官各班樓下，如大禮肆赦儀。東上閣門以紅絳袋班齊牌引升樓，樓上東上閣門官附內侍承旨索扇，扇合，帝即御坐，簾卷。內侍又贊扇開，侍衛如常儀。諸班親從並裡圍降王人等迎駕，自贊常起居。次舍人贊執儀將士常起居。次管幹降王使臣並隨行舊蕃官常起居。次禮直官、舍人
 引百官橫行北向，贊者曰拜，在位官皆再拜舞蹈，三稱萬歲，又再拜。班首奏聖躬萬福，又再拜退，百官各就東西位。舍人引降王服本國衣冠詣樓前北向，女婦少西立，僧又少西，尼立於後。入內省官詣御坐前承旨，傳樓上東上閣門官承旨錄訖，以紅條袋降制樓下，東上閣門官承旨退。降王以下俯伏，東上閣門官至，令通事舍人掖之起，首領以下皆起，鞠躬。閣門宣有敕，降王以下再拜，僧尼止躬呼萬歲。閣門錄敕旨付管幹官，降王等
 躬聽詰問。如有復奏，閣門錄訖，仍以紅絳袋引升樓。如無復奏，入內省官詣御坐承旨，傳樓上閣門官稱有敕放罪訖，舍人贊謝恩，降王以下再拜稱萬歲，復序立。入內省官詣御坐承旨，傳樓上閣門官稱有敕各賜首服袍帶。樓下閣門官承旨引所賜簷床陳於西，舍人宣曰有敕，降王以下再拜鞠躬，舍人稱各賜某物，賜物畢，又再拜稱萬歲。若賜官、即贊謝再拜，並歸次易所賜服。舍人先引降王以下至授遙郡以上當樓前北向東上立，
 贊再拜，稱萬歲，又再拜；次贊服冠帔婦女再拜。們尼別謝，引還。次贊樓上侍立官稱賀再拜，禮直官，舍人分引百官橫行北向立，贊拜訖，班首少前，俯伏跪，稱賀，其詞中書隨事撰述，賀訖，復位。在位者又再拜舞蹈，三稱萬歲，又再拜。東上閣門官進詣樓前承旨，就班首宣曰有制，贊者曰拜，在位官皆再拜，宣答，其詞學士院隨事撰述，又贊再拜，三稱萬歲，又再拜。樓上樞密院前跪奏，稱某官臣某言，禮畢，內侍索扇，扇合簾垂，帝降坐。內侍贊
 扇開，所司承旨放仗，樓下鞭鳴，百官再拜退。



 開禧三年三月，四川宣撫副使安丙函逆臣吳曦首並違制創造法物、所受金國加封蜀王詔及金印來獻。四月三日，禮部太常寺條具獻馘典故，俟逆曦首函至日，臨安府差人防守，殿前司差甲士二百人同大理寺官監引赴都堂審驗。奏獻太廟、別廟差近上宗室南班，奏獻太社、太稷差侍從官。各前一日赴祠所致齋，至日行奏獻之禮，大理寺、殿前司計會行禮時刻，監引首函設置以俟。奏
 獻禮畢，梟於市三日，付大理寺藏於庫。



 端平元年，金亡。四月，京湖制置司以完顏守緒函骨來上，差官奏告宗廟社稷如儀。



 田獵。太祖建隆二年，始校獵於近郊。先出禁軍為圍場，五坊以鷙禽細犬從。帝親射走兔三，從官貢馬稱賀。其後多以秋冬或正月田於四郊，從官或賜窄袍暖靴，親王以下射中者賜以馬。



 太宗將北征，因閱武獵近郊，以多盜獵狐兔者，命禁之。有衛士奪人獐，當死，帝曰：「若殺
 之，後世必謂我重獸而輕人。」特貰其罪。帝常以臘日校獵，諭從臣曰：「臘日出狩，以順時令，緩轡從禽，是非荒也。」回幸講武臺，張樂，賜群臣飲。其後，獵西郊，親射走兔五。詔以古者搜狩，以所獲之禽薦享宗廟，而其禮久廢，今可復之。遂為定式。帝雅不好弋獵，詔除有司行禮外，罷近甸游畋，五坊所畜鷹犬並放之，諸州不得以鷹來獻。已而定難軍節度使趙保忠獻鶻一，號「海東青」，詔還賜之。臘日，但命諸王略畋近郊，而五坊之職廢矣。



 真宗
 復詔教駿所養鷹鶻量留十餘，以備諸王從時展禮。禁圍草地，許民耕牧。



 至仁宗時，言者言校獵之制所以順時令、調戎事，請修此禮。於是詔樞密院奏定制度。獵日五鼓，帝御內東門，賜從官酒三行，奏鈞容樂，幸瓊林苑門，賜從官食。遂獵於楊村，宴於幄殿，奏教坊樂。遣使以所獲馳薦太廟。既而召父老臨問，賜以飲食茶絹，及五坊軍士銀絹有差。宰相賈昌朝等曰：「陛下暫幸近郊，順時田獵，取鮮殺而登廟俎，所以昭孝德也；即高原而閱
 軍實，所以講武事也；問耆老而秩飫，所以養老也；勞田夫而賜惠，所以勸農也。乘輿一出，而四美皆具。伏望宣付史館。」從之。明年，復獵於城南東韓村。自玉津園去輦乘馬，分騎士數千為左右翼，節以鼓旗。合圍場徑十餘里，部隊相應。帝按轡中道，親挾弓矢，屢獲禽焉。是時，道傍居人或畜狐兔鳧雉驅場中。帝謂田獵以訓武事，非專所獲也，悉縱之。免圍內民田一歲租，仍召父老勞問。其後以諫者多，罷獵近甸。自是，終靖康不復講。



 打球，本軍中戲。太宗令有司詳定其儀。三月，會鞠大明殿。有司除地，豎木東西為球門，高丈餘，首刻金龍，下施石蓮華坐，加以採繢。左右分朋主之，以承旨二人守門，衛士二人持小紅旗唱籌，御龍官錦繡衣持哥舒棒，周衛球場。殿階下，東西建日月旗。教坊設龜茲部鼓樂於兩廊，鼓各五。又於東西球門旗下各設鼓五。閣門豫定分朋狀取裁。親王、近臣、節度觀察防禦團練使、刺史、駙馬都尉、諸司使副使、供奉官、殿直悉預。其兩朋官，宗室、
 節度以下服異色繡衣，左朋黃衣蘭；右朋紫衣蘭打球供奉官左朋服紫繡，右朋服緋繡，烏皮靴，冠以華插腳折上巾。天廄院供馴習馬並鞍勒。帝乘馬出，教坊大合《涼州曲》，諸司使以下前導，從臣奉迎。既御殿，群臣謝，宣召以次上馬，馬皆結尾，分朋自兩廂入，序立於西廂。帝乘馬當庭西南駐。內侍發金合，出朱漆球擲殿前。通事舍人奏云：御朋打東門。帝擊球，教坊作樂奏鼓。球既度，颭旗、嗚鉦、止鼓。帝回馬，從臣奉觴上壽，貢物以賀。賜酒，即列
 拜，飲畢上馬。帝再擊之，始命諸王大臣馳馬爭擊。旗下擂鼓。將及門，逐廂急鼓。球度，殺鼓三通。球門兩旁置繡旗二十四，而設虛架於殿東西階下。每朋得籌，既插一旗架上以識之。帝得籌，樂少止，從官呼萬歲。群臣得籌則唱好，得籌者下馬稱謝。凡三籌畢，乃御殿召從臣飲。又有步擊者、乘驢騾擊者，時令供奉者朋戲以為樂云。



 救日伐鼓。建隆元年，司天監言日食五月朔，請掩藏戈兵鎧冑。事下有司，有司請皇帝避正殿，素服，百官各守
 本司，遣官用牲太社如故事。景德四年五月朔，日食。上避正殿不視事。



 至和元年四月朔，日食，既內降德音：改元，易服，避正殿，減膳。百官詣東上閣門拜表請御正殿，復常膳。三表乃從。至日，遣官祀太社，而陰雨以雷，至申，乃見食，九分之餘。百官稱賀。先是皇祐初，以日食三朝不受賀，百官拜表。嘉祐四年，詔正旦日食毋拜表，自十二月二十一日不御前殿，減常膳，宴遼使罷作樂。至日，仍遣官祀太社。百官三表，乃御正殿，復膳。六年六月朔
 日食，詔禮官驗詳典故。皇帝素服，不御正殿，毋視事，百官廢務守司。合朔前二日，郊社令及門僕守四門，巡門監察鼓吹令率工人如方色執麾斿，分置四門屋下。龍蛇鼓隨設於左東門者立北塾南面，南門者立東塾西面，西門者立南塾北面，北門者立西塾東面。隊正一人執刀，率衛士五人執五兵之器，立鼓外。矛處東，戟處南，斧鉞在西，槊在北。郊社令立□於壇，四隅縈朱絲繩三匝。又於北設黃麾，龍蛇鼓一次之，弓一、矢四次之。諸兵
 鼓俱靜立，俟司天監告日有變，工舉麾，乃伐鼓；祭告官行事，太祝讀文，其詞以責陰助陽之意。司天官稱止，乃罷鼓。如霧晦不見，即不伐鼓，自是，日有食之，皆如其制。



 治平四年，詔：「古者日食，百司守職，蓋所以祗天戒而備非常，今獨闕之，甚非王者小心寅畏之道。可令中書議舉行。」熙寧六年四月朔，日食，詔易服、避殿、減膳如故事。降天下死刑，釋流以下罪。



 政和上《合朔伐鼓儀》：有司陳設太社玉幣籩豆如儀。社之四門，及壇下近北，各置鼓
 一，並植麾斿，各依其方色。壇下立黃麾，麾杠十尺，斿八尺。祭告日，於時前，太官令帥其屬實饌具畢，光祿卿點視；次引監察御史、奉禮郎、太祝、太官令先入就位，次引告官就位，皆再拜；次引御史、奉禮郎、太祝升，就位。太官令就酌尊所，告官盥洗，詣太社三上香，奠幣玉，再拜復位。少頃，引告官再盥洗，執爵三祭酒，奠爵，俯伏興，少立，引太祝詣神位前跪讀祝文。告官再拜退，伐鼓。其日時前，太史官一員立壇下視日。鼓吹令率工十人，如色服
 分立鼓左右以俟。太史稱日有變，工齊伐鼓。明復，太史稱止，乃罷鼓。其日廢務，而百司各守其職如舊儀。



\end{pinyinscope}