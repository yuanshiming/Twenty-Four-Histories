\article{志第一百二十六　食貨上一（農田）}

\begin{pinyinscope}

 昔武王克商，訪箕子以治道，箕子為之陳《洪範》九疇，五行五事之次，即曰「農用八政」，八政之目，即以食貨為先。五行，天道也；五事，人道也。天人之道治，而國家之政興
 焉。是故食貨而下，五卿之職備舉於是矣：宗伯掌邦禮，祀必有食貨而後儀物備，賓必有食貨而後委積豐；司空掌邦土，民必有食貨而後可奠於厥居；司徒掌邦教，民必有食貨而後可興於禮義；司寇掌邦禁，民必有食貨而後可遠於刑罰；司馬掌邦政，兵必有食貨而後可用於征戍。其曰「農用八政」，農，食貨之本也。唐杜祐作《通典》，首食貨而先田制，其能推本《洪範》八政之意歟。



 宋承唐、五季之後，太祖興，削平諸國，除藩鎮留州之法，而粟
 帛錢幣咸聚王畿；嚴守令勸農之條，而稻、粱、桑、枲務盡地力。至於太宗，國用殷實，輕賦薄斂之制，日與群臣講求而行之。傳至真宗，內則升中告成之事舉，外則和戎安邊之事滋，由是食貨之議，日盛一日。仁宗之世，契丹增幣，夏國增賜，養兵兩陲，費累百萬；然帝性恭儉寡欲，故取民之制，不至掊克。神宗欲伸中國之威，革前代之弊，王安石之流進售其強兵富國之術，而青苗、保甲之令行，民始罹其害矣。哲宗元祐更化，斯民稍望休息；紹
 聖而後，章惇倡紹述之謀，秕政復作。徽宗既立，蔡京為豐亨豫大之言，苛征暴斂，以濟多欲，自速禍敗。高宗南渡，雖失舊物之半，猶席東南地產之饒，足以裕國。然百五十年之間，公私粗給而已。



 考其祖宗立國初意，以忠厚仁恕為基，向使究其所為，勉而進於王道，亦孰能御之哉？然終宋之世，享國不為不長，其租稅征榷，規撫節目，煩簡疏密，無以大異於前世，何哉？內則牽於繁文，外則撓於強敵，供億既多，調度不繼，勢不但已，徵求於民；
 謀國者處乎其間，又多伐異而黨同，易動而輕變。殊不知大國之制用，如巨商之理財，不求近效而貴遠利。宋臣於一事之行，初議不審，行之未幾，既區區然較其失得，尋議廢格。後之所議未有以愈於前，其後數人者，又復訾之如前。使上之為君者莫之適從，下之為民者無自信守，因革紛紜，非是貿亂，而事弊日益以甚矣。世謂儒者論議多於事功，若宋人之言食貸，大率然也。又謂漢文、景之殷富，得諸黃、老之清靜，為黃、老之學者，大忌
 於紛更，宋法果能然乎？時有古今，世有升降，天地生財，其數有限，國家用財，其端無窮，歸於一是，則「生之者眾，食之者寡，為之者疾，用之者舒」之外，無他技也。



 宋舊史志食貨之法，或驟試而輒已，或亟言而未行。仍之則徒重篇帙，約之則不見其始末，姑去其泰甚，而存其可為鑒者焉。篇次離為上下：其一曰農田，二曰方田，三曰賦稅，四曰布帛，五曰和糴，六曰漕運，七曰屯田，八曰常平義倉，九曰課役，十曰振恤。或出或入，動關民生；國以民
 為本，故列之上篇焉。其一曰會計，二曰銅鐵錢，三曰會子，四曰鹽，五曰茶，六曰酒，七曰坑冶，八曰礬，九曰商稅，十曰市易，十一曰均輸，十二曰互市舶法。或損或益，有系國體；國不以利為利，故列之下篇焉。各疏其事，二十有二目，通為十有四卷雲。



 農田之制自五代以兵戰為務，條章多闕，周世宗始遣使均括諸州民田。太祖即位，循用其法，建隆以來，命官分詣諸道均田，苛暴失實者輒譴黜。申明周顯德三年之令，課民種樹，定民籍為
 五等，第一等種雜樹百，每等減二十為差，桑棗半之；男女十歲以上種韭一畦，闊一步，長十步；乏井者，鄰伍為鑿之；令、佐春秋巡視，書其數，秩滿，第其課為殿最。又詔所在長吏諭民，有能廣植桑棗、墾闢荒田者，止輸舊租；縣令、佐能招徠勸課，致戶口增羨、野無曠土者，議賞。諸州各隨風土所宜，量地廣狹，土壤瘠埆不宜種藝者，不須責課。遇豐歲，則諭民謹蓋歲，節費用，以備不虞。民伐桑棗為薪者罪之：剝桑三工以上，為首者死，從者流三
 千里；不滿三工者減死配役，從者徒三年。



 太宗太平興國中，兩京、諸路許民共推練土地之宜、明樹藝之法者一人，縣補為農師，令相視田畝肥瘠及五種所宜，某家有種，某戶有丁男，某人有耕牛；即同鄉三老、里胥召集餘夫，分畫曠土，勸令種蒔，候歲熟共取其利。為農師者蠲稅免役。民有飲博怠於農務者，農師謹察之，白州縣論罪，以警游惰。所墾田即為永業，官不取其租。其後以煩擾罷。初，農時，太宗嘗令取畿內青苗觀之，聽政之次，
 出示近臣。是歲，畿內菽粟苗皆長數尺。帝顧謂左右曰：「朕每念耕稼之勤，茍非兵食所資，固當盡復其租稅。」



 端拱初，親耕籍田，以勸農事。然畿甸民苦稅重，兄弟既壯乃析居，其田畝聚稅於一家，即棄去；縣歲按所棄地除其租，已而匿他舍，冒名佃作。帝聞而思革其弊，會知封丘縣竇玭言之，乃詔賜緋魚，絹百匹；擢太子中允，知開封府司錄事，俾按察京畿諸縣田租。玭專務苛刻以求課最，民實逃亡者，亦搜索於鄰里親戚之家，益造新籍，
 甚為勞擾，數月罷之。時州縣之吏多非其人，土地之利不盡出，租稅減耗，賦役不均，上下相蒙，積習成敝。乃詔：「諸知州、通判具如何均平賦稅，招輯流亡，惠恤孤貧，窒塞奸幸，凡民間未便事，限一月附疾置以聞。」而比年多稼不登，富者操奇贏之資，貧者取倍稱之息，一或小稔，富家責償愈急，稅調未畢，資儲罄然。遂令州縣戒里胥、鄉老察視，有取富民穀麥貲財，出息不得逾倍，未輸稅毋得先償私逋，違者罪之。



 言者謂江北之民雜植諸谷，
 江南專種粳稻，雖土風各有所宜，至於參植以防水旱，亦古之制。於是詔江南、兩浙、荊湖、嶺南、福建諸州長吏，勸民益種諸谷，民乏粟、麥、黍、豆種者，於淮北州郡給之；江北諸州，亦令就水廣種粳稻，並免其租。淳化五年，宋、亳數州牛疫，死者過半，官借錢令就江、淮市牛。未至，屬時雨沾足，帝慮其耕稼失時，太子中允武允成獻踏犁，運以人力，即分命秘書丞、直史館陳堯叟等即其州依式制造給民。



 凡州縣曠土，許民請佃為永業，蠲三歲租，
 三歲外，輸三分之一。官吏勸民墾田，悉書於印紙，以俟旌賞。至道二年，太常博士、直史館陳靖上言：



 「先王之欲厚生民，莫先於積穀而務農，鹽鐵榷酤斯為末矣。按天下土田，除江淮、湖湘、兩浙、隴蜀、河東諸路地裡□遠，雖加勸督，未遽獲利。今京畿周環二十三州，幅員數千里，地之墾者十才二三，稅之入者又十無五、六。復有匿里舍而稱逃亡，棄耕農而事游惰，賦額歲減，國用不充。



 詔書累下，許民復業，蠲其租調，寬以歲時。然鄉縣擾之，每
 一戶歸業，則刺報所由。朝耕尺寸之田，暮入差徭之籍，追胥責問，繼踵而來，雖蒙蠲其常租，實無補於損瘠。況民之流徙，始由貧困，或避私債，或逃公稅。亦既亡遁，則鄉里檢其資財，至於室廬、什器、桑棗、材木，咸計其直，或鄉官用以輸稅，或債主取以償逋；生計蕩然，還無所詣，以茲浮蕩，絕意歸耕。



 如授以閑曠之田，廣募游惰，誘之耕墾，未計賦租，許令別置版圖，便宜從事；酌民力豐寡、農畝肥磽，均配督課，令其不倦。其逃民歸業，丁口授田，
 煩碎之事，並取大司農裁決。耕桑之外，令益樹雜木蔬果，孳畜羊犬雞豚。給授桑土，潛擬井田，營造室居，使立保伍；養生送死之具，慶吊問遺之資，並立條制。候至三五年間，生計成立，即計戶定徵，量田輸稅。若民力不足，官借糴錢，或以市餱糧，或以營耕具。凡此給受，委於司農，比及秋成，乃令償直，依時價折納，以其成數關白戶部。」



 帝覽之喜，令靖條奏以聞。



 靖又言：「逃民復業及浮客請佃者，委農官勘驗以給授田土，收附版籍，州縣未得
 議其差役；乏糧種、耕牛者，令司農以官錢給借。其田制為三品：以膏沃而無水旱之患者為上品；雖沃壤而有水旱之患、埆瘠而無水旱之慮者為中品；既埆瘠復患於水旱者為下品。上田人授百畝，中田百五十畝，下田二百畝，並五年後收其租，亦只計百畝，十收其三。一家有三丁者，請加受田，如丁數五丁者從三丁之制，七丁者給五丁，十丁給七丁；至二十、三十丁者，以十丁為限。若寬鄉田多，即委農官裁度以賦之。其室廬、蔬韭及桑
 棗、榆柳種藝之地，每戶十丁者給百五十畝，七丁者百畝，五丁者七十畝，三丁者五十畝，不及三丁者三十畝。除桑功五年後計其租，餘悉蠲其課。」



 宰相呂端謂靖所立田制，多改舊法，又大費資用，以其狀付有司。詔鹽鐵使陳恕等共議，請如靖奏。乃以靖為京西勸農使，按行陳、許、蔡、穎、襄、鄧、唐、汝等州，勸民墾田，以大理寺丞皇甫選、光祿寺丞何亮副之。選、亮上言功難成，願罷其事。帝志在勉農，猶詔靖經度。未幾，三司以費官錢數多，萬一
 水旱，恐致散失，事遂寢。



 真宗景德初，詔諸州不堪牧馬閑田，依職田例招主客戶多方種蒔，以沃瘠分三等輸課。河朔戎寇之後，耕具頗闕，牛多瘠死。二年，內出踏犁式，詔河北轉運使詢於民間，如可用，則官造給之；且令有司議市牛送河北。又以兵罷，民始務農創什器，遂權除生熟鐵度河之禁。是歲，命權三司使丁謂取戶稅條敕及臣民所陳田農利害，與鹽鐵判官張若谷、戶部判官王曾等參詳刪定，成《景德農田敕》五卷，三年正月上
 之。謂等又取唐開元中宇文融請置勸農判田，檢戶口、田土偽濫；且慮別置官煩擾，而諸州長吏除當勸農，乃請少卿、監為刺史、合門使以上知州者，並兼管內勸農事，及通判並兼勸農事，諸路轉運使、副兼本路勸農使。詔可。



 大中祥符四年，詔曰：「火田之禁，著在《禮經》，山林之間，合順時令。其或昆蟲未蟄，草木猶蕃，輒縱燎原，則傷生類。諸州縣人畬田，並如鄉土舊例，自餘焚燒野草，須十月後方得縱火。其行路野宿人，所在檢察，毋使延燔。」
 帝以江、淮、兩浙稍旱即水田不登，遣使就福建取占城稻三萬斛，分給三路為種，擇民田高仰者蒔之，蓋早稻也。內出種法，命轉運使揭榜示民。後又種於玉宸殿，帝與近臣同觀；畢刈，又遣內侍持於朝堂示百官。稻比中國者穗長而無芒，粒差小，不擇地而生。六年，免諸路農器之稅。明年，諸州牛疫，又詔民買賣耕牛勿算；繼令群牧司選醫牛古方，頒之天下。



 天禧初，詔諸路自今候登熟方奏豐稔，或已奏豐稔而非時災沴者，即須上聞，違
 者重置其罪。先是，民訴水旱者，夏以四月，秋以七月，荊湖、淮南、江浙、川峽、廣南水田不得過期，過期者吏勿受；令、佐受訴，即分行檢視，白州遣官覆檢，三司定分數蠲稅；亦有朝旨特增免數及應輸者許其倚格，京畿則特遣官覆檢。太祖時，亦或遣官往外州檢視，不為常制；傷甚，有免覆檢者。至是，又以覆檢煩擾，止遣官就田所閱視，即定蠲數。時久罷畋游，令開封府諭民，京城四面禁圍草城，許其耕牧。三年，詔民有孝弟力田、儲蓄歲計者，
 長吏倍存恤之。



 初，朝議置勸農之名，然無職局。四年，始詔諸路提點刑獄朝臣為勸農使、使臣為副使，所至，取民籍視其差等，不如式者懲革之；勸恤農民，以時耕墾，招集逃散，檢括陷稅，凡農田事悉領焉。置局案，鑄印給之。凡奏舉親民之官，悉令條析勸農之績，以為殿最黜陟。



 自景德以來，四方無事，百姓康樂，戶口蕃庶，田野日闢。仁宗繼之，益務約己愛人。即位之初，下詔曰：「今宿麥既登，秋種向茂，其令州縣諭民，務謹蓋藏，無或妄費。」上
 書者言賦役未均，田制不立，因詔限田：公卿以下毋過三十頃，牙前將吏應復役者毋過十五頃，止一州之內，過是者論如違制律，以田賞告者。既而三司言：限田一州，而卜葬者牽於陰陽之說，至不敢舉事。又聽數外置墓田五頃。而任事者終以限田不便，未幾即廢。



 時又禁近臣置別業京師及寺觀毋得市田。初，真宗崩，內遣中人持金賜玉泉山僧寺市田，言為先帝植福，後毋以為例。繇是寺觀稍益市田。明道二年，殿中侍御史段少連
 言：「頃歲中人至漣水軍，稱詔市民田給僧寺，非舊制。」詔還民田，收其直入官。後承平浸久，勢官富姓，占田無限，兼並冒偽，習以成俗，重禁莫能止焉。



 帝敦本務農，屢詔勸劭，觀稼於郊，歲一再出；又躬耕籍田，以先天下。景祐初，患百姓多去農為兵，詔大臣條上兵農得失，議更其法。遣尚書職方員外郎沈厚載出懷、衛、磁、相、邢、洺、鎮、趙等州，教民種水田。京東轉運司亦言：「濟、兗間多閑田，而青州兵馬都監郝仁禹知田事，請命規度水利，募民耕
 墾。」從之。是秋，詔曰：「仍歲饑歉，民多失職。今秋稼甫登，方事斂獲，州縣毋或追擾，以妨農時。刑獄須證逮者速決之。」



 帝每以水旱為憂，寶元初，詔諸州旬上雨雪，著為令。慶歷三年，詔民犯法可矜者別為贖令，鄉民以穀麥，市人以錢帛。謂民重穀帛，免刑罰，則農桑自勸，然卒不果行。參知政事範仲淹言：「古者三公兼六卿之職，唐命相判尚書六曹，或兼諸道鹽鐵、轉運使。請於職事中擇其要者，以輔臣兼領。」於是以賈昌朝領農田，未及施為而
 仲淹罷，事遂止。皇祐中，於苑中作寶岐殿，每歲召輔臣觀刈穀麥，自是罕復出郊矣。



 帝聞天下廢田尚多，民罕土著，或棄田流徙為閑民。天聖初，詔民流積十年者，其田聽人耕，三年而後收，減舊額之半；後又詔流民能自復者，賦亦如之。既而又與流民限，百日復業，蠲賦役，五年減舊賦十之八；期盡不至，聽他人得耕。至是，每下赦令，輒以招輯流亡、募人耕墾為言。民被災而流者，又復其蠲復，緩其期招之。詔諸州長吏、令、佐能勸民修陂池、
 溝洫之久廢者，及墾闢荒田、增稅二十萬已上，議賞；監司能督責部吏經畫，賞亦如之。



 久之，天下生齒益蕃，闢田益廣。獨京西唐、鄧間尚多曠土，入草莽者十八、九，或請徙戶實之，或議置屯田，或欲遂廢唐州為縣。嘉祐中，唐守趙尚寬言土曠可闢，民希可招，而州不可廢。得漢邵信臣故陂渠遺跡而修復之，假牛犁、種食以誘耕者，勸課勞來。歲餘，流民自歸及淮南、湖北之民至者二十餘戶；引水溉田幾數萬頃，變磽瘠為膏腴。監司上其狀，
 三司使包拯亦以為言，遂留再任。治平中，歲滿當去。英宗嘉其勤，且倚以興輯，特進一官，賜錢二十萬，復留再任。時患守令數易，詔察其有實課者增秩再任，而尚寬應詔為天下倡。後太守高賦繼之，亦以能勸課被獎，留再任。



 天下墾田：景德中，丁謂著《會計錄》云，總得一百八十六萬餘頃。以是歲七百二十二萬餘戶計之，是四戶耕田一頃，繇是而知天下隱田多矣。又川峽、廣南之田，頃畝不備，第以五賦約之。至天聖中，國史則云：開寶末，
 墾田二百九十五萬二千三百二十頃六十畝；至道二年，三百一十二萬五千二百五十一頃二十五畝；天禧五年，五百二十四萬七千五百八十四頃三十二畝。而開寶之數乃倍於景德，則謂之所錄，固未得其實。皇祐、治平，三司皆有《會計錄》，而皇祐中墾田二百二十八萬餘頃，治平中四百四十萬餘頃，其間相去不及二十年，而墾田之數增倍。以治平數視天禧則猶不及，而敘《治平錄》者以謂此特計其賦租以知頃畝之數，而賦租所
 不如者十居其七。率而計之，則天下墾田無慮三千餘萬頃。是時，累朝相承，重於擾民，未嘗窮按，故莫得其實，而廢田見於籍者猶四十八萬頃。



 治平四年，詔曰：「歲比不登，今春時雨，農民桑蠶、穀麥，眾作勤勞，一歲之功，並在此時。其委安撫、轉運司敕戒州縣吏，省事息民，無奪其時。」「諸路逃田三十年者除其稅十四，四十年以上十五，五十年以上六分，百年以上七分；佃及十年輸五分，二十年輸七分，著為令。」



 神宗熙寧元年，襄州宜城令朱
 紘復修水渠，溉田六千頃，詔遷一官。權京西轉運使謝景溫言：「在法，請田戶五年內科役皆免。貶汝州四縣客戶，不一二年便為舊戶糾抉，與之同役，因此即又逃竄，田土荒萊。欲乞置墾田務，差官專領，籍四縣荒田，召人請射。更不以其人隸屬諸縣版籍，須五年乃撥附，則五年內自無差科。如招及千戶以上者，優獎。」詔不置務，餘從所請。



 明年，分遣諸路常平官，使專領農田水利。吏民能知土地種植之法，陂塘、圩堤、堤堰、溝洫利害者，皆得
 自言；行之有效，隨功利大小酬賞。民占荒逃田若歸業者，責相保任，逃稅者保任為輸之。已行新法縣分，田土頃畝、川港陂塘之類，令、佐受代，具墾闢開修之數授諸代者，令照籍有實乃代。



 中書議勸民栽桑。帝曰：「農桑，衣食之本。民不敢自力者，正以州縣約以為貲，升其戶等耳。宜申條禁。」於是司農寺諸立法，先行之開封，視可行，頒於天下。民種桑柘毋得增賦。安肅廣信順安軍、保州，令民即其地植桑榆或所宜木，因可限閡戎馬。官計其
 活茂多寡，得差減在戶租數；活不及數者罰，責之補種。



 興修水利田，起熙寧三年至九年，府界及諸路凡一萬七百九十三處，為田三十六萬一千一百七十八頃有奇。神宗元豐元年，詔開廢田，水利，民力不能給役者，貸以常平錢穀，京西南路流民買耕牛者免征。五年，都水使者範三淵奏：「自大名抵乾寧，跨十五州，河徙地凡七千頃，乞募人耕種。」從之。



 哲宗即位，宣仁太后臨朝，首起司馬光為門下侍郎，委之以政。詔天下臣民皆得以封
 事言民間疾苦。光抗疏曰：「四民之中，惟農最苦，寒耕熱耘，沾體塗足，戴日而作，戴星而息；蠶婦治繭、績麻、紡緯，縷縷而積之，寸寸而成之，其勤極矣。而又水旱、霜雹、蝗蜮間為之災，幸而收成，公私之債，交爭互奪。穀未離場，帛未下機，已非己有，所食者糠籺而不足，所衣者綈褐而不完。直以世服田畝，不知舍此之外有何可生之路耳。而況聚斂之臣，於租稅之外，巧取百端，以邀功賞。青苗則強散重斂，給陳納新；免役則刻剝窮民，收養浮食；
 保甲則勞於非業之作；保馬則困於無益之費，可不念哉！今者浚發德音，使畎畝之民得上封事。雖其言辭鄙雜，皆身受實患，直貢其誠，不可忽也。」



 初，熙寧六年，立法勸民栽桑，有不趨令，則仿屋粟、里布為之罰。然長民之吏不能究宣德意，民以為病。至是，楚丘民胡昌等言其不便，詔罷之，且蠲所負罰金。興平縣抑民田為牧地，民亦自言，詔悉還之。元祐四年，詔：「瀕河州縣，積水冒田。在任官能為民經畫疏導溝畎，退出良田自百頃至千頃，
 第賞。



 崇寧中，廣東南路轉運判官王覺，以開闢荒田幾及萬頃，詔遷一官。其後，知州、部使者以能課民種桑棗者，率優其第秩焉。政和六年，立管幹圩岸、圍岸官法，在官三年，無隳損堙塞者賞之。京畿提點刑獄王本言：「前任提舉常平，根括諸縣天荒瘠鹵地一萬二千餘頃入稻田務，已佃者五千三百餘頃，尚慮令、佐不肯究心。」詔比開墾堿地格推賞。平江府興修圍田二千餘頃，令、佐而下以差減磨勘年。



 八年，權淮南、江、浙、荊湖制置發運
 使任諒奏：「高郵軍有逃田四百四十六頃，楚州九百七十四頃，泰州五百七十二頃，平江府四百九十七頃，以六路計之，何可勝數。欲諸縣專選官按籍根括。」詔無丞處委他官，餘並從之。



 宣和二年，臣僚上言：「監司、守令官帶勸農，莫副上意，欲立四證驗之：按田萊荒治之跡，較戶產登降之籍，驗米穀貴賤之價，考租賦盈虧之數。四證具，則其實著矣。」命中書審定取旨。五年，詔：「江東轉運司根括到逃田一百六十頃一十六畝，兩浙根括到四
 百五十六頃，召人出租，專充今年增屯戍兵衣糧。」初，政和中，品官限田，一品百頃，以差降殺，至九品為十畝；限外之數，並同編戶差科。七年，又詔：「內外宮觀舍置田，在京不得過五十頃，在外不得過三十頃，不免科差、徭役、支移。雖奉御筆，許執奏不行。」



 建炎元年五月，高宗即位，命有司招誘農民，歸業者振貸之，蠲欠租，免耕牛稅。五年，廣州州學教授林勛獻《本政書》十三篇，大略謂：「國朝兵農之政，大抵因唐末之故。今農貧而多失職，兵驕而
 不可用，是以饑民竄卒，類為盜賊。宜仿古井田之制，使民一夫占田五十畝，其羨田之家毋得市田；其無田與游惰末作者，皆使為農，以耕田之羨。雜紐錢穀，以為什一之稅。本朝二稅之數，視唐增至七倍。今本政之制，每十六夫為一井，提封百里，為三千四百井，率稅米五萬一千斛，錢萬二千緡。每井賦二兵一馬，率為兵六千八百人，馬三千四百匹。



 此方百里之縣所出賦稅之數。



 歲取五之一以為上番之額，以給徵役；無事則又分為四番，以直官府，以
 給守衛。是民凡三十五年，而役始一遍也。悉上則歲食米萬九千餘斛，錢三千六百餘緡，無事則減四分之三，皆以一同之租稅供之。匹婦之貢，絹三尺，綿一兩，百里之縣，歲收絹四千餘匹，綿二千四百斤；非蠶鄉則布六尺，麻二兩，所收視綿絹倍之。行之十年，則民之口算，官之酒酤，與凡茶、鹽、香、礬之榷，皆可弛以予民。」其說甚備。尋以勛為桂州節度掌書記。



 建炎以來，內外用兵，所在多逃絕之田。紹興二年四月，詔兩浙路收買牛具，貸淮
 東人戶。七月，詔：知興國軍王綯、知永興縣陳升率先奉詔誘民墾田，各增一秩。三年九月，戶部言：「百姓棄產，已詔二年外許人請射，十年內雖已請射及充職田者，並聽歸業。孤幼及親屬應得財產者，守令驗實給還，冒占者論如律。州縣奉行不虔，監司按劾。」從之。



 先是，臣僚言：「近詔州縣拘籍被虜百姓稅賦，而苛酷之吏不考其實，其間有父母被虜兒女存者，有中道脫者，有全家被虜而親屬偶歸者，一概籍沒，人情皇皇。」故有是命。



 十月，募佃江東、西閑田，三等定租：上田畝輸米一斗五升，中田一斗，下田七升。四年，貸廬州
 民錢萬緡，以買耕牛。



 五年五月，立《守令墾田殿最格》，殘破州縣墾田增及一分，郡守升三季名次，增及九分，遷一官；虧及一分，降三季名次，虧及九分，鐫一官。縣令差減之。增虧各及十分者，取旨賞罰。其後以兩淮、荊湖等路民稍復業，而曠土尚多，戶部復立格上之：每州增墾田千頃，縣半之，守宰各進一秩；州虧五百頃，縣虧五之一，皆展磨勘年。詔頒之諸路。增，謂荒田開墾者；虧，謂熟田不因災傷而致荒者。



 又令縣具歸業民數及墾田多寡，月上之州，州季上轉運，轉運歲上戶部，戶部置籍以考之。七月，都督行府言：「潭、鼎、岳、澧、荊南歸業之民，其田已佃者，以附近閑田與之，免三年租稅；無產願受閑田者，亦與之。」上
 諭輔臣曰：「淮北之民襁負而至，亦可給田，以廣招徠之意。」



 六年，減江東諸路逃田稅額。知平江府章誼言：「民所甚苦者，催科無法，稅役不均。強宗巨室阡陌相望，而多無稅之田，使下戶為之破產。乞委通判一員均平賦役。」九年，宗正少卿方庭實言：「中原士民奔逃南州，十有四年，出違十年之限及流徙僻遠卒未能歸者，望詔有司別立限年。」戶部議：「自復降赦日為始，再期五年，如期滿無理認者，見佃人依舊承佃。中原士民流寓東南，往往
 有墳墓，或官拘籍，或民冒占，便行給還。」從之。十一年，復買牛貸淮南農戶。



 十二年，左司員外郎李椿年言經界不正十害，且言：「平江歲入昔七十萬有奇，今按籍雖三十九萬斛，然實入才二十萬耳。詢之土人，皆欺隱也。望考按核實，自平江始，然後施之天下，則經界正而仁政行矣。」上謂宰執曰：「椿年之論，頗有條理。」秦檜亦言其說簡易可行。程克俊曰：「比年百姓避役，正緣經界不正。行之，乃公私之利。」以椿年為兩浙路轉運副使，措置經界。椿
 年請先往平江諸縣，俟就緒即往諸州，要在均平，為民除害，不增稅額。十三年，以提舉洪州玉隆觀胡思、直顯謨閣徐林議沮經界，停官遠徙。以民田不上稅簿者沒官，稅簿不謹書者罪官吏。時量田不實者，罪至徒、流，江山尉汪大猷白椿年曰：「法峻，民未喻，固有田少而供多者，願許陳首追正。」椿年為之輕刑、省費甚眾。



 十四年，以椿年權戶部侍郎，措置經界。尋以母憂去，以兩浙轉運副使王鈇權戶部侍郎措置。十五年，詔戶部及所遣官
 委曲措置，務使賦稅均而無擾。又因興國軍守臣宋時言，詔諸州縣違期歸業者，其田已佃及官賣者，即以官田之可耕者給還。十六年，王鈇以疾罷。十七年，復以李椿年權戶部侍郎，措置經界。先是，真州兵燼之餘，瘡痍未復，洪興祖為守，請復租二年，明年又復請之，自是流民浸歸。十八年，墾荒田至七萬餘畝。



 十九年，詔敕令所刪定官鄭克行四川經界法。克頗峻責州縣，所謂「省莊田」者，雖蔬果、桑柘莫不有征，而邛、蜀民田至什稅其伍。
 通判嘉州楊承曰：「仁政而虐行之，非法意也。上不違令，下不擾民，則仁政得矣。」召諸邑令謂曰：「平易近民，美成在久，其謹行之。無愧於心，何畏焉？」事迄成，為列郡最。其後，民有訴不均者，殿中侍御史曹筠劾椿年，罷之。上謂秦檜曰：「若下田受重稅，將無以輸。」檜曰：「臣已諭戶部侍郎宋貺，有未均處亟與改正。」二十年，詔：兩淮沃壤宜穀，置力田科，募民就耕，以廣官莊。知資州楊師錫言：有司奉行失當，田畝不分腴瘠，市居丈尺隙田，亦充稅產。於
 是降詔曰：「椿年乞行經界，去民十害，今聞浸失本意。凡便民者依已行，害民者與追正。」二十一年四月，宋貺罷。二十六年正月，上謂輔臣曰：「經界事李椿年主之，若推行就緒，不為不善。今諸路往往中輟，願得一通曉經界者款曲議之。」會潼川府轉運判官王之望上書，言蜀中經界利害甚悉。明年，以之望提點刑獄，畢經界事。



 三月，戶部言：「蜀地狹人伙，而京西、淮南膏腴官田尚多，許人承佃，官貸牛、種，八年仍償。並邊免租十年，次邊半之，滿
 三年與其業。願往者給據津發。」上曰：「善。但貧民乍請荒田，安能便得牛、種？若不從官貸，未免為虛文，可令相度支給。」四月，通判安豐軍王時升言：「淮南土皆膏腴，然地未盡闢、民不加多者，緣豪強虛占良田，而無遍耕之力；流民襁負而至，而無開耕之地。望凡荒閑田許人鏟佃。」戶部議：期以二年，未墾者即如所請；京西路如之。詔以時升為司農寺丞。十月，用御史中丞湯鵬舉言，離軍添差之人，授以江、淮、湖南荒田，人一頃，為世業。所在郡以
 一歲奉充牛、種費，仍免租稅十年，丁役二十年。



 二十八年，王之望言：「去年分遣官詣經界不均縣裁正，今已迄事。此後吏民尚敢扇搖以疑百姓者，乞重置於法。」從之。二十九年，知潭州魏良臣言：「本州歸業之民，以熟田為荒，不輸租。今令給甲輸稅，自明年始，不實，許人告，以為田賞之。」戶部議：「期逾百日，依匿稅法。」詔可。三十年，初令純州平江縣民實田輸稅，畝輸米二升四合。



 孝宗隆興元年，詔：「凡百姓逃棄田宅，出三十年無人歸認者，依戶
 絕法。」乾道元年正月，都省言：「淮民復業，宜先勸課農桑。令、丞植桑三萬株至六萬株，守、倅部內植二十萬株以上，並論賞有差。」二月，三省、樞密院言：「歸正人貧乏者散居兩淮，去冬淮民種麥甚廣，逃亡未歸，無人收獲。」詔諸郡量口均給，其已歸業者毋例擾之。四年，知鄂州李椿奏：「州雖在江南，荒田甚多，請佃者開墾未幾，便起毛稅，度田追呼，不任其擾，旋即逃去。今欲召人請射，免稅三年；三年之後為世業，三分為率，輸苗一分，更三年增一
 分，又三年全輸。歸業者別以荒田給之。」又詔楚州給歸正人田及牛具、種糧錢五萬緡。



 六年二月，詔曰：「朕深惟治不加進，思有以正其本者。今欲均役法，嚴限田，抑游手，務農桑。凡是數者，卿等二三大臣為朕任之。」十有二月，監進奏院李結獻《治田三議》：一曰務本，二曰協力，三曰因時。大略謂：「浙西低田恃堤為固，若堤岸高厚，則水不能入。乞於蘇、湖、常、秀諸州水田塘浦要處，官以錢米貸田主，乘此農隙，作堰增令高闊，則堤成而水不為患。
 方此饑饉，俾食其力，因其所利而利之。秋冬旱涸，涇濱斷流，車畎修築，尤為省力。」詔令胡堅常相度以聞。其後，戶部以三議切當，但工力浩瀚，欲曉有田之家，各依鄉原畝步出錢米與租田之人，更相修築，庶官無所費，民不告勞。從之。



 七年二月，知揚州晁公武奏：「朝廷以沿淮荒殘之久，未行租稅，民復業與創戶者，雖阡陌相望，然聞之官者十才二三，咸懼後來稅重。昔晚唐民務稼穡則增其租，故播種少；吳越民墾荒田而不加稅，故無曠
 土。望詔兩淮更不增賦，庶民知勸。」詔可。十月，司馬伋請勸民種麥，為來春之計。於是詔江東西、湖南北、淮東西路帥漕，官為借種及諭大姓假貸農民廣種，依賑濟格推賞，仍上已種頃畝，議賞罰。九年，王之奇奏增定力田賞格，募人開耕荒田，給官告綾紙以備書填，及官會十萬緡充農具等用。以種糧不足，又詔淮東總領所借給稻三萬石。



 淳熙五年，詔：「湖北佃戶開墾荒田，止輸舊稅。若包占頃畝，未悉開耕，詔下之日，期以二年，不能遍耕
 者拘作營田，其增稅、鏟佃之令勿行。」六年五月，提舉浙西常平茶鹽顏師魯奏：「設勸課之法，欲重農桑、廣種植也。今鄉民於己田連接閑曠磽確之地，墾成田園，用力甚勤。或以未陳起稅，為人所訟，即以盜耕罪之，何以勸力田哉？止宜實田起稅，非特可戢告訐之風，亦見盛世重農之意。」詔可。十有一月，臣僚奏：「比令諸路帥、漕督守令勸諭種麥，歲上所增頃畝。然土有宜否，湖南一路唯衡、永等數郡宜麥，餘皆文具。望止諭民以時播種，免其
 歲上增種之數，庶得勸課之實。」



 七年，復詔兩浙、江、淮、湖南、京西路帥、漕臣督守令勸民種麥，務要增廣。自是每歲如之。八年五月，詔曰：「乃者得天之時，蠶麥既登，及命近甸取而視之，則穗短繭薄，非種植風厲之功有所未至歟？朕將稽勤惰而詔賞罰焉。」是歲連雨，下田被浸，詔兩浙諸州軍與常平司措置，再借種糧與下戶播種，毋致失時。十有一月，輔臣奏：「田世雄言，民有麥田，雖墾無種，若貸與貧民，猶可種春麥。臣僚亦言，江、浙旱田雖已
 耕，亦無麥種。」於是詔諸路帥、漕、常平司，以常平麥貸之。



 先是，知揚州鄭良嗣言：「兩淮民田，廣至包占，多未起稅。朝廷累限展首，今限滿適旱，乞更展一年。」詔如其請。九年，著作郎袁樞振兩淮還，奏：「民占田不知其數，二稅既免，止輸穀帛之課。力不能墾，則廢為荒地；他人請佃，則以疆界為詞，官無稽考。是以野不加闢，戶不加多，而郡縣之計益窘。望詔州縣畫疆立券，占田多而輸課少者，隨畝增之；其餘閑田，給與佃人，庶幾流民有可耕之地，
 而田萊不至多荒。」



 紹熙元年，初，朱熹為泉之同安簿，知二郡經界不行之害。至是，知漳州。會臣僚請行閩中經界，詔監司條具，事下郡。熹訪問講求，纖悉備至。乃奏言：「經界最為民間莫大之利，紹興已推行處，公私兩利，獨泉，漳、汀未行。臣不敢先一身之勞逸，而後一州之利病，切獨任其必可行也。然必推擇官吏，委任責成；度量步畝，算計精確；畫圖造帳，費從官給；隨產均稅，特許過鄉通縣均紐，庶幾百里之內，輕重齊同。今欲每畝隨九等
 高下定計產錢，而合一州租稅錢米之數，以產錢為母，每文輸米幾何，錢幾何，止於一倉一庫受納。既輸之後，卻視原額分隸為省計，為職田，為學糧，為常平，各撥入諸倉庫。版圖一定，則民業有經矣。但此法之行，貧民下戶固所深喜，然不能自達其情；豪家猾吏實所不樂，皆善為說辭，以惑群聽；賢士大夫之喜安靜、厭紛擾者，又或不深察而望風沮怯，此則不能無慮。」輔臣請行於漳州。明年春，詔漕臣陳公亮同熹協力奉行。會農事方興，
 熹益加講究，冀來歲行之。細民知其不擾而利於己，莫不鼓舞，而貴家豪右占田隱稅、侵漁貧弱者，胥為異論以搖之，前詔遂格。熹請祠去。五年，蠲廬州旱傷百姓貸稻種三萬二千一百石。



 慶元元年二月，上以歲兇，百姓饑病，詔曰：「朕德菲薄，饑饉薦臻，使民阽於死亡，夙夜慘怛，寧敢諉過於下耶？顧使者、守令所與朕分寄而共憂也，乃涉春以來，聞一二郡老稚乏食，去南畝，捐溝壑，咎安在耶？豈振給不盡及民歟？得粟者未必饑，饑者未必
 得歟？偏聚於所近，不能均濟歟？官吏視成而自不省歟？其各恪意措畫，務使實惠不壅，毋以虛文蒙上，則朕汝嘉。」



 寧宗開禧元年，夔路轉運判官範蓀言：「本路施、黔等州荒遠，綿亙山谷，地曠人稀，其占田多者須人耕墾，富豪之家誘客戶舉室遷去。乞將皇祐官莊客戶逃移之法校定：凡為客戶者，許役其身，毋及其家屬；凡典賣田宅，聽其離業，毋就租以充客戶；凡貸錢，止憑文約交還，毋抑勒以為地客；凡客戶身故、其妻改嫁者，聽其自便，
 女聽其自嫁。庶使深山窮谷之民，得安生理。」刑部以皇祐逃移舊法輕重適中，可以經久，淳熙比附略人之法太重，今後凡理訴官莊客戶，並用皇祐舊法。從之。



 嘉定八年，左司諫黃序奏：「雨澤愆期，地多荒白。知餘杭縣趙師恕請勸民雜種麻、粟、豆、麥之屬，蓋種稻則費少利多，雜種則勞多獲少。慮收成之日，田主欲分，官課責輸，則非徒無益；若使之從便雜種，多寡皆為己有，則不勸而勤，民可無饑。望如所陳，下兩浙、兩淮、江東西等路，凡有
 耕種失時者並令雜種，主毋分其地利，官毋取其秋苗，庶幾農民得以續食，官免振救之費。」從之。



 知婺州趙（與心）夫行經界於其州，整有倫緒，而（與心）夫報罷。士民相率請於朝，乃命趙師巖繼之。後二年，魏豹文代師巖為守，行之益力。於是向之上戶析為貧下之戶，實田隱為逃絕之田者，粲然可考。凡結甲冊、戶產簿、丁口簿、魚鱗圖、類姓簿二十三萬九千有奇，創庫匱以藏之，歷三年而後上其事於朝。



 淳祐二年九月，敕曰：「四川累經兵火，百姓
 棄業避難，官以其曠土權耕屯以給軍食，及民歸業，占據不還。自今凡民有契券，界至分明，析在州縣屯官隨即歸還。其有違戾，許民越訴，重罪之。」



 六年，殿中侍御史兼侍講謝方叔言：



 「豪強兼並之患，至今日而極，非限民名田有所不可，是亦救世道之微權也。國朝駐蹕錢塘，百有二十餘年矣。外之境土日荒，內之生齒日繁，權勢之家日盛，兼並之習日滋，百姓日貧，經制日壞，上下煎迫，若有不可為之勢。所謂富貴操柄者，若非人主之所
 得專，識者懼焉。夫百萬生靈資生養之具，皆本於穀粟，而穀粟之產，皆出於田。今百姓膏腴皆歸貴勢之家，租米有及百萬石者；少民百畝之田，頻年差充保役，官吏誅求百端，不得已，則獻其產於巨室，以規免役。小民田日減而保役不休，大官田日增而保役不及。以此弱之肉，強之食，兼並浸盛，民無以遂其生。於斯時也，可不嚴立經制以為之防乎？



 去年，諫官嘗以限田為說，朝廷付之悠悠。不知今日國用邊餉，皆仰和糴。然權勢多田之
 家，和糴不容以加之，保役不容以及之。敵人睥睨於外，盜賊窺伺於內，居此之時，與其多田厚貲不可長保，曷若捐金助國共紓目前？在轉移而開導之耳。乞諭二三大臣，摭臣僚論奏而行之，使經制以定，兼並以塞，於以尊朝廷，於以裕國計。陛下勿牽貴近之言以搖初意，大臣勿避仇怨之多而廢良策，則天下幸甚。」從之。



 十一年九月，敕曰：「監司、州縣不許非法估籍民產，戒非不嚴，而貪官暴吏，往往不問所犯輕重，不顧同居有分財產，一
 例估籍，殃及平民。或戶絕之家不與命繼；或經陳訴許以給還，輒假他名支破，竟成乾沒；或有典業不聽收贖，遂使產主無辜失業。違戾官吏，重置典憲。」是歲，信常饒州、嘉興府舉行經界。



 景定元年九月，敕曰：「州縣檢校孤幼財產，往往便行侵用，洎至年及陳乞，多稱前官用過，不即給還。自今如尚違戾，以吏業估償，官論以違制，不以去官、赦、降原減。」



 咸淳元年，監察御史趙順孫言：「經界將以便民，雖窮閻下戶之所深願，而未必豪宗大姓之
 所盡樂。自非有以深服其心，則亦何以使其情意之悉孚哉？且今之所謂推排，非昔之所謂自實也。推排者，委之鄉都，則徑捷而易行；自實者，責之於人戶，則散漫而難集。嘉定以來之經界，時至近也，官有正籍，鄉都有副籍，彪列昈分，莫不具在，為鄉都者不過按成牘而更業主之姓名。若夫紹興之經界，其時則遠矣，其籍之存者寡矣。因其鱗差櫛比而求焉，由一而至百，由百而至千，由千而至萬，稽其畝步，訂其主佃，亦莫如鄉都之便也。
 朱熹所以主經界而闢自實者，正謂是也。州縣能守朝廷鄉都任責之令，又隨諸州之便宜而為之區處，當必人情之悉孚，不令而行矣。」從之。



 三年，司農卿兼戶部侍郎李鏞言：「夫經界嘗議修明矣，而修明卒不行；嘗令自實矣，而自實卒不竟。豈非上之任事者每欲避理財之名，下之不樂其成者又每倡為擾民之說。故寧坐視邑政之壞，而不敢詰猾吏奸民之欺；寧忍取下戶之苛，而不敢受豪家大姓之怨。蓋經界之法，必多差官吏，必悉
 集都保，必遍走阡陌，必盡量步畝，必審定等色，必紐折計等，奸弊轉生，久不迄事。乃若推排之法，不過以縣統都，以都統保，選任才富公平者，訂田畝稅色，載之圖冊，使民有定產，產有定稅，稅有定籍而已。臣守吳門，巳嘗見之施行。今聞紹興亦漸就緒，湖南漕臣亦以一路告成。竊謂東南諸郡，皆奉行惟謹。其或田畝未實，則令鄉局厘正之；圖冊未備，則令縣局程督之。又必郡守察縣之稽違，監司察郡之怠弛，嚴其號令，信其賞罰，期之秋
 冬以竟其事，責之年歲以課其成，如《周官》日成、月要、歲會以綜核之。」於是詔諸路漕、帥施行焉。



 大抵南渡後水田之利，富於中原，故水利大興。而諸籍沒田募民耕者，皆仍私租舊額，每失之重，輸納之際，公私事例迥殊。私租額重而納輕，承佃猶可；公租額重而納重，則佃不堪命。州縣胥吏與倉庫百執事之人，皆得為侵漁之道於耕者也。季世金人乍和乍戰，戰則軍需浩繁，和則歲幣重大，國用常苦不繼，於是因民苦官租之重，命有司括
 賣官田以給用。其初弛其力役以誘之，其終不免於抑配，此官田之弊也。嘉定以後，又有所謂安邊所田，收其租以助歲幣。至其將亡，又限民名田，買其限外所有，謂之公田。初議欲省和糴以紓民力，而其弊極多，其租尤重；宋亡，遺患猶不息也。凡水田、官田之法，公田見於史者，匯其始末而悉載於篇，有足鑒者焉。



 紹興元年，詔宣州、太平州守臣修圩。二年，以修圩錢米及貸民種糧，並於宣州常平、義倉米撥借。三年，定州縣圩田租額充軍
 儲。建康府永豐圩租米，歲以三萬石為額。圩四至相去皆五六十里，有田九百五十餘頃，近歲墾田不及三之一。至是，始立額。



 五年，江東帥臣李光言：「明、越之境，皆有陂湖，大抵湖高於田，田又高於江、海。旱則放湖水溉田，澇則決田水入海，故無水旱之災。本朝慶歷、嘉祐間，始有盜湖為田者，其禁甚嚴。政和以來，創為應奉，始廢湖為田。自是兩州之民，歲被水旱之患。餘姚、上虞每縣收租不過數千斛，而所失民田常賦，動以萬計。莫若先罷
 兩邑湖田。」其會稽之鑒湖、鄞之廣德湖、蕭山之湘湖等處尚多，望詔漕臣盡廢之。其江東、西圩田，蘇、秀圍田，令監司守令條上。」於是詔諸路漕臣議之。其後議者雖稱合廢，竟仍其舊。



 初，五代馬氏於潭州東二十里，因諸山之泉，築堤瀦水，號曰龜塘，溉田萬頃。其後堤壞，歲旱，民皆阻饑。七年，守臣呂頤浩始募民修復，以廣耕稼。十六年，知袁州張成巳言：「江西良田，多占山岡，望委守令講陂塘灌溉之利。」其後比部員外郎李詠言，淮西高原處
 舊有陂塘，請給錢米，以時修浚。知江陰軍蔣及祖亦請浚治本軍五卸溝以洩水，修復橫河支渠以溉旱。乃並詔諸路常平司行之，每季以施行聞。



 二十三年，諫議大夫史才言：「浙西、民田最廣，而平時無甚害者，太湖之利也。近年瀕湖之地，多為兵卒侵據，累土增高，長堤彌望，名曰壩田。旱則據之以溉，而民田不沾其利；澇則遠近泛濫，不得入湖，而民田盡沒。望盡復太湖舊跡，使軍民各安，田疇均利。」從之。二十四年，大理寺丞周環言：「臨安、
 平江、湖、秀四州下田，多為積水所浸。緣溪山諸水並歸太湖，自太湖分二派：東南一派由松江入於海，東北一派由諸浦注之江。其松江洩水，惟白茅一浦最大。今泥沙淤塞，宜決浦故道，俾水勢分派流暢，實四州無窮之利。」詔兩浙漕臣視之。



 二十八年，兩浙轉運副使趙子潚、知平江府蔣璨言：「太湖者，數州之巨浸，而獨洩以松江之一川，宜其勢有所不逮。是以昔人於常熟之北開二十四浦，疏而導之江；又於昆山之東開一十二浦，分而
 納之海。三十六浦後為潮汐沙積，而開江之卒亦廢，於是民田有淹沒之患。天聖間，漕臣張綸嘗於常熟、昆山各開眾浦；景祐間，郡守範仲淹亦親至海浦，浚開五河；政和間提舉官趙霖復嘗開浚。今諸浦湮塞，又非前比，計用工三百三十餘萬，錢三十三萬餘緡，米十萬餘斛。」於是詔監察御史任古復視之。既而古至平江言：「常熟五浦通江誠便，若依所請，以五千功，月餘可畢。」詔以激賞庫錢、平江府上供米如數給之。二十九年，子潚又言：「
 父老稱福山塘與丁涇地勢等，若不浚福山塘，則水必倒注于丁涇。」乃命並浚之。



 隆興二年八月，詔：「江、浙水利，久不講修，勢家圍田，堙塞流水。諸州守臣按視以聞。」於是知湖州鄭作肅、知宣州許尹、知秀州姚憲、知常州劉唐稽並乞開圍田，浚港瀆。詔湖州委朱夏卿，秀州委曾□，平江府委陳彌作，常州、江陰軍委葉謙亨，宣州、太平州委沉樞措置。九月，刑部侍郎吳芾言：「昨守紹興，嘗請開鑒湖廢田二百七十頃，復湖之舊，水無泛濫，民田九
 千餘頃，悉獲倍收。今尚有低田二萬餘畝，本亦湖也，百姓交佃，畝直才兩三緡。欲官給其半，盡廢其田，去其租。」戶部請符浙東常平司同紹興府守臣審細標遷。從之。



 乾道二年四月，詔漕臣王炎開浙西勢家新圍田，草蕩、荷蕩、菱蕩及陂湖溪港岸際旋築塍畦、圍裹耕種者，所至守令同共措置。炎既開諸圍田，凡租戶貸主家種糧債負，並奏蠲之。六月，知秀州孫大雅代還，言：「州有柘湖、澱山湖、當湖、陳湖，支港相貫，西北可入於江，東南可達
 於海。旁海農家作壩以卻堿潮，雖利及一方，而水患實害鄰郡；設疏導之，則又害及旁海之田。若於諸港浦置閘啟閉，不惟可以洩水，而旱亦獲利。然工力稍大，欲率大姓出錢，下戶出力，於農隙修治之。」於是以兩浙轉運副使姜詵與守臣視之，詵尋與秀常州、平江府、江陰軍條上利便。詔：「秀州華亭縣張涇閘並澱山東北通陂塘港淺處，俟今年十一月興修；江陰軍、常州蔡涇閘及申港，明年春興修；利港俟休役一年興修；平江府姑緩之。」
 三年三月，詵使還，奏：「開浚畢功，通洩積水，久浸民田露出塍岸。臣已諭民趁時耕種。恐下戶闕本，良田復荒，望令浙西常平司貸給種糧。」又奏措置、提督、監修等官知江陰軍徐藏等減磨勘年有差。



 四年，以彭州守臣梁介修復三縣一十餘堰，灌溉之利及於鄰邦，詔介直秘閣、利路轉運判官。七年，王炎言：「興元府山河堰世傳漢蕭、曹所作。本朝嘉祐中，提舉史照上堰法，獲降敕書刻石堰上。紹興以來，戶口凋疏，堰事荒廢，遂委知興元府吳
 拱修復，發卒萬人助役。宣撫司及安撫、都統司共享錢三萬一千餘緡，盡修六堰，浚大小渠六十五里，凡溉南鄭、褒城田二十三萬三千畝有奇。」詔獎諭拱。



 八年，戶部侍郎兼樞密都承旨葉衡言：「奉詔核實寧國府、太平州圩岸，內寧國府惠民、化城舊圩四十餘里，新築九里餘；太平州黃池鎮福定圩周四十餘里，庭福等五十四圩周一百五十餘里，包圍諸圩在內，蕪湖縣圩周二百九十餘里，通當塗圩共四百八十餘里。並高廣堅致，瀕水
 一岸種植榆柳，足捍風濤，詢之農民，實為永利。」於是詔獎諭判寧國府魏王愷，略曰：「大江之堧，其地廣袤，使水之蓄洩不病而皆為膏腴者，圩之為利也。然水土斗嚙，從昔善壞。卿聿修稼政，巨防屹然，有懷勤止，深用嘆嘉。」九年八月，臣僚言江西連年荒旱，不能預興水利為之備。於是乃降詔曰：「朕惟旱乾、水溢之災，堯、湯盛時，有不能免。民未告病者，備先具也。豫章諸郡縣，但阡陌近水者，苗秀而實；高仰之地，雨不時至，苗輒就槁。意水利不
 修，失所以為旱備乎？唐韋丹為江西觀察使，治陂塘五百九十八所，灌田萬二千頃。此特施之一道，其利如此，矧天下至廣也。農為生之本也，泉流灌溉，所以毓五穀也。今諸道名山，川原甚眾，民未知其利。然則通溝瀆，瀦陂澤，監司、守令，顧非其職歟？其為朕相丘陵原隰之宜，勉農桑，盡地利，平繇行水，勿使失時。雖有豐兇，而力田者不至拱手受弊，亦天人相因之理也。朕將即勤惰而寓賞罰焉。」



 淳熙二年，兩浙轉運判官陳峴言：「昨奉詔遍
 走平江府、常州、江陰軍，諭民並力開浚利港諸處，並已畢功。始欲官給錢米，歲不下數萬，今皆百姓相率效力而成。」詔常熟知縣劉穎特增一秩，餘論賞有差。三年，賜皇子判明州魏王愷詔曰：「陂湖川澤之利，或通或塞，存乎其人。四明為州實治鄞，鄞之鄉東西凡十四，而錢湖之水實溉其東之七。吏惰不虔，葑菼蕪翳，利失其舊，農人病焉。卿臨是邦，乃能講求利便而浚治之，遂使並湖七鄉之田，無異時旱乾之患，其為澤豈淺哉。剡奏徹聞，
 不忘嘉嘆。」



 十年，大理寺丞張抑言：「陂澤湖塘，水則資之瀦洩，旱則資之灌溉。近者浙西豪宗，每遇旱歲，占湖為田，築為長堤，中植榆柳，外捍茭蘆，於是舊為田者，始隔水之出入。蘇、湖、常、秀昔有水患，今多旱災，蓋出於此。乞責縣令毋給據，尉警捕，監司覺察。有圍裹者，以違制論；給據與失察者，並坐之。」既而漕臣錢沖之請每圍立石以識之，共一千四百八十九所，令諸郡遵守焉。



 紹熙二年，詔守令到任半年後，具水源湮塞合開修處以聞；任
 滿日，以興修水利圖進，擇其勞效著明者賞之。慶元二年，戶部尚書袁說友等言：「浙西圍田相望，皆千百畝，陂塘漊瀆，悉為田疇，有水則無地可瀦，有旱則無水可戽。不嚴禁之，後將益甚，無復稔歲矣。」嘉泰元年，以大理司直留祐賢、宗正寺主簿李澄措置，自淳熙十一年立石之後，凡官民圍裹者盡開之。又令知縣並以「點檢圍田事」入銜，每歲三四月，同尉點檢有無奸民圍裹狀，上於州，州聞於朝。三年遣官審視，及委臺諫察之。二年二月，
 祐賢、澄使還，奏追毀臨安、平江、嘉興，湖、常開掘戶元給佃據。三月，右正言施康年言：「近屬貴戚不體九重愛民之心，止為一家營私之計，公然投牒以沮成法，乞戒飭：自今有陳狀者，指名奏劾，必罰無赦。」



 開禧二年，以淮農流移，無田可耕，詔兩浙州縣已開圍田，許元主復圍，專召淮農租種。嘉定三年，臣僚言：「竊聞豪民巨室並緣為奸，加倍圍裹，又影射包占水蕩，有妨農民灌溉。」於是復詔浙西提舉司俟農隙開掘。七年，復臨安府西湖舊界，
 盡蠲歲增租錢。十七年，臣僚言：「越之鑒湖，溉田幾半會稽，興化之木蘭陂，民田萬頃，歲飲其澤。今官豪侵占，填淤益狹。宜戒有司每歲省視，厚其瀦蓄，去其壅底，毋容侵占，以妨灌溉。」皆次第行之。



 寶慶元年，以右諫議大夫朱端常奏，除嘉泰間已開浙西圍田租錢，蓋稅額尚存，州縣迫民白納故也。寶祐元年，史館校勘黃國面對：「圍田自淳熙十一年識石者當存之，復圍者合權其利害輕重而為之存毀，其租或歸總所，或隸安邊所，或分隸
 諸郡。」上曰：「安邊所田，近已撥歸本所。」國又奏：「自丁未已來創圍之田，始因殿司獻草蕩，任事者欲因以為功，凡旱乾處悉圍之，利少害多，宜開掘以通水道。」上然之。咸淳十年，以江東水傷，除九年圩田租，減四分。



 紹興二十七年，趙子潚奉詔措置鎮江府沙田，欲輕立租課，令見佃者就耕；如勢家占吝，追日前所收租利。詔速拘其田措置，蠲其冒佃之租。二十八年正月，詔戶部員外郎莫蒙同浙西、江東、淮南漕臣趙子潚、鄧根、孫藎視諸路沙
 田、蘆場。先是，言者謂江、淮間沙田、蘆場為人冒占，歲失官課至多，故以命蒙等。既而殿中侍御史葉義問言：「奉行者不恤百姓，名為經量，實逼縣官按圖約紐，惟務增數，以希進用。有力之家初無加損，貧民下戶已受其害。因小利擾之，必致逃移，坐失稅額。」因極論之。二月，詔：「沙田、蘆場止為勢家詭名冒占，其三等以下戶勿例根括。」六月，以孫藎措置沙田滅裂，罷之。詔：「浙西江東沙田、蘆場，官戶十頃、民戶二十頃以上並增租，餘如舊。置提領
 官田所掌之，不隸戶部。」二十九年，以莫蒙經量沙田、蘆場失實，責監饒州景德鎮稅，遂詔盡罷所增租。



 三十二年九月，趙子潚言：「浙西、江東、淮東沙田，往年經量，有不盡不實處，為人戶包占。期以今冬自陳，給為己業，與免租稅之半；過期許人告，以全戶所租田賞之。其蘆場量力輕租。」詔以馮方措置。十有一月，方滋疏論沙田。上問：「沙田或以為可取，或以為可捐。」陳康伯等奏：「君子小人，各從其類。小人樂於生事，不惜為國斂怨；君子務存大
 體，唯恐有傷仁政，所以不同。」上然之，命止前詔勿行。



 乾道元年，臣僚言：「浙西、淮東、江東路沙田蘆場，頃畝浩瀚，宜立租稅，補助軍食。」詔復令梁俊彥與張津等措置。二年，輔臣奏：「俊彥所上沙田、蘆場之稅，或十取其一，或取其二，或取其三，皆不分主客。」朝廷疑之。六年，以俊彥所括沙田、蘆場二百八十餘萬畝，其間或已充己業，起稅不一，及包占未起租者，乞並估賣、立租。詔蔡洸、梁俊彥行在置司措置。八年七月，詔提領官田所所催三路沙
 田、蘆場租錢並歸戶部。十月，遣官實江、淮沙田、蘆場頃畝，悉追正之。



 建炎元年，籍蔡京、王黼等莊以為官田，詔見佃者就耕，歲減租二分。三年，凡天下官田，令民依鄉例自陳輸租。紹興元年，以軍興用度不足，詔盡鬻諸路官田。五年，詔諸官田比鄰田租，召人請買，佃人願買者聽，佃及三十年以上者減價十之二。六年，詔諸路總領諭民投買戶絕、沒官、及江漲沙田、海退泥田。七年，以賊徒田舍及逃田充官莊，其沒官田依舊出賣。二十年，凡
 沒官田、城空田、戶絕房廊及田，並撥隸常平司；轉運、提刑、茶鹽司沒入田亦如之。



 二十一年，以大理寺主簿丁仲京言，凡學田為勢家侵佃者，命提學官覺察。又命撥僧寺常住絕產以贍學。戶部議並撥無敕額庵院田，詔可。初，閩以福建八郡之田分三等：膏腴者給僧寺、道院，中下者給土著流寓。自劉夔為福州，始貿易取貲。迨張守帥閩，紹興二年秋。上倚以拊循凋瘵，存上等四十餘剎以待高僧，餘悉令民請買，歲入七、八萬緡以助軍衣，
 餘寬百姓雜科，民皆便之。



 二十六年，以諸路賣官田錢七分上供，三分充常平司糴本。初，盡鬻官田，議者恐佃人失業，未賣者失租。侍御史葉義問言：「今盡鬻其田，立為正稅，田既歸民，稅又歸官，不獨絕欺隱之弊，又可均力役之法。」浙東刑獄使者邵大受亦乞承買官田者免物力三年至十年。一千貫以下免三年，一千貫以上五年，五千貫以上十年。於是詔所在常平沒官、戶絕田，已佃未佃、已添租未添租，並拘賣。二十九年，初，兩浙轉運
 司官莊田四萬二千餘畝，歲收稻、麥等四萬八千餘斛；營田九十二萬六千餘畝，歲收稻、麥、雜豆等十六萬七千餘斛，充行在馬料及糴錢。四月，詔令出賣。七月，詔諸路提舉常平官督察欺弊，申嚴賞罰。分水令張升佐、宜興令陳𨑖以賣田稽違，各貶秩罷任。九月，浙東提舉常平都絜以賣田最多，增一秩。三十年，詔承買荒田者免三年租。



 乾道二年，戶部侍郎曾懷言：「江西路營田四千餘頃，已佃一千九百餘頃，租錢五萬五百餘貫，若出賣，
 可得六萬七千餘貫；及兩浙轉運司所括已佃九十餘萬畝，合而言之，為數浩瀚。今欲遵元詔，見佃願買者減價二分。」詔曾懷等提領出賣，其錢輸左藏南庫別貯之。四年四月，江東路營田亦令見佃者減價承買，期以三月賣絕，八月住賣；諸路未賣營田，轉運司收租。七年，提舉浙西常平李結乞以見管營田撥歸本司，同常平田立管莊。梁克家亦奏：「戶部賣營田，率為有力者下價取之，稅入甚微，不如置官莊，歲可得五十萬斛。」八年，以大
 理寺主簿薛季宣於黃岡、麻城立官莊二十二所。九年，以司農寺丞葉翥等出賣浙東、西路諸官田，以登聞檢院張孝賁等出賣江東、西路諸官田，以郎官薛元鼎拘催江、浙、閩、廣賣官田錢四百餘萬緡。



 淳熙元年，臣僚言：「出賣官田，二年之間，三省、戶部困於文移，監司、州郡疲於出賣。上下督責，不為不至，始限一季，繼限一年，已賣者才十三，已輸者才十二。蓋賣產之家，無非大姓。估價之初，以上色之產，輕立價貫，揭榜之後，率先投狀；若中
 下之產，無人屬意，所立之價，輕重不均。莫若且令元佃之家著業輸租，數猶可得數十萬斛。」從之。六年，詔諸路轉運、常平司，凡沒官田、營田、沙田、沙蕩之類，復括數賣之。紹熙四年，以臣僚言住賣。慶元元年八月，江東轉運提舉司以紹熙四年住賣以後續沒官田，依鄉價復召人承買，以其錢充常平糴本。十有一月，餘端禮、鄭僑言，福建地狹人稠，無以贍養，生子多不舉。福建提舉宋之瑞乞免鬻建、劍、汀、邵沒官田，收其租助民舉子之費，詔
 從之。四年，詔諸路召賣不行田，復實減價，其沙礫不可新處除之。



 開熙三年，韓侂冑既誅，金人講解。明年，用廷臣言，置安邊所，凡侂冑與其它權幸沒入之田，及圍田、湖田之在官者皆隸焉。輸米七十二萬二千七百斛有奇，錢一百三十一萬五千緡有奇，藉以給行人金、繒之費。迨與北方絕好，軍需邊用每於此取之。



 景定四年，殿中侍御史陳堯道、右正言曹孝慶、監察御史虞慮張晞顏等言廩兵、和糴、造楮之弊，「乞依祖宗限田議，自兩浙、
 江東西官民戶逾限之田，抽三分之一買充公田。得一千萬畝之田，則歲有六七百萬斛之入可以餉軍，可以免糴，可以重楮，可以平物而安富，一舉而五利具矣。」有旨從其言。朝士有異議者，丞相賈似道奏：「救楮之策莫切於住造楮，住造楮莫切於免和糴，免和糴莫切於買逾限田。」因歷詆異議者之非，帝曰：「當一意行之。」浙西安撫魏克愚言：「取四路民田立限回買，所以免和糴而益邦儲，議者非不自以為公且忠也。然而未見其利，而適見
 其害。近給事中徐經孫奏記丞相，言江西買田之弊甚詳，若浙西之弊，則尤有甚於經孫所言者。」因歷述其為害者八事，疏奏不省。



 六郡回買公田，畝起租滿石者償二百貫，九斗者償一百八十貫，八斗者償一百六十貫，七斗者償一百四十貫，六斗者償一百二十貫。五千畝以上，以銀半分、官告五分、度牒二分、會子二分半；五千畝以下，以銀半分、官告三分、度牒二分、會子三分半；千畝以下，度牒、會子各半；五百畝至三百畝，全以會子。是
 歲，田事成，每石官給止四十貫，而半是告、牒，民持之而不得售，六郡騷然。所遣劉良貴、陳時、趙與時、廖邦傑、成公策等推賞有差。邦傑之在常州，害民特甚，民至有本無田而以歸並抑買自經者。分置莊官催租，州縣督莊官及時交收運發。



 五年，選官充官田所分司，平江、嘉興，安吉各一員，常州、江陰、鎮江共一員，凡公田事悉以委之。是歲七月，彗見於東方。下詔求言，京學生蕭規、葉李等三學六館皆上封章；前秘書監高斯得亦應詔馳驛
 上封事，力陳買田之失人心、致天變；謝枋得校文江東運司，方山京校文天府，皆指陳得失。未幾，蕭規等真決黥隸，枋得、山京相繼被劾，斯得雖予郡，尋罷之。



 咸淳三年，京師糴貴，勒平江、嘉興上戶運米入京，鞭笞囚系，死於非命者十七八。太常寺簿陸逵謂：買田本以免和糴，今勒其運米，害甚於前。似道怒，出逵知臺州，未至，怖死。四年，以差置莊官弊甚，盡罷之。令諸郡公租以三千石為一莊，聽民於分司承佃，盜易者以盜賣官田論。其租
 於先減二分上更減一分。德祐元年三月，詔：「公田最為民害，稔怨召禍，十有餘年。自今並給田主，令率其租戶為兵。」而宋祚訖矣。



\end{pinyinscope}