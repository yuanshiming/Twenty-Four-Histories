\article{志第一百六　輿服五}

\begin{pinyinscope}

 諸臣服下士庶人服



 公服。凡朝服謂之具服，公服從省，今謂之常服。宋因唐制，三品以上服紫，五品以上服朱，七品以上服綠，九品以上服青。其制，曲領大袖，下施橫襴，束以革帶，帕頭，烏
 皮靴。自王公至一命之士，通服之。



 太宗太平興國二年，詔朝官出知節鎮及轉運使、副，衣緋、綠者並借紫。知防禦、團練、刺史州，衣綠者借緋，衣緋者借紫；其為通判、知軍監，止借緋。其後，江淮發運使同轉運，提點刑獄同知刺史州。雍熙初，郊祀慶成，始許升朝官服緋、綠二十年者，敘賜緋、紫。



 真宗登極，京朝官亦聽敘，及東封、西祀赦書，京朝官並以十五年為限。後每帝登極，亦如例。景德三年，詔內諸司使以下出入內庭，不得服皂衣，違者論
 其罪；內職亦許服窄袍。



 仁宗景祐元年，詔軍使曾任通判者借緋，曾任知州者借紫。慶歷元年，龍圖閣直學士任布言：「欲望自今贈官至正郎者，其畫像許服緋，至卿監許服紫。」從之。嘉祐三年，詔三路轉運使朝辭上殿日，與賜章服；諸路轉運使候及十年，即與賜章服。



 神宗熙寧元年，中書門下奏：「六品以上犯贓濫或私罪徒重者，不得因本品改章服。」從之。元豐元年，去青不用，階官至四品服紫，至六品服緋，皆象笏、佩魚，九品以上則服綠，
 笏以木。武臣、內侍皆服紫，不佩魚。假版官及伎術若公人之人入品者，並聽服綠。官應品而服色未易，與品未及而已易者，或以年格，或以特恩。五年，詔六曹尚書依翰林學士例，六曹侍郎、給事中依直學士例，朝謝日不以行、守、試並賜服佩魚；罷職除他官日，不帶行。



 徽宗重和元年，詔禮制局自冠服討論以聞，其見服靴，先改用履。禮制局奏：「履有絇、繶、純、綦，古者舄履各隨裳之色，有赤舄、白舄、黑舄。今履欲用黑革為之，其絇、繶、純、綦並隨
 服色用之，以仿古隨裳色之意。」詔以明年正旦改用。禮制局又言：「履隨其服色。武臣服色一等，當議差別。」詔文武官大夫以上具四飾，朝請郎、武功郎以下去繶，並稱履；從義郎、宣教郎以下至將校、伎術官去繶、純，並稱履。當時議者以靴不當用之中國，實廢釋氏之漸雲。



 中興，仍元豐之制，四品以上紫，六品以上緋，九品以上綠。服緋、紫者必佩魚，謂之章服。非官至本品，不以假人。若官卑而職高，則特許者有三：自庶官遷六部侍郎，自庶官
 為待制，或出奉使者是也。又有以年勞而賜者，有品未及而借者。升朝官服綠，大夫以上服緋，蒞事至今日以前及二十年歷任無過者，許磨勘改授章服，此賜者也。或為通判者，許借緋；為知州、監司者，許借紫；任滿還朝，仍服本品，此借者也。又有出於恩賜者焉。紹興十二年九月，以皇太后回鑾，詔承務郎以上服緋、綠，蒞事至今日以前十七年者，並改轉服色。



 三十二年六月，孝宗即位，詔承務郎以上服緋、綠及十五年者，並許改轉服色。
 然計年之法，亦不輕許。無出身人自年二十出官服綠日起理，服緋人亦自年二十服緋日起理，有出身人自賜出身日起理；內並除豁丁憂年、月、日不理外，歷任無過者方許焉。先是，殿中侍御史張震奏：「今日之弊，在於人有僥幸。能革其俗，然後天下可治。且改轉服色，常赦自升朝官以上服綠，大夫以上服緋，蒞事及二十年，方得改賜。今赦自承務郎以上服緋、綠及十五年，便與改轉。比之常赦，不惟年限已減，而又官品相絕，蓋已為異
 恩矣。今竊聞省、部欲自補官日便理歲月，即是嬰孩授命，年才十五者今遂服緋；而貴近之子，或初年賜緋，年才及冠者今遂賜紫。朱、紫紛紛，不亦濫乎？況靖康、建炎恩赦，亦不曾以補官日為始。若始於出官之日，頗為折衷，蓋比之蒞事所減已多，而比之初補粗為有節。」帝從其言，故有是命。



 又有出於特賜者，旌直臣則賜之，勸循吏則賜之，廣孝治則賜之，優老臣則賜之，此皆非常制焉。內品未至而賜服及借者，並於銜內帶賜及借。



 帕頭。一名折上巾，起自後周，然止以軟帛垂腳，隋始以桐木為之，唐始以羅代繒。惟帝服則腳上曲，人臣下垂。五代漸變平直。國朝之制，君臣通服平腳，乘輿或服上曲焉。其初以藤織草巾子為里，紗為表，而塗以漆。後惟以漆為堅，去其藤裏，前為一折，平施兩腳，以鐵為之。



 帶。古惟用革，自曹魏而下，始有金、銀、銅之飾。宋制尤詳，有玉、有金、有銀、有犀，其下銅、鐵、角、石、墨玉之類，各有等差。玉帶不許施於公服。犀非品官、通犀非特旨皆禁。銅、
 鐵、角、石、墨玉之類，民庶及郡縣吏、伎術等人，皆得服之。



 其制有金球路、荔支、師蠻、海捷、寶藏，方團二十五兩；荔支自二十五兩至七兩，有四等；師蠻二十五兩；海捷十五兩；寶藏三十兩。惟球路方團胯，餘悉方胯。荔支或為御仙花，束帶亦同。



 金塗天王、八仙、犀牛、寶瓶、荔支、師蠻、海捷、雙鹿、行虎、窪面。



 天王、八仙二十五兩；犀牛、寶瓶自二十五兩至十五兩，有二等；荔支自二十兩至十兩，有三等；師蠻自二十兩至十八兩，有二等；海捷自十五兩至十兩，有三等；雙鹿自二十兩至四兩，有九等；行虎七兩；雱面自十五兩至十二兩，有二等。



 束帶則有金荔支、師蠻、戲童、海捷、犀牛、胡荽、鳳子、寶相花，荔支自二十五兩至十五兩，有三等；師蠻、戲童二十五兩；海捷自二十兩至十兩，有二等；
 犀牛二十兩；鳳子、寶相花十五兩。



 金塗犀牛、雙鹿、野馬、胡荽。犀牛、野馬十五兩；雙鹿自二十兩，有三等；胡荽自十五兩至十兩，有三等。



 犀有上等、次等，以牯牸為別。出黔南者，在南海之下。



 太宗太平興國七年正月，翰林學士承旨李昉等奏曰：「奉詔詳定車服制度，請從三品以上服玉帶，四品以上服金帶，以下升朝官、雖未升朝已賜紫緋、內職諸軍將校，並服紅□金塗銀排方。雖升朝著綠者，公服上不得系銀帶，餘官服黑銀方團胯及犀角帶。貢士及胥吏、工商、庶人服鐵角帶，恩賜者不用此制。荔支
 帶本是內出以賜將相，在於庶僚，豈合僭服？望非恩賜者，官至三品乃得服之。」景德三年，詔通犀、金、玉帶，除官品合服及恩賜外，餘人不得服用。大中祥符五年，詔曰：「方團金帶，優寵輔臣，今文武庶官及伎術之流，率以金銀仿效，甚紊彞制。自今除恩賜外，悉禁之。」端拱中，詔作瑞草地球路文方團胯帶，副以金魚，賜中書、樞密院文臣。



 仁宗慶歷八年，彰信軍節度使兼侍中李用和言：「伏見張耆授兼侍中日，特賜笏頭金帶以為榮異，欲望正
 謝日，準例特賜。」詔如耆例。



 神宗熙寧六年，熙河路奏捷，宰臣王安石率群臣賀紫宸殿，神宗解所服白玉帶賜之。八年，岐王顥、嘉王頵言：「蒙賜方團玉帶，著為朝儀，乞寶藏於家，不敢服用。」神宗不許，命工別琢玉帶以賜之。顥等固辭，不聽；請加佩金魚以別嫌，詔以玉魚賜之。親王佩玉魚自此始。宗旦、宗諤皆以使相遇郊恩告謝，特賜球文方團金帶、佩魚，自是宗室節度帶同平章事者，著為例。宣徽使張方平、郭逵、王拱辰皆嘗特賜。元豐五
 年，詔：「三師、三公、宰相、執政官、開府儀同三司、節度使嘗任宰相者、觀文殿大學士已上，金球文方團帶，佩魚。觀文殿學士至寶文閣直學士、節度使、御史大夫、中丞、六曹尚書、侍郎、散騎常侍禦仙花帶，內御史大夫、六曹尚書、翰林學士以上及資政殿學士特班翰林學士上者，仍佩魚。」六年，詔：「北使經過處，守臣曾借朝議大夫者，令權服紫，不系金帶。其押賜御筵官仍互借，先借朝議大夫者，即借中散大夫，並許系金帶，不佩魚。」哲宗元祐五
 年，詔：臣僚曾賜金帶後至不該系者，在外許系。



 徽宗崇寧二年，詔：六尚局奉御，今後許服金帶。四年，中書省檢會哲宗《元符儀制令》：「諸帶，三師、三公、宰相、執政官、使相、節度使、觀文殿大學士球文，佩魚。節度使非曾任宰相即御仙花，佩魚。觀文殿學士至寶文閣直學士、御史大夫、中丞、六曹尚書、侍郎、散騎常侍並御仙花，權侍郎不同；內御史大夫、六曹尚書、觀文殿學士至翰林學士仍佩魚，資政殿學士特旨班在翰林學士上者同，權尚書
 不同。其官職未至而特賜者，不拘此令。因任職事官經賜金帶者，雖後任不該賜，亦許服。」看詳：若稱因任六曹侍郎經賜帶，後除知開封府之類，既非職事官，又非在外，皆不許系，似非元立法之意。蓋立文該舉未盡，其特賜者既不緣官職，自無時不許系外；因任職事官賜金帶，後任不該者亦許服，即在外與在京非職事官，皆可用。詔申明行下。大觀二年，詔中書舍人、諫議大夫、待制、殿中少監許系紅□犀帶，不佩魚。



 中興仍之，其等亦有
 玉、有金、有銀、有金塗銀、有犀、有通犀、有角。其制，球文者四方五團，御仙花者排方。凡金帶：三公、左右丞相、三少、使相、執政官、觀文殿大學士、節度使球文，佩魚；觀文殿學士至華文閣直學士、御史大夫、中丞、六曹尚書、侍郎、散騎常侍、開封尹、給事中並御仙花，內御史大夫、六曹尚書、觀文殿學士至翰林學士仍佩魚；中書舍人、左右諫議大夫、龍圖天章寶文顯謨徽猷敷文煥章華文閣待制、權侍郎服紅□排方黑犀帶，仍佩魚；權侍郎以上
 罷任不帶職者，亦許服之。



 魚袋。其制自唐始，蓋以為符契也。其始曰魚符，左一，右一。左者進內，左者隨身，刻官姓名，出入合之。因盛以袋，故曰魚袋。宋因之，其制以金銀飾為魚形，公服則系於帶而垂於後，以明貴賤，非復如唐之符契也。



 太宗雍熙元年，南郊後，內出以賜近臣，由是內外升朝文武官皆佩魚。凡服紫者，飾以金；服緋者，飾以銀。庭賜紫，則給金塗銀者；賜緋，亦有特給者。京官、幕職州縣官賜緋紫者，
 亦佩。親王武官、內職將校皆不佩。真宗大中祥符六年，詔伎術官未升朝賜緋、紫者，不得佩魚。



 仁宗天聖二年，翰林待詔、太子中舍同正王文度因勒碑賜紫章服，以舊佩銀魚，請佩金魚。仁宗曰：「先朝不許伎術人輒佩魚，以別士類，不令混淆，宜卻其請。」景祐三年，詔殿中省尚藥奉御賜紫徐安仁，特許佩魚。至和元年，詔：中書提點五房公事，自今雖無出身，亦聽佩魚。舊制，自選人入為堂後官，轉至五房提點，始得佩魚。提點五房呂惟和
 非選人入，援司天監五官正例求佩魚，特許之。



 神宗元豐二年，蒲宗孟除翰林學士，神宗曰：「學士職清地近，非它官比，而官儀未寵，自今宜加佩魚。」遂著為令。三年，詔：自今中書堂後官，並帶賜緋魚袋，餘依舊例。徽宗政和元年，尚書兵部侍郎王詔奏：「今監司、守、倅等，並許借服色而不許佩魚，即是有服而無章，殆與吏無別。乞今後應借緋、紫臣僚，並許隨服色佩魚，仍各許入銜，候回日依舊服色。」從之。中興，並仍舊制。



 笏。唐制五品以上用象。上圓下方；六品以下用竹、木，上挫下方。宋文散五品以上用象，九品以上用木。武臣、內職並用象，千牛衣綠亦用象，廷賜緋、綠者給之。中興同。



 靴。宋初沿舊制，朝履用靴。政和更定禮制，改靴用履。中興仍之。乾道七年，復改用靴，以黑革為之，大抵參用履制，惟加靿焉。其飾亦有絇、繶、純、綦，大夫以上具四飾，朝請、武功郎以下去繶，從義、宣教郎以下至將校、伎術官並去純。底用麻再重，革一重。里用素衲氈，高八寸。諸文
 武官通服之，惟以四飾為別。服綠者飾以綠，服緋、紫者飾亦如之，仿古隨裳色之意。



 簪戴。帕頭簪花，謂之簪戴。中興，郊祀、明堂禮畢回鑾，臣僚及扈從並簪花，恭謝日亦如之。大羅花以紅、黃、銀紅三色，欒枝以雜色羅，大絹花以紅、銀紅二色。羅花以賜百官，欒枝，卿監以上有之；絹花以賜將校以下。太上兩宮上壽畢，及聖節、及錫宴、及賜新進士聞喜宴，並如之。



 重戴。唐士人多尚之，蓋古大裁帽之遺制，本野夫巖叟
 之服。以皂羅為之，方而垂簷，紫裏，兩紫絲組為纓，垂而結之頷下。所謂重戴者，蓋折上巾又加以帽焉。宋初，御史臺皆重戴，餘官或戴或否。後新進士亦戴，至釋褐則止。太宗淳化二年，御史臺言：「舊儀，三院御史在臺及出使，並重戴，事已久廢。其御史出臺為省職及在京厘務者，請依舊儀，違者罰俸一月。」從之。又詔兩省及尚書省五品以上皆重戴，樞密三司使、副則不。中興後，御史、兩制、知貢舉官、新進士上三人，許服之。



 時服。宋初因五代舊制，每歲諸臣皆賜時服，然止賜將相、學士、禁軍大校。建隆三年，太祖謂侍臣曰：「百官不賜，甚無謂也。」乃遍賜之。歲遇端午、十月一日，文武群臣將校皆給焉。是歲十月，近臣、軍校增給錦襯袍，中書門下、樞密、宣徽院、節度使及侍衛步軍都虞候以上，皇親大將軍以上，天下樂暈錦；三司使、學士、中丞、內客省使、駙馬、留後、觀察使，皇親將軍、諸司使、廂主以上，簇四盤雕細錦；三司副使、宮觀判官，黃師子大錦；防禦團練使、刺
 史、皇親諸司副使，翠毛細錦；權中丞、知開封府、銀臺司、審刑院及待制以上，知檢院鼓院、同三司副使、六統軍、金吾大將軍，紅錦。諸班及諸軍將校，亦賜窄錦袍。有翠毛、宜男、雲雁細錦，師子、練鵲、寶照大錦，寶照中錦，凡七等。



 應給錦袍者，皆五事；公服、錦寬袍，綾汗衫、褲，勒帛，丞郎、給舍、大卿監以上不給錦袍者，加以黃綾繡抱肚。



 大將軍、少卿監、郎中以上，樞密諸房副承旨以上，諸司使，皇親承制、崇班，皆四事；無錦袍。



 將軍至副率、知雜御史至大理正、入內都知、內侍都知、皇親殿直以
 上，皆三事；無褲。



 通事舍人、承制、崇班、入內押班、內侍副都知押班、內常侍、六尚奉御以下，京官充館閣、宗正寺、刑法官者，皆二事；無勒帛，內職汗衫以綾，文臣以絹。



 閣門祗候、內供奉官至殿直，京官編修、校勘，止給公服。端午，亦給。應給錦袍者，汗衫以黃縠，別加繡抱肚、小扇。誕聖節所給，如時服。



 京師禁廂軍校、衛士、內諸司胥史、工巧人，並給服有差。



 朝官、京官、內職出為外任通判、監押、巡檢以上者，大藩府監務者，亦或給之。



 每歲十月時服，開寶中，皆賜窄錦袍。太平興國以後，文官知制誥、武官上
 將軍、內職諸司使以上，皆賜錦。



 藩鎮觀察使以上，天下樂暈錦；尚書及步軍都虞候以上及知益州、並州，次暈錦，皆五事。學士、丞郎，簇四盤雕錦；刺史以上及知廣州，翠毛錦，皆三件。待制以上、橫班諸司使，翠毛錦；知代州，御仙花錦；諸司使領郡，宜男錦；諸司使，雲雁錦。駙馬，錦如丞郎，增至四事。益州鈐轄，錦從本官，增綾褲。



 朝官供奉官以上，皆賜紫地皂花欹正。京官殿直以下，皆賜紫大綾。在外禁軍將校，亦賜窄錦袍，次賜紫綾色絹。景德元年，始詔河北、河東、陜西三路轉運使、副，並給方勝練鵲錦。校獵從官兼賜紫羅錦、旋襴、暖靴。



 雍熙四年，令節度使給皂地金線盤雲鳳鹿胎旋
 襴，侍衛步軍都虞候以上給皂地金線盤花鴛鴦。



 親王、宰相、使相生日，並賜衣五事，錦彩百匹，金花銀器百兩，馬二匹，金塗銀鞍勒一。宰相、樞密使、參知政事、樞密副使、宣徽使初拜、加恩中謝日，並賜衣五事，金帶一，舊荔支帶，淳化後，宰相、參知政事、文臣任樞密副使，改賜方團胯球路金帶，加以金魚。



 塗金銀鞍勒馬一。三司使、學士、御史中丞初拜中謝日，賜衣五事，荔支金帶一，塗金銀鞍勒馬一。文明學士以下，初賜金裝犀帶，後改賜金帶。



 中書舍人，賜襲衣、犀帶。宰相以下對御抬賜；樞密直學士、中
 書舍人謝訖，中使押賜，再入謝於別殿。中書舍人或告謝日已改賜章服，則罷中使押賜。



 郊禋禮畢，親王、宰相至龍圖閣直學士、禁軍將校，各賜襲衣、金帶，親王、中書門下、樞密、宣徽、三司使、四廂都指揮使以上，加鞍勒馬一。其後宮觀副使、天書扶侍使，並同學士。



 同中謝日。雍熙元年，兩省五品以上，御史臺、尚書省四品以上，各賜襲衣、犀帶、魚袋。其為五使，則皆賜金帶，仍各加器幣。



 文武行事官，各賜金帛。牧伯在外者，遇大禮，不賜。大中祥符元年，詔節度、觀察、防禦、團練使，刺史，因東封為諸州部署鈐轄者，並特賜焉。



 使相、節度使自鎮來朝入見日，賜衣五事，
 金帶，鞍馬；朝辭日，賜窄衣六事，金束帶，鞍勒馬一，散馬二；節度使減散馬。



 為都部署者，別賜帶甲鞍勒馬一。觀察使為都部署、副都部署赴本任、知州，賜窄衣三事，金束帶，鞍勒馬。防禦團練使、刺史為部署、鈐轄，賜窄衣三事，金束帶；赴本任，賜窄衣三事，塗金銀腰帶；為知州、都監，賜窄衣三事，絹三十匹。諸司為鈐轄者，賜窄衣、金束帶。文武官內職出為知州軍、通判、發運、轉運使副、提點刑獄、都監、巡檢、砦主、軍使及任使繁要者，僕射賜窄衣三事，絹
 五十匹；尚書、丞郎、學士、諫舍、待制、大卿監及統軍、上將軍、諸司使，減絹二十匹；少卿監至五官正、大將軍至副率、諸司副使，減絹一十匹；中郎將、京官內殿承制至借職、內常侍，減衣二事，又減絹一十匹。窄衣，起二月給紫羅衫；起十月給紫欹正錦襖。



 給公服者，單夾亦然。



 諸道衙內指揮使、都虞候入貢辭日，賜紫羅窄衫，金塗銀帶。



 士庶人車服之制。太宗太平興國七年，詔曰：「士庶之間，車服之制，至於喪葬，各有等差。近年以來，頗成逾僭。宣
 令翰林學士承旨李昉詳定以聞。」昉奏：「今後富商大賈乘馬，漆素鞍者勿禁。近年品官綠袍及舉子白襴下皆服紫色，亦請禁之。其私第便服，許紫皂衣、白袍。舊制，庶人服白，今請流外官及貢舉人、庶人通許服皂。工商、庶人家乘簷子，或用四人、八人，請禁斷，聽乘車；兜子，舁不得過二人。」並從之。端拱二年，詔縣鎮場務諸色公人並庶人、商賈、伎術、不系官伶人，只許服皂、白衣，鐵、角帶，不得服紫。文武升朝官及諸司副使、禁軍指揮使、廂軍都
 虞候之家子弟，不拘此限。帕頭巾子，自今高不過二寸五分。婦人假髻並宜禁斷，仍不得作高髻及高冠。其銷金、泥金、真珠裝綴衣服，除命婦許服外，餘人並禁。至道元年，復許庶人服紫。



 真宗咸平四年，禁民間造銀鞍瓦、金線、盤蹙金線。大中祥符元年，三司言：「竊惟山澤之寶，所得至難，儻縱銷釋，實為虛費。今約天下所用，歲不下十萬兩，俾上幣棄於下民。自今金銀箔線，貼金、銷金、泥金、蹙金線裝貼什器土木玩用之物，並請禁斷，非命婦
 不得以為首飾。冶工所用器，悉送官。諸州寺觀有以金箔飾尊像者，據申三司，聽自繼金銀工價，就文思院換給。」從之。二年，詔申禁熔金以飾器服。又太常博士知溫州李邈言：「兩浙僧求丐金銀、珠玉，錯末和泥以為塔像，有高袤丈者。毀碎珠寶，浸以成俗，望嚴行禁絕，違者重論。」從之。



 七年，禁民間服銷金及鈸遮那纈。八年，詔：「內庭自中宮以下，並不得銷金、貼金、間金、戭金、圈金、解金、剔金、陷金、明金、泥金、楞金、背影金、盤金、織金、金線捻絲，裝
 著衣服，並不得以金為飾。其外庭臣庶家，悉皆禁斷。臣民舊有者，限一月許回易。為真像前供養物，應寺觀裝功德用金箔，須具殿位真像顯合增修創造數，經官司陳狀勘會，詣實聞奏，方給公憑，詣三司收買。其明金裝假果、花枝、樂身之類，應金為裝彩物，降詔前已有者，更不毀壞，自餘悉禁。違者，犯人及工匠皆坐。」是年，又禁民間服皂班纈衣。



 仁宗天聖三年，詔：「在京士庶不得衣黑褐地白花衣服並藍、黃、紫地撮暈花樣，婦女不得將白
 色、褐色毛段並淡褐色匹帛制造衣服，令開封府限十日斷絕；婦女出入乘騎，在路披毛褐以御風塵者，不在禁限。」七年，詔士庶、僧道無得以朱漆飾床榻。九年，禁京城造朱紅器皿。


景祐元年，詔禁錦背、繡背、遍地密花透背採段，其稀花團窠、斜窠雜花不相連者非。二年，詔：市肆造作縷金為婦人首飾等物者禁。三年，「臣庶之家，毋得採捕鹿胎制造冠子。又屋宇非邸店、樓閣臨街市之處，毋得為四鋪作鬧斗八；非品官毋得起門屋；非宮室、
 寺觀毋得彩繪棟宇及朱黝漆梁柱窗牖、雕鏤柱礎。凡器用毋得表裏朱漆、金漆，下毋得襯朱。非三品以上官及宗室、戚里之家，毋得用金棱器，其用銀者毋得塗金。玳瑁酒食器，非宮禁毋得用。純金器若經賜者，聽用之。凡命婦許以金為首飾，及為小兒鈐鐲、釵篸、金川纏、珥環之屬；仍毋得為牙魚、飛魚、奇巧飛動若龍形者。非命婦之家，毋得以真珠裝綴首飾、衣服，及項珠、纓絡、耳墜、頭
 \gezhu{
  須巾}
 、抹子之類。凡帳幔、繳壁、承塵、柱衣、額道、項帕、覆旌、床
 裙，毋得用純錦遍繡。宗室戚裏茶簷、食合，毋得以緋紅蓋覆。豪貴之族所乘坐車，毋得用朱漆及五彩裝繪，若用黝而間以五彩者聽。民間毋得乘簷子，及以銀骨朵、水罐引喝隨行。」



 慶歷八年，詔禁士庶效契丹服及乘騎鞍轡、婦人衣銅綠兔褐之類。皇祐元年，詔婦人冠高毋得逾四寸，廣毋得逾尺，梳長毋得逾四寸，仍禁以角為之。先是，宮中尚白角冠梳，人爭仿之，至謂之內樣。冠名曰垂肩等肩，至有長三尺者；梳長亦逾尺。議者以為服妖，
 遂禁止之。嘉祐七年，初，皇親與內臣所衣紫，皆再入為黝色。後士庶浸相效，言者以為奇邪之服，於是禁天下衣黑紫服者。



 神宗熙寧九年，禁朝服紫色近黑者；民庶止令乘犢車，聽以黑飾，間五彩為飾，不許呵引及前列儀物。哲宗紹聖二年，侍御史翟思言：「京城士人與豪右大姓，出入率以轎自載，四人舁之，甚者飾以棕蓋，徹去簾蔽，翼其左右，旁午於通衢，甚為僭擬，乞行止絕。」從之。



 徽宗大觀元年，郭天信乞中外並罷翡翠裝飾，帝曰：「先王之
 政，仁及草木禽獸，今取其羽毛，用於不急，傷生害性，非先王惠養萬物之意。宜令有司立法禁之。」政和二年，詔後苑造纈帛。蓋自元豐初，置為行軍之號，又為衛士之衣，以辨奸詐，遂禁止民間打造。令開封府申嚴其禁，客旅不許興販纈板。



 七年，臣僚上言：「輦轂之下，奔競侈靡，有未革者。居室服用以壯麗相誇，珠璣金玉以奇巧相勝，不獨貴近，比比紛紛，日益滋甚。臣嘗考之，申令法禁雖具，其罰尚輕，有司玩習，以至於此。如民庶之家不得
 乘轎，今京城內暖轎，非命官至富民、娼優、下賤，遂以為常。竊見近日有赴內禁乘以至皇城門者，奉祀乘至宮廟者，坦然無所畏避。臣妄以為僭禮犯分，禁亦不可以緩。」於是詔，非品官不得乘暖轎。先是，權發遣提舉淮南東路學事丁瓘言：「衣服之制，尤不可緩。今閭閻之卑，倡優之賤，男子服帶犀玉，婦人塗飾金珠，尚多僭侈，未合古制。臣恐禮官所議，止正大典，未遑及此。伏願明詔有司，嚴立法度，酌古便今，以義起禮。俾閭閻之卑，不得與
 尊者同榮；倡優之賤，不得與貴者並麗。此法一正，名分自明，革澆偷以歸忠厚，豈曰小補之哉。」是歲，又詔敢為契丹服若氈笠、釣墩之類者，以違御筆論。釣墩，今亦謂之襪褲，婦人之服也。



 中興，士大夫之服，大抵因東都之舊，而其後稍變焉。一曰深衣，二曰紫衫，三曰涼衫，四曰帽衫，五曰襴衫。淳熙中，朱熹又定祭祀、冠婚之服，特頒行之。凡士大夫家祭祀、冠婚，則具盛服。有官者帕頭、帶、靴、笏，進士則帕頭、襴
 衫、帶，處士則帕頭、皂衫、帶，無官者通用帽子、衫、帶；又不能具，則或深衣，或涼衫。有官者亦通用帽子以下，但不為盛服。婦人則假髻、大衣、長裙。女子在室者冠子、背子。眾妾則假紒、背子。



 冠禮，三加冠服，初加，緇布冠、深衣、大帶、納履；再加，帽子、皂衫、革帶、系鞋；三加，帕頭、公服、革帶、納靴。其品官嫡庶子初加，折上巾、公服；再加，二梁冠、朝服；三加，平冕服，若以巾帽、折上巾為三加者，聽之。深衣用白細布，度用指尺，衣全四幅，其長過脅，下屬於裳。裳
 交解十二幅，上屬於衣，其長及踝。圓袂方領，曲裾黑緣。大帶、緇冠、幅巾、黑履。士大夫家冠昏、祭祀、宴居、交際服之。



 紫衫。本軍校服。中興，士大夫服之，以便戎事。紹興九年，詔公卿、長吏服用冠帶，然迄不行。二十六年，再申嚴禁，毋得以戎服臨民，自是紫衫遂廢。士大夫皆服涼衫，以為便服矣。



 涼衫。其制如紫衫，亦曰白衫。乾道初，禮部侍郎王□嚴奏：「
 竊見近日士大夫皆服涼衫，甚非美觀，而以交際、居官、臨民，純素可憎，有似兇服。陛下方奉兩宮，所宜革之。且紫衫之設以從戎，故為之禁，而人情趨簡便，靡而至此。文武並用。本不偏廢，朝章之外，宜有便衣，仍存紫衫，未害大體。」於是禁服白衫，除乘馬道塗許服外，餘不得服。若便服，許用紫衫。自後，涼衫祗用為兇服矣。



 帽衫。帽以烏紗、衫以皂羅為之，角帶，系鞋。東都時，士大夫交際常服之。南渡後，一變為紫衫，再變為涼衫，自是
 服帽衫少矣。惟士大夫家冠昏、祭祀猶服焉。若國子生，常服之。



 襴衫。以白細布為之，圓領大袖，下施橫襴為裳，腰間有闢積。進士及國子生、州縣生服之。



 紹興五年，高宗謂輔臣曰：「金翠為婦人服飾，不惟靡貨害物，而侈靡之習，實關風化。已戒中外，及下令不許入宮門，今無一人犯者。尚恐士民之家未能盡革，宜申嚴禁，仍定銷金及採捕金翠罪賞格。」淳熙二年，孝宗宣示中宮苧衣曰：「珠玉就
 用禁中舊物，所費不及五萬，革弊當自宮禁始。」因問風俗，龔茂良奏：「由貴近之家，放效宮禁，以致流傳民間。粥簪珥者，必言內樣。彼若知上崇尚淳樸，必觀感而化矣。臣又聞中宮服浣濯之衣，數年不易。請宣示中外，仍敕有司嚴戢奢僭。」寧宗嘉泰初，以風俗侈靡，詔官民營建室屋，一遵制度，務從簡樸。又以宮中金翠，燔之通衢，貴近之家，犯者必罰。



\end{pinyinscope}