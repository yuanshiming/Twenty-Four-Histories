\article{本紀第二十三}

\begin{pinyinscope}

 欽宗



 欽宗恭文順德仁孝皇帝，諱桓，徽宗皇帝長子，母曰恭顯皇后王氏。元符三年四月乙酉生於坤寧殿。初名但，封韓國公，明年六月進封京兆郡王。崇寧元年二月甲
 午，更名烜，十一月丁亥，又改今名。大觀二年正月，進封定王。政和元年三月，講學於資善堂。三年正月，加太保。四年二月癸酉，冠於文德殿。五年二月乙巳，立為皇太子，大赦天下。丁巳，謁太廟。詔乘金輅，設鹵簿，如至道、天禧故事，及宮僚參謁並稱臣，皆辭之。六年六月癸未，納妃朱氏。



 宣和七年十二月戊午，除開封牧。庚申，徽宗詔皇太子嗣位，自稱曰道君皇帝，趣太子入禁中，被以御服。泣涕固辭，因得疾。又固辭，不許。辛酉，即皇帝位，御垂
 拱殿見群臣。是日，日有五色暈，挾赤黃珥，重日相蕩摩久之。乃引道君皇帝出居龍德宮，皇后出居擷景園。以少宰李邦彥為龍德宮使，太保、領樞密院事蔡攸、門下侍郎吳敏副之。是時，金人已分道犯境。壬戌，赦大逆、反叛以下罪，進百官秩一等，賞諸軍，立妃朱氏為皇后，以太子詹事耿南仲簽書樞密院事。癸亥，詔太傅燕王、越王入朝不趨，贊拜不名。詔非三省、樞密院所得旨，有司勿行。甲子，斡離不陷信德府，粘罕圍太原。詔京東、淮西、
 浙募兵入衛。太學生陳東等上書，數蔡京、童貫、王黼、梁師成、李彥、朱勉罪，謂之六賊，請誅之。丙寅，上道君皇帝尊號曰教主道君太上皇帝，皇后曰道君太上皇后。詔改元。



 靖康元年春正月丁卯朔，受群臣朝賀，退詣龍德宮，賀道君皇帝。詔中外臣庶實封言得失。金人破相州。戊辰，破浚州。威武軍節度使梁方平師潰，河北、河東路制置副使何灌退保滑州。己巳，灌奔還，金人濟河，詔親征。道
 君皇帝東巡，以領樞密院事蔡攸為行宮使，尚書右丞宇文粹中副之。詔自今除授、黜陟及恩數等事，並參酌祖宗舊制。罷內外官司、局、所一百五處，止留後苑，以奉龍德宮。以門下侍郎吳敏知樞密院事，吏部尚書李梲同知樞密院事。貶太傅致仕王黼為崇信軍節度副使、安置永州。賜翊衛大夫、安德軍承宣使李彥死，並籍其家。放寧遠軍節度使朱勉歸田里。帝欲親征，以李綱為留守，以李梲為副。給事中王寓諫親征，罷之。庚午，道君
 皇帝如亳州，百官多潛遁。宰相欲奉帝出襄、鄧，李綱諫止之。以綱為尚書右丞。辛未，以李綱為親征行營使，侍衛親軍馬軍都指揮使曹曚副之。太宰兼門下侍郎白時中罷。李邦彥為太宰兼門下侍郎，守中書侍郎張邦昌為少宰兼中書侍郎，尚書左丞趙野為門下侍郎，翰林學士承旨王孝迪為中書侍郎，同知樞密院事蔡懋為尚書左丞。壬申，金人渡河，遣使督諸道兵入援。癸酉，詔兩省、樞密院官制一遵元豐故事。金人犯京師，命尚
 書駕部員外郎鄭望之、親衛大夫康州防禦使高世則使其軍。詔從官舉文武臣僚堪充將帥有膽勇者。是夜，金人攻宣澤門，李綱御之，斬獲百餘人，至旦始退。甲戌，金人遣吳孝民來議和，命李梲使金軍。金人又使蕭三寶奴、耶律忠、張願恭來。以吏部尚書唐恪同知樞密院事。乙亥，金人攻通津、景陽等門，李綱督戰，自卯至酉，斬首數千級，何灌戰死。李梲與蕭三寶奴、耶律忠、王汭來索金帛數千萬，且求割太原、中山、河間三鎮，並宰相、親
 王為質，乃退師，丙子，避正殿，減常膳。括借金銀，籍倡優家財。庚辰，命張邦昌副康王構使金軍，詔稱金國加「大」字。辛巳，道君皇帝幸鎮江。以兵部尚書路允迪簽書樞密院事。金人陷陽武，知縣事蔣興祖死之。壬午，大風走石，竟日乃止。封子諶為大寧郡王。甲申，省廉訪使者官，罷鈔旁定貼錢及諸州免行錢，以諸路贍學戶絕田產歸常平司。統制官馬忠以京西募兵至，擊金人於順天門外，敗之。乙酉，路允迪使粘罕軍於河東。平陽府將劉
 嗣初以城叛。丁亥，靖難軍節度使、河北河東路制置使種師道督涇原、秦鳳兵入援，以師道同知樞密院事，為京畿、河北、河東宣撫使，統四方勤王兵及前後軍。庚寅，盜殺王黼於雍丘。癸巳，大霧四塞。乙未，貶少保、淮南節度使梁師成為彰化軍節度副使，行及八角鎮，賜死。



 二月丁酉朔，命都統制姚平仲將兵夜襲金人軍，不克而奔。戊戌，罷李綱以謝金人，廢親征行營司。金人復來議和。庚子，命附馬都尉曹晟使金軍。辛丑，又命資政殿大
 學士宇文虛中、知東上閣門事王球使之，許割三鎮地。太學諸生陳東等及都民數萬人伏闕上書，請復用李綱及種師道，且言李邦彥等疾綱，恐其成功，罷綱正墮金人之計。會邦彥入朝，眾數其罪而罵。吳敏傳宣，眾不退，遂撾登聞鼓，山呼動地。殿帥王宗濋恐生變，奏上勉從之。遣耿南仲號於眾曰：「已得旨宣綱矣。」內侍朱拱之宣綱後期，眾臠而磔之，並殺內侍數十人。乃復綱右丞，充京城防禦使。壬寅，追封範仲淹魏國公，贈司馬光太
 師，張商英太保，除元祐黨籍學術之禁。詔誅士民殺內侍為首者，禁伏闕上書，廢苑囿宮觀可以與民者。金人使王汭來。癸卯，命肅王樞使金軍。以觀文殿學士、大名尹徐處仁為中書侍郎，宇文虛中簽書樞密院事。蔡懋罷。乙巳，宇文虛中、王球復使金軍。康王至自金軍。金人遣韓光裔來告辭，遂退師，京師解嚴。丙午，康王構為太傅、靜江奉寧軍節度使。省明堂班朔布政官。丁未，日有兩珥。戊申，赦天下。詔諭士民，自今庶事並遵用祖宗舊
 制，凡蠹國害民之事，一切寢罷。己酉，罷宰執兼神霄玉清萬壽宮使及殿中監、符寶郎。詔用祖宗故事，擇武臣得軍心者為同知、簽書樞密院，邊將有威望者為三衙。以金人請和，詔官民昔嘗附金而復歸本朝者，各還其鄉國。庚戌，李邦彥罷，以張邦昌為太宰兼門下侍郎，吳敏為少宰兼中書侍郎，李綱知樞密院事，耿南仲為尚書左丞，李梲為尚書右丞。辛亥，詔監察御史言事如祖宗法。宇文粹中罷知江寧府。癸丑，種師道罷為中太一
 宮使。贈右正言陳瓘為右諫議大夫。甲寅，貶太師致仕蔡京為秘書監、分局南京，太師、廣陽郡王童貫為左衛上將軍，太保、領樞密院事蔡攸為太中大夫、提舉亳州明道宮。先是，粘罕遣人來求賂，大臣以勤王兵大集，拘其使人，且結約余睹以圖之。至是，粘罕怒，及攻太原不克，分兵趣京師，過南、北關，權威勝軍李植以城降。乙卯，陷隆德府，知府張確、通判趙伯臻、司錄張彥遹死之。丙辰，有二流星，一出張宿入濁沒，一出北河入軫。己未，詔
 遙郡承宣使有功應除正任者，自今除正任刺史。辛酉，梁方平坐棄河津，伏誅。王孝迪罷。命給事中王云、侍衛親軍馬軍都指揮使曹曚使金國，鎮洮軍節度使、中太乙宮使種師道為河北、河東路宣撫使，保靜軍節度使、殿前副都指揮使姚古為制置使。乙丑，御殿復膳。丙寅，下哀痛之詔於陜西、河東。是月，金人犯澤州之高平，知州高世由往犒之，乃去。



 三月丁卯朔，遣徽猷閣待制宋煥奉表道君皇帝行宮。詔侍從言事。詔非三省、樞密院所
 奉旨，諸司不許奉行。罷川路歲所遣使。募人掩軍民遺骸，遣使分就四郊致祭。戊辰，李梲罷為鴻慶宮使。己巳，張邦昌罷為中太一宮使。徐處仁為太宰兼門下侍郎，唐恪為中書侍郎，翰林學士何□為尚書右丞，御史中丞許翰同知樞密院事。庚午，宇文虛中罷知青州。癸酉，詣景靈東宮行恭謝禮。命趙野為道君皇帝行宮奉迎使。甲戌，恭謝景靈西宮及建隆觀。乙亥，詣陽德觀、凝祥池、中太乙宮、祐神觀、相國寺。丙子，改擷景園為寧德宮。
 錄司馬光後。己卯，燕王俁、越王偲為太師。壬午，詔金人叛盟深入，其元主和議李邦彥、奉使許地李梲、李鄴、鄭望之悉行罷黜。又詔種師道、姚古、種師中往援三鎮，保塞陵寢所在，誓當固守。癸未，遣李綱迎道君皇帝於南京，以徐處仁為禮儀使。殿中侍御史李擢、左司諫李會罷。乙酉，迎道君皇帝於宜春苑，太后入居寧德宮。丙戌，知中山府詹度為資政殿大學士，知太原府張孝純、知河間府陳遘並為資政殿學士，知澤州高世由直龍圖
 閣，賞城守之勞也。丁亥，朝於寧德宮，詔扈從行宮官吏，候還京日優加賞典，除有罪之人迫於公議已行遣外，餘令臺諫勿復用前事糾言。庚寅，肅王樞為太傅。姚古復隆德府。辛卯，復威勝軍。壬辰，太保景王杞、濟王栩為太傅。有流星出紫微垣。甲午，康王構為集慶、建雄軍節度使，尚書戶部侍郎錢蓋為陜西制置使。命陳東初品官，賜同進士出身，辭不拜。籍朱勉家。乙未，詔金歸朝官民未發遣者，止之。丙申，貶蔡京為崇信軍節度副使。是
 春，夏人取天德、雲內、武州及河東八館。



 夏四月戊戌，夏人陷震威城，攝知城事朱昭死之。己亥，迎太上皇帝入都門。壬寅，朝於龍德宮。癸卯，立子諶為皇太子。耿南仲為門下侍郎。乙巳，置《春秋》博士。戊申，置詳議司於尚書省，討論祖宗法。己酉，乾龍節，群臣上壽於紫宸殿。庚戌，趙野罷。壬子，金人使賈霆、冉企弓來。癸丑，封太師、沂國公鄭紳為樂平郡王。貶童貫為昭化軍節度副使、安置郴州。減宰執俸給三之一及支賜之半。詔開經筵。令吏
 部稽考庶官，凡由楊戩、李彥之公田，王黼、朱勉之應奉，童貫西北之師，孟昌齡河防之役，夔蜀、湖南之開疆，關陜、河東之改幣，及近習所引，獻頌可採，特赴殿試之流，所爵賞，悉奪之。甲寅，種師道加太尉、同知樞密院事、河北河東路宣撫使。乙卯，詔自今假日特坐，百司毋得休務。以平涼軍節度使範訥為右金吾衛上將軍。丙辰，詔有告奸人妄言金人復至以恐動居民者，賞之。戊午，進封南康郡王栻為和王，平陽郡王榛為信王。己未，復
 以詩賦取士，禁用《莊》、《老》及王安石《字說》。壬戌，詔親擢臺諫官，宰執勿得薦舉，著為令。追政和以來道官、處士、先生封贈奏補等敕書。甲子，令在京監察御史、在外監司、郡守及路分鈐轄已上，舉曾經邊任或有武勇可以統眾出戰者，人二員。東兵正將占沆與金人戰於交城縣，死之。乙丑，詔三衙並諸路帥司各舉諳練邊事、智勇過人並豪俊奇傑、眾所推服、堪充統制將領者各五名。貶蔡攸節度副使，安置朱勉於循州。



 五月丙寅朔，朝於龍
 德宮，令提舉官日具太上皇帝起居平安以聞。丁卯，詔天下有能以財穀佐軍者，有司以名聞，推恩有差。以少傅、鎮西軍節度餘深為特進、觀文殿大學士。戊辰，罷王安石配享孔子廟庭。庚午，少傅、安武軍節度使錢景臻，鎮安軍節度使、開府儀同三司劉宗元並為左金吾衛上將軍。保信軍節度使劉敷、武成軍節度使劉敏、向德軍節度使張楙、岳陽軍節度使王舜臣、應道軍節度度使朱孝孫、瀘川軍節度使錢忱並為右金吾衛上將軍。是
 日，寒。辛未，申銅禁。詔：無出身待制已上，年及三十而通歷任實及十年者，乃得任子。監察御史餘應求坐言事迎合大臣，罷知衛州。甲戌，曲赦河北路。乙亥，申銷金禁。丁丑，詔以儉約先天下，澄冗汰貪，為民除害，授監司、郡縣奉行所未及者，凡十有六事。姚古將兵至威勝，聞粘罕將至，眾驚潰，河東大振。河北、河東路制置副使種師中與金人戰於榆次，死之。己卯，借外任官職田一年。開府儀同三司高俅卒。辛巳，損太官日進膳。追削高俅官。
 甲申，罷詳議司。己丑，以河東經略安撫使張孝純為檢校少保、武當軍節度使。壬辰，詔天下舉習武藝、兵書者。乙未，詔姚古援太原。



 六月丙申朔，以道君皇帝還朝，御紫宸殿，受群臣朝賀。詔諫官極論闕失。戊戌，令中外舉文武官才堪將帥者。時太原圍急，群臣欲割三鎮地，李綱沮之，乃以李綱代種師道為宣撫使、援太原。辛丑，以資政殿學士劉韐為宣撫副使，陜西制置司都統制解潛為制置副使。太白犯歲星。壬寅，封鄆國公屋為安康
 郡王，韓國公楗為廣平郡王，並開府儀同三司。詔：「今日政令，惟遵奉上皇詔書，修復祖宗故事。群臣庶士亦當講孔、孟之正道，察安石舊說之不當者，羽翼朕志，以濟中興。」癸卯，以侍衛親軍馬軍副都指揮使、鎮西軍承宣使王稟為建武軍節度使，錄堅守太原之功也。甲辰，路允迪罷為醴泉觀使。乙巳，左司諫陳公輔以言事責監合州酒務。壬子，天狗墜地。有聲如雷。癸丑，慮囚。丙辰，太白、熒感、歲、鎮四星合於張。辛酉，罷都水、將作監承受內
 侍官。熙河都統制焦安節坐不法，李綱斬之。壬戌，姚古坐擁兵逗遛，貶為節度副使、安置廣州。彗出紫微垣。



 秋七月乙丑朔，除元符上書邪等之禁。宋昭政和中上書諫攻遼，貶連州；庚午，詔赴都堂。乙亥，安置蔡京於儋州，攸雷州，童貫吉陽軍。己卯，免借河北、河東、陜西路職田。乙酉，詔蔡京子孫二十三人已分竄遠地，遇赦不許量移。是日，京死於潭州。丁亥，令侍從官共議改修宣仁聖烈皇后謗史。辛卯，遣監察御史張澄誅童貫，廣西轉運
 副使李升之誅趙良嗣，並竄其子孫於海南。壬辰，侍御史李光坐言事貶監當。是月，解潛與金人戰於南關，敗績。劉韐自遼州引兵與金人戰，敗績。



 八月甲午朔，錄陳瓘後。丙申，復命種師道以宣撫使巡邊，召李綱還。庚子，詔以彗星，避殿減膳，令從臣具民間疾苦以聞。河東察訪使張灝與金人戰於文水，敗績。辛丑，詔求民之疾苦者十七事，悉除之。丁未，斡離不復攻廣信軍、保州，不克，遂犯真定。戊申，都統制張思正等夜襲金人於文水
 縣，敗之。己酉，復戰，師潰，死者數萬人，思正奔汾州。都統制折可求師潰於子夏山。威勝、隆德、汾、晉、澤、絳民皆渡河南奔，州縣皆空。金人乘勝攻太原。錄張庭堅後。乙卯，遣徽猷閣待制王云、閣門宣贊舍人馬識遠使於金國，秘書著作佐郎劉岑、太常博士李若水分使其軍議和。戊午，許翰罷知亳州。己未，太宰徐處仁罷知東平，少宰吳敏罷知揚州。以唐恪為少宰兼中書侍郎，何□為中書侍郎，禮部尚書陳過庭為尚書右丞，開封尹聶昌同
 知樞密院事，御史中丞李回簽書樞密院事。庚申，遣王云使金軍，許以三鎮賦稅。是月，福州軍亂，殺其知州事柳庭俊。



 九月丙寅，金人陷太原，執安撫使張孝純，副都總管王稟、通判方笈皆死之。辛未，貶吳敏為崇信軍節度副使、安置涪州。移蔡攸於萬安軍，尋與弟翛及朱勉皆賜死。乙亥，詔編修敕令所取靖康以前蔡京所乞御筆手詔，參祖宗法及今所行者，刪修成書。丁丑，禮部尚書王□為尚書左丞。戊寅，有赤氣隨日出。李綱罷知揚
 州。壬午，梟童貫首於都市。癸未，賜布衣尹焞為和靖處士。甲申，日有兩珥、背氣。丙戌，建三京及鄧州為都總管府，分總四道兵。庚寅，以知大名府趙野為北道都總管，知河南府王襄為西道都總管，知鄧州張叔夜為南道都總管，知應天府胡直孺為東道都總管。又罷李綱提舉洞霄宮。辛卯，遣給事中黃鍔由海道使金國議和。是月，夏人陷西安州。



 冬十月癸巳朔，御殿復膳。貶李鋼為保靜軍節度副使、安置建昌軍。丁酉，金人陷真定，都鈐轄
 劉□死之。有流星如杯。戊戌，金人使楊天吉、王汭來。庚子，日有青、赤、黃恩氣。金人陷汾州，知州張克戩、兵馬都監賈但死之。又攻平定軍。辛丑，下哀痛詔，命河北、河東諸路帥臣傳檄所部，得便宜行事。壬寅，天寧節，率群臣詣龍德宮上壽。甲辰，詔用蔡京、王黼、童貫所薦人。丙午，集從官於尚書省，議割三鎮。召種師道還。丁未，以禮部尚書馮澥知樞密院事。己酉，閱炮飛山營。庚戌，以範訥為寧武軍節度使、河北河東路宣撫使。遼故將小□
 胡□錄攻陷麟州建寧砦，知砦楊震死之。壬子，詔太常禮官集議金主尊號。命尚書左丞王□副康王使斡離不軍，□辭。乙卯，雨木冰。丙辰，金人陷平陽府，又陷威勝、隆德、澤州。丁巳，高麗入貢，令明州遞表以進，遣其使還。戊午，貶王□為單州團練副使，命馮澥代行。庚申，日有兩珥及背氣。侍御史胡舜陟請援中山，不省。辛酉，種師道薨。



 十一月丙寅，夏人陷懷德軍，知軍事劉銓、通判杜翊世死之。籍譚稹家。戊辰，康王未至金軍而還。馮澥罷。己巳，
 集百官議三鎮棄守。庚午，詔河北、河東、京畿清野，令流民得占官舍寺觀以居。辛未，有流星如杯。壬申，禁京師民以浮言相動者。癸酉，右諫議大夫範宗尹以首議棄地罷。金人至河外，宣撫副使折彥質領師十二萬拒之。甲戌，師潰。金人濟河，知河陽燕瑛、西京留守王襄棄城遁。乙亥，命刑部尚書王云副康王使斡離不軍。許割三鎮，奉袞冕、車輅，尊其主為皇叔，且上尊號。丙子，金人渡河，折彥質兵盡潰，提刑許高兵潰於洛口。金人來言，欲
 盡得河北地。京師戒嚴。遣資政殿學士馮澥及李若水使粘罕軍。丁丑，何□罷。以尚書左丞陳過庭為中書侍郎，兵部尚書孫傅為尚書右丞。命成忠郎郭京領選六甲正兵所。簽書樞密院事李回以萬騎防河，眾潰而歸。是日，塞京城門。戊寅，進龍德宮婉容韋氏為賢妃，康王構為安國、安武軍節度使。罷清野。辛巳，以知懷州霍安國為徽猷閣待制，通判林淵直徽猷閣，賞守禦之功也。壬午，斡離不使楊天吉、王汭、勃堇撒離梅來。命耿南仲
 使斡離不軍，聶昌使粘罕軍，許畫河為界。康王至磁州，州人殺王云，止王勿行，王復還相州。甲申，以尚書右丞孫傅同知樞密院事，御史中丞曹輔簽書樞密院事。以京兆府路安撫使範致虛為陜西五路宣撫使，令督勤王兵入援。乙酉，斡離不軍至城下。遣蠟書間行出關召兵，又約康王及河北守將來援。多為邏兵所獲。丁亥，大風發屋折木。李回罷。戊子，金人攻通津門，範瓊出兵焚其砦。己丑，南道總管張叔夜將兵勤王，至玉津園，以叔
 夜為延康殿學士。斡離不遣劉晏來。庚寅，幸東壁勞軍。詔三省長官名悉依元豐舊制。領開封府何□為門下侍郎。



 閏月壬辰朔，金人攻善利門，統制姚仲友御之。奇兵作亂，殺使臣，王宗濋斬數十人乃定。唐恪出都，人欲擊之，因求去，罷為中太一宮使。以門下侍郎何□為尚書右僕射兼中書侍郎。劉韐坐棄軍，降五官予祠。癸巳，京師苦寒，用日者言，借土牛迎春。朱伯友坐棄鄭州，降三官罷。西道總管王襄棄西京去。知澤州高世由以城
 降於金。燕瑛欲棄河陽，為亂兵所殺。河東諸郡，或降或破殆盡。都民殺東壁統制官辛亢宗。罷民乘城，代以保甲。粘罕軍至城下。甲午，時雨雪交作，帝被甲登城，以御膳賜士卒，易火飯以進，人皆感激流涕。金人攻通津門，數百人縋城御之，焚其炮架五、鵝車二。驛召李綱為資政殿大學士、領開封府。金人陷懷州，霍安國、林淵及其鈐轄張彭年、都監趙士□、張諶皆死之。乙未，金人入青城，攻朝陽門。馮澥與金人蕭慶、楊真誥來。丙申，帝幸宣
 化門，以障泥乘馬，行泥淖中，民皆感泣。張叔夜數戰有功，帝如安上門召見，拜資政殿學士。金人執胡直孺，又陷拱州。丁酉，赤氣亙天。以馮澥為尚書左丞。戊戌，殿前副都指揮使王宗濋與金人戰於城下，統制官高師旦死之。庚子，以資政殿學士張叔夜簽書樞密院事。金人攻宣化門，姚仲友御之。辛丑，金人攻南壁，殺傷相當。壬寅，詔河北守臣盡起軍民兵，倍道入援。癸卯，金人攻南壁，張叔夜、範瓊分兵襲之，遙見金兵，奔還，自相蹈藉，溺
 隍死者以千數。甲辰，大雨雪。金人陷亳州。遣間使召諸道兵勤王。乙巳，大寒，士卒噤戰不能執兵，有殭僕者。帝在禁中徒跣祈晴。時勤王兵不至，城中兵可用者惟衛士三萬，然亦十失五六。金人攻城急。丙午，雨木冰。丁未，始避正殿。己酉，遣馮澥、曹輔與宗室仲溫、士言布使金軍請和。命康王為天下兵馬大元帥，速領兵入衛。辛亥，金人來議和，要親王出盟。壬子，金人攻通津、宣化門，範瓊以千人出戰，渡河，冰裂，沒者五百餘人，自是士氣益挫。
 甲寅，大風自北起，俄大雨雪，連日夜不止。乙卯，金人復使劉晏來，趣親王、宰相出盟。丙辰，妖人郭京用六甲法，盡令守禦人下城，大啟宣化門出攻金人，兵大敗。京托言下城作法，引餘兵遁去。金兵登城，眾皆披靡。金人焚南熏諸門。姚仲友死於亂兵，宦者黃經國赴火死，統制官何慶言、陳克禮、中書舍人高振力戰，與其家人皆被害。秦元領保甲斬關遁，京城陷。衛士入都亭驛，執劉晏，殺之。丁巳，奉道君皇帝、寧德皇后入居延福宮。命何□
 及濟王栩使金軍。戊午，何□入言，金人邀上皇出郊。帝曰：「上皇驚憂而疾，必欲之出，朕當親往。」自乙卯雪不止，是日霽。夜有白氣出太微，彗星見。庚申，日赤如火，無光。辛酉，帝如青城。



 十二月壬戌朔，帝在青城。蕭慶入居尚書省。是日，康王開大元帥府於相州。癸亥，帝至自青城。甲子，大索金帛。丙寅，遣陳過庭、劉韐使兩河割地。辛未，定京師米價，勸糶以振民。癸酉，斬行門指揮使蔣宣、李福。乙亥，康王如北京。丙子，尚書省火。庚辰，雨雹。癸未，大
 雪，寒。縱民伐紫筠館花木為薪。庚寅，康王如東平。



 二年春正月辛卯朔，命濟王栩、景王杞出賀金軍，金人亦遣使入賀。壬辰，金人趣召康王還。遣聶昌、耿南仲、陳過庭出割兩河地，民堅守不奉詔，凡累月，止得石州。甲午，詔兩河民開門出降。乙未，有大星出建星，西南流入於濁沒。丁酉，雨木冰。己亥，陰曀，風迅發。夜，西北陰雲中有如火光。庚子，金人索金銀急。何□、李若水勸帝親至軍中，從之，以太子監國而行。乙巳，籍梁師成家。丙午，劉
 韐自經於金軍。太學生徐揆上書，乞守門請帝還闕。金人取至軍中，揆抗論，為所殺。至夜，金人劫神衛營。丁未，大霧四塞。金人下含輝門剽掠，焚五岳觀。



 二月辛酉朔，帝在青城，自如金軍，都人出迎賀。丙寅，金人塹南熏門路，人心大恐。已而金人令推立異姓，孫傅方號慟，乞立趙氏，不允。丁卯，金人要上皇如青城。以內侍鄧述所具諸王孫名，盡取入軍中。辛未，金人逼上皇召皇后、皇太子入青城。庚辰，康王如濟州。癸未，觀文殿大學士唐恪
 仰藥自殺。乙酉，金人以括金未足，殺戶部尚書梅執禮、侍郎陳知質、刑部侍郎程振、給事中安扶。



 三月辛卯朔，帝在青城。丁酉，金人立張邦昌為楚帝。庚子，金人來取宗室，開封尹徐秉哲令民結保，毋藏匿。丁巳，金人脅上皇北行。



 夏四月庚申朔，大風吹石折木。金人以帝及皇后、皇太子北歸。凡法駕、鹵簿，皇后以下車輅、鹵簿，冠服、禮器、法物，大樂、教坊樂器，祭器、八寶、九鼎、圭璧，渾天儀、銅人、刻漏，古器、景靈宮供器，太清樓秘閣三館書、天下
 州府圖及官吏、內人、內侍、技藝、工匠、娼優，府庫畜積，為之一空。辛酉，北風大起，苦寒。



 五月庚寅朔，康王即位於南京，遙上尊號曰孝慈淵聖皇帝。紹興三十一年五月辛卯，帝崩問至。七月己丑，上尊謚曰恭文順德仁孝皇帝，廟號欽宗。三十二年閏二月戊寅，祔於太廟。



 贊曰：帝在東宮，不見失德。及其踐阼，聲技音樂一無所好。靖康初政，能正王黼、朱勉等罪而竄殛之，故金人聞帝內禪，將有卷甲北旆之意矣。惜其亂勢已成，不可救
 藥，君臣相視，又不能同力協謀，以濟斯難，惴惴然講和之不暇。卒致父子淪胥，社稷蕪茀。帝至於是，蓋亦巽懦而不知義者歟！享國日淺，而受禍至深，考其所自，真可悼也夫！真可悼也夫！



\end{pinyinscope}