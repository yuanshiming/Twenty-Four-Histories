\article{列傳第五　宗室三}

\begin{pinyinscope}

 吳王顥益王頵吳王佖
 燕王俁楚王似獻愍太子茂鄆王楷肅王樞景王杞濟王栩徐王棣沂王□咢和王栻信王榛太子諶弟訓元懿太子信王璩莊文太子□魏王愷景獻太子詢鎮王竑



 英宗四子：長神宗，次吳榮王顥，次潤王顏，次益端獻王頵，皆宣仁聖烈高皇后出也。顏早亡，徽宗賜名追封。



 吳榮王顥字仲明，初名仲糾，自右內率府副率為和州防禦使，封安樂郡公，轉明州觀察使，進祁
 國公。治平元年，加檢校太
 傅、保寧軍節度使、同中書門下平章事，封東陽郡王。三年，出閣。神宗立，進封昌王；
 官
 制行，冊拜司空，徙王雍。哲宗嗣位，加太保，換成德、橫海二鎮，徙封揚王，賜贊拜不名，五日一謁禁中。帝致恭如家人禮。神宗祔廟，拜太傅，移鎮京兆、鳳翔。



 自熙寧以來，顥屢請居外，章上輒卻。至元祐初，乃賜咸宜坊第一區，榜曰「親賢」與弟頵對邸。車駕偕三宮臨幸，留宴終日。拜太尉，諸子皆命賜官，制曰：「先皇帝篤兄弟之好，以恩勝義，不許二叔
 出居於外，蓋武王待周公之意。太皇太后嚴朝廷之禮，以義制恩，始從其請，出就外宅，得孔子遠其子之意。二聖不同，同歸於道，皆可以為萬世法。朕承侍兩宮，按行新第，顧瞻懷思，潸然出涕。昔漢明帝問東平王：『在家何以為樂？』王言：『為善最樂。』帝大其言，因送列侯印十九枚，諸子五歲以上悉佩之，著之簡策，天下不以為私。今王諸子性於忠孝，漸於禮義，自勝衣以上，頎然皆有成人之風，朕甚嘉之。其各進一官，以助其為善之樂，尚勉之
 哉！毋忝父祖，以為邦家光。」徙封徐王，詔書不名。



 宣仁有疾，顥旦旦入問，因亦被病。宣仁祔廟，拜太師，徙王冀，賜入朝不趨。改淮南、荊南節度使，徙封楚王。病益篤，帝親挾醫視診，令晝夜具起居狀聞，小愈則喜。既而薨，年四十七。帝即臨哭，輟朝五日，成服苑中。贈尚書令兼中書令、揚荊冀三州牧、燕王，謚曰榮，陪葬永厚陵。徽宗即位，改封吳王。



 顥天資穎異，尤嗜學，始就外傅，每一經終，即遺講讀官以器幣服馬。工飛白，善射，好圖書，博求善本。
 神宗嘉其志尚，每得異書，亟馳使以示。嘗賜方團玉帶，俾服而朝，顥辭，乃為制玉魚以別之。是後親王遂踵為故實。初，居英宗喪，丐解官終制，以厭於至尊，不克遂。服慈聖光獻太后之服，易月當除，顥曰：「身為孫而情文缺然，若是可乎？請如心喪禮，須上禫除，即吉。」詔可。



 子孝騫嗣，終寧國軍節度使、晉康郡王；孝錫終嘉州團練使，贈永國公。



 益端獻王頵，初名仲恪，封大寧郡公，進鄮國公、樂安郡
 王、嘉王。所歷官賜，略與兄顥同。更武勝、山南西、保信、保靜、武昌、武安、武寧、鎮海、成德、荊南十節度，徙王曹、荊，位至太尉。元祐三年七月薨，年三十三，贈太師、尚書令、荊徐二州牧、魏王，謚端獻。徽宗改封益王。



 頵端重明粹，少好學，長博通群書，工飛白、篆籀。賓接宮僚，歲滿當去，輒奏留，久者至十餘年。頗好醫書，手著《普惠集效方》，且儲藥以救病者。



 子九人：孝哲，右驍衛將軍，早亡；孝奕，彰化軍節度觀察留後，贈司空、平原郡王；孝參，奉國軍節度
 使，改寧武、武勝，封豫章郡王；孝永，邢州觀察使，贈司空、廣陵郡王；孝詒、孝騭、孝悅、孝穎、孝願，皆至節度使。



 神宗十四子：長成王佾，次惠王僅，次唐哀獻王俊，次褒王伸，次冀王僩，次哲宗，次豫悼惠王價，次徐沖惠王倜，次吳榮穆王佖，次儀王偉，次徽宗，次燕王俁，次楚榮憲王似，次越王偲。八王皆早薨：佾、僅、伸、偉，徽宗賜名追封；俊、僩、倜、價，徽宗改封。



 吳榮穆王佖，帝第九子。初授山南東道節度使，封儀國
 公。哲宗立，加開府儀同三司、大寧郡王，進申王，拜司空。帝崩，佖於諸弟為最長，有目疾不得立。徽宗嗣位，以帝兄拜太傅，加殊禮，旋拜太師，歷京兆、真定尹，荊、揚、太原、興元牧，徙國陳。崇寧五年薨，輟視朝七日。贈尚書令兼中書令、徐州牧、燕王，謚榮穆。又加贈侍中，改封吳王。子有奕，武信軍節度使、和義郡王。



 燕王俁，帝第十子；越王偲，帝第十二子。母曰林婕妤。俁初授定武軍節度使、檢校太尉，封成國公；偲初授武成
 軍節度使、檢校太尉、祁國公。哲宗朝，俁加開府儀同三司，封咸寧郡王；偲加開府儀同三司，封永寧郡王。是後累換節鋮，歷任尹牧，俁進封莘王，偲封睦王。徽宗朝，俱歷太保、太傅，俁進封衛王、魏王、燕王，偲進封定王、鄧王、越王。靖康元年，同遷太師，俁授河東劍南西川節度使、成都牧，偲授永興成德軍節度使、雍州真定牧。



 二年，上皇幸青城，父老邀之不及，道遇二王，哭曰：「願與王俱死。」徐秉哲捕為首者戮之，益兵衛送二王於金營，北行至
 慶源境上，俁乏食薨，偲至韓州而薨。



 紹興初，有崔紹祖者至壽春府，稱越王次子，受上皇蠟詔為天下兵馬大元帥，興師恢復。鎮撫使趙霖以聞。召赴行在，事敗，送臺獄伏罪，斬於越州市。



 楚榮憲王似，帝第十三子。初為集慶軍節度使、和國公，進普寧郡王。元符元年出閣，封簡王。似於哲宗為母弟，哲宗崩，皇太后議所立，宰相章惇以似對。後曰：「均是神宗子，何必然。」乃立端王。徽宗定位，加司徒，改鎮武昌、武
 成，徙封蔡，拜太保，移鎮保平、鎮安，又改鳳翔、雄武。以王府史語言指斥，送大理寺驗治，似上表待罪。



 左司江諫江公望上疏，以為：「親隙不可開，開則言可離貳；疑跡不可顯，顯則事難磨滅。陛下之得天下也，章惇嘗持異議，已有隙跡矣。蔡王出於無心，年尚幼小，未達禍亂之萌，恬不以為恤。陛下一切包容，已開之隙復塗，已顯之跡復泯矣。恩意渥縟，歡然不失兄弟之情。若以曖昧無根之語，加諸至親骨肉之間，則有魏文『相煎太急』之譏，而忘
 大舜親愛之道，豈治世之美事邪。臣願陛下密詔有司，凡無根之言勿形案牘，倘有瑕可指，一人胸次，則終身不忘，跡不可泯，隙不可塗，則骨肉離矣。一有浸淫旁及蔡王之語，不識陛下將何以處之，陛下何顏見神考於太廟乎？」疏入，公望罷知淮陽軍。徽宗雖出公望，然頗思其言，止治其左右。



 崇寧中，徙鎮荊南、武寧。崇寧五年薨，贈太師、尚書令兼中書令、冀州牧、韓王，改封楚王，謚榮憲。



 子有恭，定國軍節度使、永寧郡王。



 哲宗一子：獻愍太子茂，昭懷劉皇后為賢妃時所生。帝未有子，而中宮虛位，後因是得立。然才三月而夭，追封越王，謚沖獻。崇寧元年，改謚獻愍。後之立也，鄒浩凡三上疏諫，隨削其稿。至是，或謂浩有「殺卓氏而奪其子，欺人可也，詎可以欺天乎」之語，徽宗昭暴其事，復竄浩昭州，而峻茂典冊。後上表謝，然浩蓋無是言也。



 徽宗三十一子：長欽宗，次袞王檉，次鄆王楷，次荊王楫，次肅王樞，次景王杞，次濟王栩，次益王棫，次高宗，次邠
 王材，次祁王模，次莘王植，次儀王樸，次徐王棣，次沂王□咢，次鄆王栱，次和王栻，次信王榛，次漢王椿，次安康郡王屋，次廣平郡王楗，次陳國公機，次相國公梃，次瀛國公樾，次建安郡王柍，次嘉國公椅，次溫國公棟，次英國公楒，次儀國公桐，次昌國公柄，次潤國公樅。檉、楫、材、栱、椿、機六王早薨。



 鄆王楷，帝第三子。初名煥。始封魏國公，進高密郡王、嘉王，歷奉寧、鎮安、鎮東、武寧、保平、荊南、寧江、劍南西川、鎮
 南、河東、寧海十一節度使。政和八年，廷策進士，唱名第一。母王妃方有寵，遂超拜太傅，改王鄆，仍提舉皇城司。出入禁省，不復限朝暮，於外第作飛橋復道以通往來。北伐之役，且將以為元帥，會白溝失利而止。欽宗立，改鎮鳳翔、彰德軍。靖康初，與諸王皆北遷。



 肅王樞，帝第五子。初封吳國公，進建安郡王、肅王，歷節度六鎮。靖康初，金人圍京城，要帝子弟為質，且求輸兩河。於是遣宰臣張邦昌從樞使斡離不軍，為金人所留，
 約俟割地畢遣還，而挾以北去。



 景王杞，初授武安軍節度使、檢校太尉，封冀國公。大觀二年，改授山南東道節度使，加開府儀同三司，封文安郡王。政和中，授檢校太保，尋遷太保，改授護國、武昌軍節度使，追封景王。靖康元年，授荊南、鎮東軍節度使，遷太傅。



 二年，遣詣金營充賀正旦使。既歸，又從上幸青城。及上皇出郊，杞日侍左右，衣不解帶，食不食肉，上皇制發願文，述祈天請命之意，以授杞。杞頓首泣。及北行，須
 發盡白。



 濟王栩，初授鎮洮軍節度使、檢校太尉，封魯國公。大觀二年，改授彰武軍節度使，加開府儀同三司，封安康郡王，政和中，授檢校太保，改荊南、清海軍節度使，進封濟王。靖康元年，授護國、寧海軍節度使，遷太傅。



 同景王杞為賀金人正旦使。既還，又與何桌為請命使，金帥紿栩曰：「自古有南即有北，不可相無，今所欲割地而已。」栩回以白上，且言金帥請與上皇相見，上曰：「豈可使上皇蒙
 塵。」遂自出，以栩從行。及索諸王家屬，栩夫人曹氏避難他出，徐秉哲捕而拘之，遂同北去。



 徐王棣，初授鎮江軍節度使、檢校太尉，封徐國公。政和中，授檢校太保。宣和中，改鎮南軍節度使，加開府儀同三司，封高平郡王。尋改山南東道、河陽三城節度使，進封徐王。後從淵聖北去。



 紹興二年，有萬州李勃者，偽稱祁王，內侍楊公謹與言徐王起居狀，勃遂改稱徐王。宣撫使張浚遣赴行在，上命王府故吏驗視，言非真，詔送
 大理，情得，棄市。



 沂王□咢，初授橫海軍節度使、檢校太尉、冀國公。政和中，授檢校太保。宣和中，改劍南西川節度使，加開府儀同三司，封河間郡王。尋改劍南東川、威武軍節度使，遷太保，進封沂王。



 後從淵聖出郊，至北方，與駙馬劉彥文告上皇左右謀變，金遣人按問，上皇遣莘王植、駙馬蔡鞗等對辨，凡三日，□咢、彥文氣折，金人誅之。



 和王栻，初授靜江軍節度使、檢校太尉、廣國公。三年，授
 檢校太保。尋改定武軍節度使，加開府儀同三司，封南康郡王。靖康元年，授瀛海、安化軍節度使、檢校太傅，追封和王。後從淵聖出郊。



 有遺女一人，高宗朝封樂平縣主，出適杜安石，命大宗正司主婚。



 信王榛，初授建雄軍節度使、檢校太尉，封福國公。三年，授檢校太保。宣和末，改安遠軍節度使，加開府儀同三司，封平陽郡王。靖康元年，授慶陽、昭化軍節度使，遷檢校太傅，進封信王。



 後從淵聖出郊，北行至慶源，亡匿真
 定境中。時馬廣與趙邦傑聚兵保五馬山砦，陰迎榛歸，奉以為主，兩河遺民聞風響應。



 榛遣廣詣行在奏之，其略曰：「邦傑與廣，忠義之心，堅若金石，臣自陷賊中，頗知其虛實。賊今稍惰，皆懷歸心，且累敗於西夏，而契丹亦出攻之。今山西諸砦鄉兵約十餘萬，力與賊抗，但皆苦窘，兼闕戎器。臣多方存恤，惟望朝廷遣兵來援，不然，久之恐反為賊用。臣於陛下，以禮言則君臣，以義言則兄弟，其憂國念親之心無異。願委臣總大軍，與諸砦鄉兵，
 約日大舉，決見成功。」廣既至，黃潛善、汪伯彥疑其非真，上識榛手書，遂除河外兵馬都元帥。潛善、伯彥終疑之，廣將行，密授朝旨，使幾察榛，復令廣聽諸路節制。廣知事不成，遂留於大名府不進。會有言榛將渡河入京，朝廷因詔擇日還京，以伐其謀。



 金人恐廣以援兵至，急發兵攻諸砦，斷其汲道，諸砦遂陷。榛亡，不知所在，或曰後興上皇同居五國城。



 紹興元年，鄧州有楊其姓者，聚千餘人，自稱信王。鎮撫使翟興覺詐，遣將斬之以聞。



 欽宗皇太子諶，朱皇后子也。政和七年生，為嫡皇孫，祖宗以來所未有，徽宗喜。蔡京奏除檢校少保、常德軍節度使，封崇國公，從之。會王黼得政，謀傾京，言其以東宮比人主，遂降為高州防禦使。靖康元年，遷檢校少保、昭慶軍節度使、大寧郡王。尋進檢校少傅、寧國軍節度使。四月，詔立為皇太子。



 二年，上幸青城，命密院同知孫傅兼太子少傅，吏部侍郎謝克家兼太子賓客，輔太子監國，稱制行事。未幾，金人請二帝諭太子出城。統制吳革
 力請留，欲以所募士微服衛太子潰圍以出。傅不許，乃謀匿民間，別求狀類太子者並宦者二人殺之，送金人，紿以宦者竊太子欲投獻，都人爭之，並傷太子。遲疑不決者五日。吳開、莫儔督脅甚急，範瓊恐變生，以危言讋衛士，遂擁太子與皇后共車以出。百官軍吏奔隨號哭，太學諸生擁拜車前，太子呼云：「百姓救我！」哭聲震天，已而北去。弟訓。



 訓乃北地所生。有碭山人留遇僧者，金人見之曰：「全似
 趙家少帝。」遇僧竊喜。紹興十年，三京路通，詔求宗室。遇僧自言少帝第二子，乃守臣遣赴行在，過泗州，州官孫守信疑之，白其守，請於朝。閣門言淵聖無第二子，詔寧信劾治。遇僧伏罪，黥隸瓊州。後有自北至者，曰：「淵聖小大王訓，見居五國城。」



 元懿太子諱敷，高宗子也，母潘賢妃。建炎元年六月，生於南京。拜檢校少保、集慶軍節度使，封魏國公。金人侵淮南，帝幸臨安，會苗傅、劉正彥作亂，逼帝禪位於敷，改
 元明受。既而傅等伏誅，帝復位，乃以敷為皇太子，從幸建康。太子立，屬疾，宮人誤蹴地上金爐有聲，太子驚悸，疾轉劇，薨，謚元懿。



 信王璩字潤夫，初名伯玖，藝祖七世孫，秉義郎子彥之子也。生而聰慧。



 初，伯琮以宗子被選入宮，高宗命鞠于婕妤張氏；吳才人亦請於帝，遂以伯玖命才人母之，賜名璩，除和州防禦使，時生七歲矣。伯琮以建國公就傅，璩獨居禁中。俄拜節度使，封吳國公，宰執趙鼎、劉大中、
 王庶等堅持之，命不果行。會秦檜專政，遂除保大軍節度使，封崇國公。尋詔赴資善堂聽讀。紹興十五年，加檢校少保，進封恩平郡王，出就外第。時伯琮己封普安郡王，璩官屬禮制相等夷，號東、西府。逾年，改武昌軍節度使。



 二十二年，子彥卒，璩去官持服，終喪，還舊官。顯仁太后崩，普安郡王始立為皇太子，璩因加恩稱皇侄，名位始定。遷開府儀同三司，判大宗正事，置司紹興府。



 孝宗即位，璩表請入賀，許之，特授少保，改靜江軍節度使。頃
 之，省紹興府宗正事，改判西外宗正司。璩累章乞閑，改醴泉觀使。淳熙中，除少傅。高宗崩，奔赴得疾，逾年而薨，年五十九，追封信王，累贈太保、太師。



 始，璩之入宮也，儲位未定者垂三十年，中外頗以為疑。孝宗既立，天性友愛，璩入朝，屢召宴內殿，呼以官，不名也，賜予無算。



 子四人：師淳歷忠州團練使、永州防禦使，師瀹、師淪、師路並補武翼大夫。孫希楙，特補保義郎。



 莊文太子諱□，孝宗嫡長子也，母郭皇后。初名愉，補右
 內率府副率，尋賜名□，除右監門衛大將軍、榮州刺史。孝宗為皇子時，□拜蘄州防禦使。及受禪，除少保、永興軍節度使，封鄧王。故事皇子出閣，封王，兼兩鎮，然後加司空。□自防禦使躐拜少保，章異數也。



 乾道元年，立為皇太子，冊廣國夫人錢氏為妃。詔增東宮從衛，太子謙讓。及奏捐月給雜物，從之。三年秋，太子病暍，醫誤投藥，病劇。上皇與帝親視疾，為赦天下。越三日薨，年二十四，謚莊文。



 太子賢厚，上皇與帝皆愛之。帝從禮官議服期，
 以日易月；文武百官服衰，服一日而除；東宮臣僚齊衰三月，臨七日而除。比葬，帝再至東宮，命宰臣奉謚冊，大小祥皆以執政官行禮。



 子挺，錢氏所生也，甫晬，除福州觀察使，封榮國公，乾道九年卒，贈武當軍節度使，追封豫國公。



 寧宗時，命宗子希琪為太子後。希琪，藝祖九世孫也，賜名搢，補右千牛衛將軍，置教授於府。開禧二年，除忠州防禦使。嘉定八年，更名思正。



 魏惠憲王諱愷，莊文同母弟也。初補右內率府副率，轉
 右監門衛大將軍、貴州團練使。孝宗受禪，拜雄武軍節度使、開府儀同三司，封慶王。



 莊文太子薨，愷次當立，帝意未決。既而以恭王英武類己，竟立之。加愷雄武、保寧軍節度使，進封魏王，判寧國府。妻華國夫人韋氏，特封韓、魏兩國夫人，以示優禮。賜黃金三千兩、白金一萬兩，命宰設祖於玉津園，王登車，顧謂虞允文曰：「更望相公保全。」比至鎮，奏朝天申節，許之。



 府長史上言，欲與司馬分治郡，俾王受成。愷奏曰：「臣被命判府，今專委長史、
 司馬，是處臣無用之地。況一郡置三判府，臣恐吏民紛競不一，徒見其擾。長史、司馬宜主錢穀、訟牒，俾擬呈臣依而判之，庶上下安，事益易治。」又請增士人貢額。朝廷悉從之。愷究心民事，築圩田之隤圮者，帝手詔嘉勞之。



 淳熙元年，徙判明州。輟屬邑田租以贍學。得兩歧麥，圖以獻，帝復賜手詔曰：「汝勸課藝植，農不游惰，宜獲瑞麥之應。」加愷荊南、集慶軍節度使，行江陵尹，尋改永興、成德軍節度使、揚州牧。七年，薨於明州，年三十五。帝素
 服發哀於別殿，贈淮南武寧軍節度使、揚州牧兼徐州牧，謚惠寧。



 王性寬慈，上皇雅愛之。雖以宗社大計出王於外，然心每念之，賜賚不絕。訃聞，帝滋然曰：「向所以越次建儲者，正為此子福氣差薄耳！」治二郡有仁聲，薨之日，四明父老乞建祠立碑，以紀遺愛。



 子二人。攄早卒。秉生於明州，母卜氏，信安郡夫人，王薨，還居行在。秉性早慧，帝愛之，將內禪，升耀州觀察使，封嘉國公。慶元間，封吳興郡王，領昭慶軍節度使。開禧二年薨，贈太保，封沂
 王，謚靖惠。



 子垓，三歲而夭。詔立宗室希瞿子為其後，更名均，領右千牛衛將軍，置教授於府。尋加福州觀察使。後更名貴和，即鎮王竑也。



 景獻太子諱詢，燕懿王後，藝祖十一世孫也。初名與願。寧宗既失袞王，從宰執京鏜等請，取與願養於宮中，年六歲，賜名□嚴，除福州觀察使。嘉泰二年，拜威武軍節度使，封衛國公，聽讀資善堂。



 開禧元年，時邊事益急，金人請誅首謀用兵者，□嚴用翊善史彌遠計，奏韓侂冑輕起
 兵端，上危宗社，宜賜黜罷，以安邊境。從之。



 曮立為皇太子，拜開府儀同三司，封榮王，更為幬。詔御朝太子侍立，宰執日赴資善堂會議。尋用天禧故事，宰輔大臣並兼師傅、賓客，太子出居東宮，更名詢。嘉定十三年薨，年二十九，謚景獻。



 鎮王竑，希瞿之子也。初，沂靖惠王薨，無嗣，以竑為之後，賜名均，尋改賜名貴和。太子詢薨，乃立貴和為皇子，賜名竑，授寧武軍節度使，封祁國公。嘉定十五年五月，加
 檢校少保，封濟國公。



 十七年六月辛未，竑生子，詔告天地、宗廟、社稷、宮觀。八月祭未，賜竑子名銓，授左千牛衛大將軍。丁亥，銓薨，贈復州防禦使，追封永寧侯。竑上表稱謝。



 竑好鼓琴，丞相史彌遠買美人善琴者，納諸御，而厚廩其家，使美人目閑竑，動息必以告。美人知書慧黠，竑嬖之。宮壁有輿地圖，竑指瓊崖曰：「吾他日得志，置史彌遠於此。」又嘗呼彌遠為「新恩」。以他日非新州則恩州也。彌遠聞之，嘗因七月七日進乞巧奇玩以覘之，竑乘
 酒碎於地。彌遠大懼，日夕思以處竑，而竑不知也。



 時沂王猶未有後，方選宗室希□子昀繼之。一日，彌遠為其父飯僧凈慈寺，獨與國子學錄鄭清之登惠日閣，屏人語曰：「皇子不堪負荷，聞後沂邸者甚賢，今欲擇講官，君其善訓迪之。事成，彌遠之坐即君坐也。然言出於彌遠之口，入於君之耳，若一語洩者，吾與君皆族矣。」清之拱手曰：「不敢。」乃以清之兼魏忠憲王府教授。清之日教昀為文，又購高宗書俾習焉。清之上謁彌遠，即以昀詩文
 翰墨以示，彌遠譽之不容口。彌遠嘗問清之：「吾聞其賢已熟，大要竟何如？」清之曰：「其人之賢，更僕不能數，然一言以斷之曰：不凡。」彌遠頷之再三，策立之意益堅。清之始以小官兼教授，其後累遷，兼如故。



 寧宗崩，彌遠始遣清之往，告昀以將立之之意。再三言之，昀默然不應。最後清之乃言曰：「丞相以清之從游之久，故使布腹心於足下。今足下不答一語，則清之將何以復命於丞相？」昀始拱手徐答曰：「紹興老母在。」清之以告彌遠，益相與嘆
 其不凡。



 竑跂足以需宣召，久而不至。彌遠在禁中，遣快行宣皇子，令之曰：「今所宣是沂靖惠王府皇子，非萬歲巷皇子，茍誤，則汝曹皆處斬。」竑不能自己，屬目墻壁間，見快行過其府而不入，疑焉。己而擁一人徑過，天已暝，不知其為誰，甚惑。



 昀既至，彌遠引入柩前，舉哀畢，然後召竑。竑聞命亟赴，至則每過宮門，禁衛拒其從者。彌遠亦引入柩前，舉哀畢，引出帷，殿帥夏震守之。既而召百官立班聽遺制，則引竑仍就舊班，竑愕然曰：「今日之事，
 我豈當仍在此班？」震紿之曰：「未宣制以前當在此，宣制後乃即位耳。」竑以為然。未幾，遙見燭影中一人已在御坐，宣制畢，閣門贊呼，百官拜舞，賀新皇帝即位。竑不肯拜，震捽其首下拜。皇后矯遺詔：竑開府儀同三司，進封濟陽郡王，判寧國府。帝因加竑少保，進封濟王。九月丁丑，以竑充醴泉觀使，令就賜第。



 寶慶元年正月庚午，湖州人潘壬與其弟丙謀立竑，竑聞變匿水竇中，壬等得之，擁至州治，以黃袍加身。竑號泣不從，不獲已，與之約
 曰：「汝能勿傷太后、官家乎？」眾許諾。遂發軍資庫金帛、會子犒軍，命守臣謝周卿率官屬入賀，偽為李全榜揭於門，數彌遠廢立罪，云：「今領精兵二十萬，水陸進討。」比明視之，皆太湖漁人及巡尉兵卒，不滿百人耳。竑知其謀不成，率州兵討之。遣王元春告於朝，彌遠命殿司將彭任討之，至則事平。彌遠令客秦天錫托召醫治竑疾，竑本無疾。丙戌，天錫詣竑，諭旨逼竑縊於州治。



 帝輟朝，賻銀絹各一千、會子萬貫，贈少師、保靜鎮潼軍節度使。給
 事中盛章、權直舍人院王既一再繳奏，詔從之。右正言李知孝累奏，追奪王爵，降封巴陵縣公。於是在廷之臣真德秀、魏了翁、洪咨夔、胡夢昱等每以竑為言，彌遠輒惡而斥遠之。



 端平元年，詔復官爵。妻吳氏為比丘尼，賜惠凈法空大師，月給缽錢百貫。景定五年，度宗降詔，追復元贈節度使。德祐元年，提領戶部財用兼修國史常楙請立竑後，試禮部侍郎兼中書舍人王應麟請更封大國，表墓錫謚，命大宗正司議選擇立後，迎善氣，銷惡
 運，莫先於此。下禮部議，贈太師、尚書令，依舊節度使，升封鎮王，謚昭肅。以田萬畝賜其家，遣應麟致祭



\end{pinyinscope}