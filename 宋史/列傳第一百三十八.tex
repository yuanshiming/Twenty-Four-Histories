\article{列傳第一百三十八}

\begin{pinyinscope}

 章
 誼韓肖冑陳公輔張觷胡松年曹勛李稙韓公裔



 章誼，字宜叟，建州浦城人。登崇寧四年進士第，補懷州司法參軍，歷漳、臺二州教授、杭州通判。建炎初，陳通寇
 錢塘，城閉，部使者檄誼聚杭州七縣弓兵，以張聲勢。會王淵討賊，誼隨淵得入城，賊平，旋加撫定，人皆德之。



 帝幸臨安，苗、劉為變，帝御樓，宰臣百執事咸在，人心洶洶。帝問群臣曰：「今日之事何如？」浙西安撫司主管機宜文字時希孟輒曰：「乞問三軍。」誼越班斥之曰：「問三軍何義？若將鼓亂邪？」希孟卻立屏息，帝嘉之。事定，竄希孟吉陽軍，誼遷二秩，擢倉部員外郎。奉使二浙，貿易祠牒以濟軍用，以稽遲罷。未幾，召為駕部員外郎，遷殿中侍御史。



 張浚宣撫陜西，誼奏：「自趙哲退敗，事任已重，處斷太專，當除副貳，使之自助。」何□贈官，誼論其「折沖無謀，守御無策，乃中國招禍之首」。乞寢免。



 邵青自太平乘舟抵平江，所至劫掠。誼請置水軍於駐蹕之地，且言：「古舟師有三等，大為陣腳，次為戰船，小為傳令，皆可為戰守之備。」詔淮南三宣撫措置。誼又獻戰守四策，謂：「金人累歲南侵，我亦累歲奔走，蓋謀國之臣誤陛下也。比者駐蹕揚州，有兵數十萬，可以一戰。斥候不明，金人奄至，逾江而
 東，此宰相黃潛善、汪伯彥過也。前年，移蹕建康，兵練將勇，據長江之險，可守矣。舟師不設，二相異意，金人未至，遵海而南，此宰相呂頤浩過也。不知今年守戰之策安所從出？執政大臣誰為陛下任此事者？臣愚謂有江海，必資舟楫戰守之具；有險阻，必資郡縣防守之力；有兵將，必駕馭撫循，不可為將帥自衛之資；有糧賦，必漕運轉輸，不可為盜賊侵據之用。四者各付能臣，分路以辦，重賞嚴罰，誰敢不用命哉！」



 詔問保民、弭盜、遏寇、生財之
 策，誼對曰：「去奸貪殘虐之吏，則民可保；用循良廉平之吏，則盜可弭；敵寇未遏，以未得折沖禦侮之臣；財賦未裕，以未得掌財心計之臣。凡此四者，任人不任法，則政治可得而治矣。」



 詔集議明堂配享，胡直儒等請合祭天地，而以太祖、太宗配。誼言：「稽之經旨則未合，參之典故則未盡，施之事帝則未為簡嚴。今國家既以太祖配天於郊，比周之後稷，則太宗宜配帝於明堂，以比周之文王。仁宗皇祐二年，始行明堂合祭天地，並配祖宗，乃一
 時變禮。至嘉祐七年，再行宗祀，已悟皇祐之非，乃罷配享，仍徹地示之位，故有去並侑煩文之詔。如嘉祐之詔，則太祖地示已不與祭；元豐正祀典之詔，則悉罷群祀。臣等謂將來明堂大饗，宜專祀昊天上帝，而以太宗配。」後不果行。



 紹興二年，除大理卿。宰相奏知平江府，帝曰：「誼儒者，賴其奏讞平恕，使民不冤，勿令補外。」尋除權吏部侍郎，乞：「詔有司編類四選通知之條，與一司專用之法，兼以前後續降指揮，自成一書。如此則銓曹有可守
 之法，奸吏無舞文之弊，書成而吏銓有所執守矣。」



 改刑部侍郎兼詳定一司敕令，誼奏：「比修紹興敕令格式，其忠厚之意，則本於祖宗；其綱條之舉，則仍於舊貫。今在有司，為日既久，州縣推行，漸見抵牾。欲承疑遵用，則眾聽惑而不孚；欲因事申明，則法屢變而難守。乞詔監司、郡守與承用官司，參考祖宗舊典，各摭新書之闕遺，條具以聞，然後命官審訂刪去，著為定法。」



 遷徽猷閣直學士、樞密都承旨，誼奏：「漢有南北兩屯，唐有南北兩衛，皆
 天子自將之兵。祖宗所置殿班親軍，處禁門之內，皆極天下之選。今日神武兵萃於五軍，多逃亡之餘，市井之人，殿班親軍，倚以侍衛者，曾無千百。願陛下酌漢、唐南北禁衛之意，修本朝遴選班直之法，選五軍及諸州各為一衛，合取萬人，分為兩衛，則禁衛增嚴，王室大競矣。」



 四年，金遣李永壽、王翊來，求還劉豫之俘，及西北人在東南者，又欲畫江以益劉豫。時議難之，欲遣大臣為報使。參政席益以母老辭，薦誼為代，加誼龍圖閣學士，充
 軍前奉表通問使，給事中孫近副之。誼至雲中，與粘罕、兀室論事，不少屈。金人諭亟還，誼曰：「萬里銜命，兼迎兩宮，必俟得請。」金人乃令蕭慶授書，並以風聞事責誼，誼詰其所自，金人以實告，乃還。至南京，劉豫留之，以計得歸。帝嘉勞之，擢刑部尚書。



 是冬，帝親征，王師大捷於淮陰，誼扈從。還臨安，遷戶部尚書，誼言：「祖宗設官理財，內則戶部，外則諸路轉運使、副，東南委輸最盛，則又置發運，以督諸路供輸之入，皆有移用補助之法，戶部仰以
 不乏者也。今川、廣、荊湖土貢歲輸，不入王府者累年矣，皆發運使失職之罪也。頃因定都汴京，故發運使置司真、泗，今駐吳會，則發運當在荊湖南、北之間。望討論發運置司之地，選能臣以充其任。」又言：「戶部左右曹之設，諸路運司則左曹之屬也，提舉則右曹之屬也。若復發運司，於諸路各置轉運使副二員，以一員檢察常平，以應右曹之選，則戶部財用無陷失矣。」



 五年，以疾請郡，除龍圖閣學士、知溫州。適歲大旱，米斗千錢，誼用劉晏招
 商之法，置場增直以糴，米商輻輳，其價自平。部使者以狀聞，詔遷官一等。六年，移守平江。時將臨幸，供億繁伙，誼處之皆當於理。召對，賜帶笏，帝曰：「此不足以償卿之勞，其勿謝。」



 明年，移蹕建康，復為戶部尚書。誼奏營田之策，謂：「京西、湖北、淮南東西失業者最多，朝廷必欲家給牛種、人給錢糧以勸耕，則財力不足。今三大將各屯一路，如各捐數縣地均給將士，收其餘以省轉輸，非小補也。」



 七年，帝還臨安，以誼為端明殿學士、江南東路安撫
 大使、知建康府兼行宮留守。未幾，提舉毫州明道宮，代還。八年卒，年六十一，謚忠恪。



 誼寬厚長者，故事臺官言事，非挾怨以快己私，即用仇家言為人報復，誼獨存大體，士論歸之。立朝論事，奏疏無慮數十百篇，皆經國濟時之策。初，席益薦誼使金，帝曰：「誼亦母老，朕當自諭之。」誼聞命，略無難色，戒其家人勿使母知。將行，告母曰：「是行不數月即歸，大似往年太學謁告時爾。」及還，母竟不知其使金也。誼卒，母年九十二。子八人：「駽、駒、駟、驔、□卒、
 駉、馳、駰。



 韓肖冑，字似夫，相州安陽人。曾祖琦，祖忠彥，再世為相。父治。肖冑以蔭補承務郎，歷開封府司錄。與府尹同對殿中，徽宗問其家世，賜同上舍出身，除衛尉少卿，賜三品服。



 尋假給事中、充賀遼國生辰使。既還，時治守相州，請祠。肖冑因乞補外侍疾，詔除直秘閣、知相州，代其父任。陛辭，帝曰：「先帝詔韓氏世官於相。卿父子相代，榮事也。」在相四年，王師傳燕，肖冑策幽薊且有變，宜陰為守
 備。已而金騎入境，野無所掠而去。



 建炎二年，知江州，入為祠部郎，遷左司。嘗言：「中原未復，所恃長江之險，淮南實為屏蔽。沃野千里，近多荒廢，若廣修農事，則轉餉可省，兵食可足。」自是置局建康，行屯田於江淮。又應詔陳五事，曰：遠斥堠，戢戍兵，防海道，援中原，修軍政。擢工部侍郎。



 時川、陜馬綱路通塞不常，肖冑請於廣西邕州置司，互市諸蕃馬，詔行之。時召侍從問戰守計，肖冑條奏千餘言，帝稱其所對事理簡當。吏部尚書席益嘆曰：「援
 古證今，切於時用，非世官不能也。」



 紹興二年，詔百官各言省費裕國、強兵息民之策，肖冑言：「天下財賦窠名，舊悉隸三司，今戶部惟有上供之目而已。問諸路窠名於戶部，戶部不能悉，問諸州窠名於漕司，漕司不能悉，失一窠名，則此項遂亡。願詔諸路漕司，括州縣出納，可罷罷之，可並並之，立為定籍。漕司總諸州，戶部總諸路，則無失陷矣。經費之大，莫過養兵。今人亡而冒請者眾，願立諸軍核實之法，重將帥冒請之罪，則兵數得實，餉給
 不虛，省費裕國，此其大者。生民常賦之外，迫以軍期，吏緣為奸，斂取百端。復為寇所迫逐，田桑失時，寇去復業，未及息肩，催科之吏已呼其門矣。願詔郡邑，招集流散，官貸之種，俟及三年，始責其賦，置籍書之，以課殿最，強兵息民，此其先者。」時多所採納。又請復天地、日月、星辰、社稷之祀，於是下有司定一歲祭禮。



 遷吏部侍郎，時條例散失，吏因為奸，肖冑立重賞，俾各省記，編為條目，以次行之，舞文之弊始革。陣亡補官，得占射差遣，而在部
 常調人，守待不能注授，且有短使重難。肖冑請陣亡惟許本家用恩例，異姓候經任收使，遂無不均，且嚴六部出入之禁，而請托不行。



 三年，拜端明殿學士、同簽書樞密院事，充通問使，以胡松年副之，肖冑慨然受命。時金酋粘罕專執政，方恃兵強，持和戰離合之策，行人皆危之。肖冑入奏曰：「大臣各循己見，致和戰未有定論。然和乃權時之宜，他日國家安強，軍聲大振，誓當雪此仇恥。今臣等行，或半年不返命，必復有謀，宜速進兵，不可因
 臣等在彼而緩之也。」將行，母文語之曰：「汝家世受國恩，當受命即行，勿以我老為念。」帝稱為賢母，封榮國夫人。



 肖冑至金國，金人知其家世，甚重之，往返才半年。自帝即位，使者凡六七年未嘗報聘，至是始遣人偕來。肖冑先北使入對，與朱勝非議不合，力求去，以舊職知溫州，提舉臨安府洞霄宮。



 五年，詔問前宰執戰守方略，肖冑言：「女真等軍皆畏服西兵勁銳善戰，今三帥所統多西人，吳玠繼有捷奏，軍聲益振，敵意必搖，攻戰之利，臣固
 知之。自荊、襄至江、淮，綿亙數千里，不若擇文武臣僚按行計度，求險阻之地，屯兵積糧，則形勢相接。今淮東、西雖命宣撫使，然將屯置司，乃在江上，所遣偏裨分守，不過資以輕兵，勢孤力弱，難以責其固志。當移二將於江北，使藩籬可固。」又言：「諸大將之兵自主庭戶，更相仇疾。若欲並遣進攻，宜先命總帥，分以精銳，自成一軍，號令既一，則諸將疇敢不聽命。畿甸、山東、關河之民怨金人入骨，當以安集流亡，招懷歸附為先，今淮南、江東西荒
 田至多，若招境上之人，授田給糧，捐其賦租，必將接跡而至。」又奏：「江之南岸，曠土甚多，沿江大將各分地而屯，軍士舊為農者十之五六，擇其非甚精銳者，使之力耕，農隙則試所習之技藝，秋成則均以所種之禾麥，或募江北流徒及江南無業願遷之人分給之，創為營屯。止則固守，出則攻討。」起知常州，召赴行在，提舉萬壽觀，尋除簽書樞密院事。



 和議已定，復命肖冑為報謝使。接伴者逆於境，謂當稱謝恩使。肖冑論難三四反，遂語塞。既
 至，金遣人就館議事，肖冑隨問隨答，眾皆聳聽。其還，給氈車及頓遞宴設，自肖冑始。



 除資政殿學士、知紹興府。尋奉祠，與其弟膺冑寓居於越幾十年。事母以孝聞，弟不至不食，所得恩澤，皆先給宗族。卒，年七十六，謚元穆。



 琦守相，作晝錦堂，治作榮歸堂，肖冑又作榮事堂，三世守鄉郡，人以為榮。



 陳公輔，字國佐，臺州臨海人。政和三年，上舍及第，調平江府教授。朱勉方嬖幸，當官者奴事之，公輔絕不與交。
 勉有兄喪，諸生欲往吊，公輔不予告。勉不悅，諷權要移公輔越州。累遷權應天府少尹，除秘書郎。



 靖康初，二府多宣和舊人，公輔言：「蔡京、王黼用事二十餘年，臺諫皆緣以進，唐重、師驥為太宰李邦彥引用，謝克家、孫覿為纂修蔡攸引用，及邦彥作相，又附麗以進。此四人者，處臺諫之任，臣知其決不能言宰相大臣之過。願擇人臣中樸茂純直，能安貧守節、不附權幸、慷慨論事者，列之臺諫，則所任得人，禮義廉恥稍稍振起，敵國聞之，豈不
 畏服哉！」時吳敏、李綱不協，公輔奏：「陛下初臨萬機，正賴其同心合謀，而二臣不和，已有其跡，願諭以聖訓，俾務一心以安國家。」



 徽宗渡江未還，人情疑懼，公輔力陳父子之義，宜遣大臣迎奉。欽宗嘉之，擢為右司諫。孟夏享景靈宮，遂幸陽德、祐神觀。公輔諫不當如平時事宴游，論：「蔡京父子懷奸誤國，終未行遣。今朝廷公卿百執事半出其門，必有庇之者。」詔謫京崇信軍節度副使，德安府安置。又奏：「朱勉罪惡，都城之民皆謂已族滅其家，乞
 勿許其子姓隨上皇入京。」



 時有指公輔為李綱之黨，鼓唱士庶伏闕者。公輔自列，因辭位，後陳三事：其一言李綱書生，不知軍旅，遣援太原，乃為大臣所陷，必敗事。其二言餘應求不當以言遠謫。其三言方復祖宗法度，馮澥不宜更論熙寧、元豐之政。語觸時宰，遂與應求、程瑀、李光俱得罪，斥監合州稅。



 高宗即位，召還，除尚書左司員外郎。明年，始達維揚。初，李綱得政，公輔自外除郎，未至而綱罷，改南劍州，尋予宮觀。



 紹興六年，召為吏部員
 外郎。疏言：「今日之禍，實由公卿大夫無氣節忠義，不能維持天下國家，平時既無忠言直道，緩急詎肯伏節死義，豈非王安石學術壞之邪？議者尚謂安石政事雖不善，學術尚可取。臣謂安石學術之不善，尤甚於政事，政事害人才，學術害人心，《三經》、《字說》詆誣聖人，破碎大道，非一端也。《春秋》正名分，定褒貶，俾亂臣賊子懼，安石使學者不治《春秋》；《史》、《漢》載成敗安危、存亡理亂，為聖君賢相、忠臣義士之龜鑒，安石使學者不讀《史》、《漢》。王莽之篡，
 揚雄不能死，又仕之，更為《劇秦美新》之文。安石乃曰：『雄之仕，合於孔子無可無不可之義。』五季之亂，馮道事四姓八君，安石乃曰：『道在五代時最善避難以存身。』使公卿大夫皆師安石之言，宜其無氣節忠義也。」復授左司諫，言：「中興之治在得天得人，以孝感天，以誠得民。」帝善其深得諫臣體，賜三品服，令尚書省寫圖進入，以便觀覽。



 公輔感帝知遇，益罄忠鯁，言：「正心在務學，治國在用人，朝廷之禍在朋黨。」仍乞增輪對官，令審計、官告、糧料、
 榷貨、監倉及茶場等官，有己見，許面對。時有詔將駐蹕建康，公輔上疏陳攻守之策，且乞選大臣鎮淮西，增兵將守要害，使西連鄂、岳，東接楚、泗，皆有掎角之形。



 徽宗訃至，公輔請宮中行三年之喪，視朝服淡黃，群臣未可純吉服，明堂未當以徽宗配，宜罷臨軒策士。又乞權罷講筵，事不行。



 遷尚書禮部侍郎。會趙鼎言進退人才乃其職分，疏稍侵公輔，因力請祠。除集英殿修撰、提舉江州太平觀，尋知處州。升徽猷閣待制，乃提舉太平觀。卒，
 年六十六，贈太中大夫。有《文集》二十卷，《奏議》十二卷，行於世。公輔論事剴切，疾惡如仇，惟不右程頤之學，士論惜之。



 張觷，字柔直，福州人。舉進士，為小官，不與世詭隨。時蔡京當國，求善訓子弟者，觷適到部，京族子應之以觷薦，觷再三辭，不獲，遂即館，京亦未暇與之接。觷嚴毅聳拔，意度凝然，異於他師，諸生已不能堪，忽謂之曰：「汝曹曾學走乎？」諸生駭而問曰：「嘗聞先生教令讀書徐行，未聞
 教以走也。」觷曰：「天下被而翁破壞至此，旦夕賊來，先至而家，汝曹惟有善走，庶可逃死爾。」諸子大驚，亟以所聞告京，曰：「先生心恙。」京矍然曰：「此非汝所知也。」即見觷深語，觷慷慨言曰：「宗廟社稷，危在旦夕。」京斂容問計，觷曰：「宜亟引耆德老成置諸左右，以開道上心。羅天下忠義之士，分布內外，為第一義爾。」京因扣其所知，遂以楊時薦，於是召時。



 觷後守南劍州，遷福建路轉運判官。未行，會範汝為陷建州，遣葉徹擁眾寇南劍。時統制官任士
 安駐軍城西，不肯力戰，觷獨率州兵與之戰，分為數隊，令城中殺羊牛豕作肉串，仍多具飯。將戰，則食第一隊人，既飽，遣之入陣，便食第二隊人，度所遣兵力將困，即遣第三隊人往代，第四至五六隊亦如之。更迭交戰，士卒飽而力不乏。徹中流矢死，眾敗走。觷知士安懼無功，即函徹首與之，州兵皆憤，觷曰：「賊必再至，非與大軍合力不能破也。」士安得之大喜，遂馳報諸司，謂已斬徹。未幾，徹二子果引眾聲言復父仇，縞素來攻。於是士安與
 州兵夾攻，大敗之，城賴以全。



 再知處州，嘗欲造大舟，幕僚不能計其直，觷教以造一小舟，量其尺寸，而十倍算之。又有欲築紹興園神廟垣，召匠計之，云費八萬緡，觷教之自築一丈長，約算之可直二萬，即以二萬與匠者。董役內官無所得，乃奏紹興空乏難濟，太后遂自出錢，費三十二萬緡。以直龍圖閣知虔州，蕩平餘寇，進秘閣修撰，卒。後廟食邵武。



 胡松年字茂老，海州懷仁人。幼孤貧，母粥機織，資給使
 學，讀書過目不忘，尤邃於《易》。政和二年，上舍釋褐，補濰州教授。八年，賜對便殿，徽宗偉其狀貌，改校書郎兼資善堂贊讀。為殿試參詳官，以沉晦第一，徽宗大悅曰：「朕久聞晦名，今乃得之。」遷中書舍人。



 時方有事燕云，松年累章謂邊釁一開，有不勝言者。咈時相意，提舉太平觀。建炎間，密奏中原利害，召赴行在，出知平江府。未入境，貪吏解印斂跡，以興利除害十七事揭於都市，百姓便之。加徽猷閣待制。奏防江利害：一曰立國無藩籬之固，
 二曰遣將無首尾之援，三曰不攻敵技之所短。



 召為中書舍人。言武昌、九江、建昌、京口、吳江、錢塘、明、越宜各屯水戰士三千以為備。唐恪追復觀文殿學士，松年繳奏曰：「靖康之禍，何□輕脫寡謀，宜為罪首。去年秦檜還朝，力稱其抗義守正，遂被褒贈，已大咈士論。今恪子琢自陳其父不獲伸迎請二帝之謀，飲藥而死。此事凜然，追蹤古人。宜詔有司詳考實狀，庶不為虛美，以示激勸。」



 除給事中。會選將帥，松年奏：「富貴者易為善，貧賤者難為
 功，在上之人識擢何如爾。願陛下親出勞軍，即行伍搜簡之，必有可為時用者。」又奏：「恢復中原，必自山東始，山東歸附，必自登、萊、密始，不特三郡民俗忠義，且有通、泰飛艘往來之便。」除兼侍講。



 王倫使金還，言金人欲再遣重臣來計議，以松年試工部尚書為韓肖冑副，充大金奉表通問使。時使命久不通，人皆疑懼，松年毅然而往。至汴京，劉豫令以臣禮見，肖冑未答，松年曰：「聖主萬壽。」豫曰：「聖意何在？」松年曰：「主上之意，必復故疆而後已。」使
 還，拜吏部尚書。



 岳飛收復襄、漢，令松年籌度守御事。松年奏：「乞飛班師，徐窺劉豫意向，若豫置不問，其情叵測，當飭將士謹疆場可也。」又條戰艦四利：一曰張朝廷深入之軍勢，二曰固山東欲歸之民心，三曰震疊強敵，使不敢窺江、浙，四曰牽制劉豫不暇營襄、漢。



 除端明殿學士、簽書樞密院事。首奏八事：立規摹以定中興之基，振紀綱以尊朝廷之勢，馭將帥使知畏，撫士卒使知勸，收予奪之柄，察毀譽之言，無以小疵棄人才，無以虛文廢
 實效。又薦張敵萬：「向在淮南誘敵深入，步騎四集，悉陷於淖，無得解者，金人至今膽落。乞令統率軍馬別為任使，庶幾外閫浙多名將，不獨仗倚三四人而已。」



 諜報劉豫於登、萊、海、密具舟楫，淮陽、順昌積芻粟，欲憑借金人侵我邊鄙。議者謂韓、劉、嶽各當一面，可保無虞。松年奏：「三人聲勢初不相屬，緩急必不相救。況海道闊遠，蘇、秀、明、越最為要沖，乞選精兵萬人，命一大臣往駐建康，親督世忠、光世守採石、馬家渡，以張兩軍之勢，仍以兵五
 千屯明州、平江，控禦江海。或無人可遣，臣願疾馳以赴其急。」詔遣松年往江上，與諸將會議進討，因覘賊情。帝決意親征，遂次平江，命松年權參知政事，專治戰艦，張浚專治軍器。松年曰：「議論既定，力行乃有效，若今日行，明日止，徒紛紛無益。」



 俄以疾提舉洞霄宮，卜居陽羨，雖居閑不忘朝廷事，屢言和糴科斂、防秋利害，帝皆嘉納。十六年，病革，呼其子曰：「大化推移，有所不免。」乃就枕，鼻息如雷，有頃卒，人謂不死也。年六十。



 松年平生不喜蓄
 財，每除官例賜金帛，以軍興費廣，一無所陳請，或勸其白於朝，曰：「弗請則已，白之是沽名也。」喜賓客，奉入不足以供費，或請節用為子孫計。松年曰：「賢而多財，則損其志，況俸廩，主上所以養老臣也。」自持囊至執政，所舉自代，皆一時聞人，所薦一以至公，權勢莫能奪。



 方秦檜秉政，天下識與不識，率以疑忌置之死地，故士大夫無不曲意阿附為自安計。松年獨鄙之，至死不通一書，臣以此高之。



 曹勛，字公顯，陽翟人。父組，宣和中，以閣門宣贊舍人為睿思殿應制，以占對開敏得幸。勛用恩補承信郎，特命赴進士廷試，賜甲科，為武吏如故。



 靖康初，為閣門宣贊舍人、勾當龍德宮，除武義大夫。從徽宗北遷，過河十餘日，謂勛曰：「不知中原之民推戴康王否？」翌日，出御衣書領中曰：「可便即真，來救父母。」並持韋賢妃、邢夫人信，命勛間行詣王。又諭勛：「見康王第言有清中原之策，悉舉行之，毋以我為念。」又言「藝祖有誓約藏之太廟，不殺大
 臣及言事官，違者不祥」



 勛自燕山遁歸。建炎元年七月，至南京，以御衣所書進入。高宗泣以示輔臣。勛建議募死士航海入金國東京，奉徽宗由海道歸，執政難之，出勛於外，凡九年不得遷秩。紹興五年，除江西兵馬副都監，勛以遠次為請，改浙東，言者論其不閑武藝，專事請求，竟奪新命。



 十一年，兀朮遣使議和，授勛成州團練使，副劉光遠報之。及淮，遇兀朮，遣還，言當遣尊官右職持節而來，蓋欲亟和也。勛還，遷忠州防禦使。金使蕭毅等
 來，命勛為接伴使。未幾，落階官為容州觀察使，充金國報謝副使，召入內殿，帝灑泣，諭以懇請親族之意。及見金主，正使何鑄伏地不能言，勛反復開諭，金主首肯許還梓宮及太后。勛歸，金遣高居安等衛送太后至臨安，命勛充接伴使。遷保信軍承宣使、樞密副都承旨。



 二十九年，拜昭信軍節度使，副王綸為稱謝使。時金主亮已定侵淮計，勛與綸還，言鄰國恭順，和好無他，人譏其妄。孝宗朝加太尉、提舉皇城司、開府儀同三司。淳熙元年
 卒，贈少保。



 李稙，字符直，泗州臨淮人。幼明敏篤學，兩舉於鄉。從父中行客蘇軾門，太史晁無咎見之曰：「此國士也。」以女妻焉。



 靖康初，高宗以康王開大元帥府。湖南向子諲轉運京畿，時群盜四起，餉道□厄絕，環視左右無足遣者。有以稙薦，遂借補迪功郎，使督四百艘，總押犒師銀百萬、糧百萬石，招募忠義二萬餘眾，自淮入徐趨濟，凡十餘戰，卒以計達。時高宗駐師鉅野，聞東南一布衣統眾而至，
 士氣十倍，首加勞問。稙占對詳敏，高宗大悅，親賜之食，曰：「得一士如獲拱璧，豈特軍餉而已。」承制授承直郎，留之幕府。



 稙三上表勸進：「願蚤正大寶，以定人心，以應天意。」三降手札獎諭。稙感激知遇，言無不盡，為汪伯彥、黃潛善所忌。高宗既即位，為東南發運司干辦公事，尋以奉議郎知潭州湘陰。縣經楊麼蕩析，稙披荊棘，立縣治，發廩粟，振困乏，專以撫摩為急。



 丞相張浚督師江上，知稙才，薦為朝奉郎、鄂州通判。大盜馬友、孔彥舟未平，稙
 請修戰艦，習水戰，分軍馬為左右翼，大破彥舟伏兵，誅馬友，二盜平。浚以破賊功上於朝，轉朝奉大夫、通判荊南府。秩滿，除尚書戶部員外郎。



 時秦檜當國，凡帥府舊僚率皆屏黜，浚亦去國。稙即丐祠奉親，寓居長沙之醴陵十有九年，杜門不仕。



 檜死，子諲以戶部尚書居邇列，語及龍飛舊事，識稙姓名，除戶部郎中。稙始入見，帝曰：「朕故人也。」方有意大用，以母老，每辭，願便養，除知桂陽軍。丁母憂，歸葬，哀毀廬墓，有白鷺朱草之祥。劉錡遺
 之書曰：「忠臣孝子，元直兼之矣。」



 服闋，參政錢端禮薦差知瓊州。陛辭，帝慨然曰：「卿老矣，瓊管遠在海外。」改知徽州。徽俗崇尚淫祠，稙首以息邪說、正人心為事，民俗為變。轉朝請大夫、直秘閣，改知鎮江府，遷江、淮、荊湘都大提點坑冶鑄錢公事。



 逾年，金人敗盟，朝廷將大舉，以稙漕運有才略，授直敷文閣、京西河北路計度轉運使。稙措畫有方，廷議倚重。乾道元年，遷提刑江西。二年，直寶文閣、江南東路轉運使兼知建康軍府兼本路安撫使，
 主管行宮留守司事。



 稙上書極言防江十策，其略曰：「保荊、襄之障，以固本根；審中軍所處，以俟大舉；搜選強壯，以重軍勢；度地險□厄，以保居民；避敵所長，擊其所短；金人降者宜加賞勸。」皆直指事宜，不為浮泛。疏上，帝嘉其言，以太府卿召赴闕，有疾不克上道，遂以中奉大夫、寶文閣學士致仕，還湘。



 時胡安國父子家南嶽下，劉錡家湘潭，相與往還講論，言及國事，必憂形於色，始終以和議為恨。年七十有六卒。有文集十卷，題曰《臨淮集》，廬陵
 胡銓為之序。謚忠襄。



 子五人，汝虞知桃源縣，汝士朝奉大夫、知黃州，汝工知昌化軍。



 韓公裔，字子扆，開封人。初以三館吏補官，掌韋賢妃閣箋奏，尋充康王府內知客。金兵犯京，王出使，公裔從行。渡河，將官劉浩、吳湛私鬥，公裔諭之乃解。次磁州，軍民戕奉使王云，隨王車入州廨，公裔復諭退之。王之將南也，與公裔謀，間道潛師夜起，遲明至相，磁人無知者，自是親愛愈篤。及兵退，張邦昌遣人同王舅韋淵來獻傳
 國璽。時淵自稱偽官，議者又謂邦昌不可信，王怒將誅淵，公裔曰：「神器自歸，天命也。」王遂受璽，命公裔掌之。公裔力救淵，釋其罪。



 元祐後詔王入承大統，府僚謂金兵尚近，宜屯彭城。公裔言：「國家肇基睢陽，王亦宜於睢陽受命。」時前軍已發，將趨彭城，會天大雷電，不能前，王異之，夜半抗聲語公裔曰：「明日如睢陽，決矣。」既即帝位，公裔累遷武功大夫、貴州防禦使。



 後以事忤黃潛善，適帝幸維揚，公裔丐去，潛善以為避事，遂降三官，送吏部。帝
 幸越，念其舊勞，召復故官、乾辦皇城司，仍帶御器械，累遷至廣州觀察使、提舉祐神觀。



 公裔給事藩邸三十餘年，恩寵優厚，每置酒慈寧宮，必召公裔。會修《玉牒》，元帥府事多放佚，秦檜以公裔帥府舊人，奏令修書官就質其事。俄除保康軍承宣使，檜疑其舍己而求於帝，銜之。右諫議大夫汪勃希檜意，劾罷公裔，遂與外祠，在外居住，而帝眷之不衰。



 檜死，即復提舉祐神觀，賜第和寧門西，帝曰：「朕與東朝欲常見卿，故以自近耳。」升華容軍節
 度使，尋致仕。後華容軍復為岳陽軍，公裔遂換岳陽軍節度使。高宗既內禪，嘗與孝宗語其忠勞，因詔所居郡善視之。乾道二年卒，年七十五，贈太尉，謚恭榮，官其親族八人。高宗賜金帛甚厚。



 公裔律身稍謹，不植勢，不市恩，又敢與黃潛善、秦檜異，斯亦足取云。



 論曰：章誼有蹇諤之節，肖冑席父祖之蔭，二人多所論建，奉使不辱，亦可取矣。陳公輔得諫臣之體，其劾蔡京、王黼之黨，論吳敏、李綱之隙，是矣。然既辨安石學術之
 害，而不尚程頤之學，何邪？張觷斥蔡京之禍，薦楊時之賢，其趣操正矣，況平寇有術，而不自以為功乎？松年鄙秦檜而不交，知命通方，固不易得。而曹勛崎嶇兵間，稍著勞效，然金人入侵之計已決，猶曰鄰國恭順無他，何其見幾之不早邪？若李稙、韓公裔早著忠藎，為天子故人，能與黃潛善、秦檜為異，閉門不出，待時而動，斯亦知所向方者哉！



\end{pinyinscope}