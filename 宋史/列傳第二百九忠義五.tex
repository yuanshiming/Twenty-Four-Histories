\article{列傳第二百九忠義五}

\begin{pinyinscope}

 陳元桂張順張貴範天順牛富邊居誼陳炤王安節尹玉李芾尹谷楊霆
 趙卯發唐震趙與ＢＴ趙孟錦方洪趙淮



 陳元桂，撫州人。淳祐四年進士。累官知臨江軍。時聞警報，築城備御，以焦心勞思致疾。開慶元年春，北兵至臨江，時制置使徐敏子在隆興，頓兵不進。元桂力疾登城，坐北門亭上督戰，矢石如雨，力不能敵。吏卒勸之避去，不從。有以門廊鼓翼蔽之者，麾之使去。有欲抱而走者，元桂曰：「死不可去此。」左右走遁。師至，元桂瞠目叱罵，遂
 死之。縣其首於敵樓，越四日方斂，體色如生。



 初，親戚有勸其移治者，元桂曰：「子亦為浮議所搖耶？時事如此，與其死於饑饉，死於疾病，死於盜賊，孰若死於守土之為光明俊偉哉？」家人或請登舟，不許，且戒之曰：「守臣家屬豈可先動，以搖民心。」敏子以聞，贈寶章閣待制，賜緡錢十萬，與一子京官、一子選人恩澤，立廟北門，謚曰正節。



 張順，民兵部將也。襄陽受圍五年，宋闖知其西北一水曰清泥河，源於均、房，即其地造輕舟百艘，以三舟聯為
 一舫，中一舟裝載，左右舟則虛其底而掩覆之。出重賞募死士，得三千。求將，得順與張貴，俗呼順曰「矮張」，貴曰「竹園張」，俱智勇，素為諸將所服，俾為都統。出令曰：「此行有死而已，汝輩或非本心，宜亟去，毋敗吾事。」人人感奮。



 漢水方生，發舟百艘，稍進團山下。越二日，進高頭港口，結方陳，各船置火槍、火炮、熾炭、巨斧、勁弩。夜漏下三刻，起矴出江，以紅燈為識。貴先登，順殿之，乘風破浪，徑犯重圍。至磨洪灘以上，北軍舟師布滿江面，無隙可入。眾乘
 銳凡斷鐵絙攢杙數百，轉戰百二十里，黎明抵襄城下。城中久絕援，聞救至，踴躍氣百倍。及收軍，獨失順。越數日，有浮尸溯流而上，被介胄，執弓矢，直抵浮梁，視之順也，身中四槍六箭，怒氣勃勃如生。諸軍驚以為神，結塚斂葬，立廟祀之。



 張貴既抵襄，襄帥呂文煥力留共守。貴恃其驍勇，欲還郢，乃募二士能伏水中數日不食，使持蠟書赴郢求援。北兵增守益密，水路連鎖數十里，列撒星樁，雖魚蝦不
 得度。二人遇樁即鋸斷之，竟達郢，還報，許發兵五千駐龍尾洲以助夾擊。



 刻日既定，乃別文煥東下，點視所部軍，洎登舟，帳前一人亡去，乃有過被撻者。貴驚曰：「吾事洩矣，亟行，彼或未及知。」復不能銜枚隱跡，乃舉炮鼓噪發舟，乘夜順流斷絙破圍冒進，眾皆闢易。既出險地，夜半天黑，至小新城，大兵邀擊，以死拒戰。沿岸束荻列炬，火光燭天如白晝。至勾林灘，漸近龍尾洲，遙望軍船旗幟紛披，貴軍喜躍，舉流星火示之。軍船見火即前迎，及
 勢近欲合，則來舟皆北兵也。蓋郢兵前二日以風水驚疑，退屯三十里，而大兵得逃卒之報，據龍尾洲以逸待勞。貴戰已困，出於不意，殺傷殆盡，身被數十槍，力不支見執，卒不屈，死之。乃命降卒四人舁尸至襄，令於城下曰：「識矮張乎？此是也。」守陴者皆哭，城中喪氣。文煥斬四卒，以貴祔葬順塚，立雙廟祀之。



 範天順，荊湖都統也。襄陽受圍，天順日夕守戰尤力。及呂文煥出降，天順仰天嘆曰：「生為宋臣，死當為宋鬼。」即
 所守處縊死。贈定江軍承宣使，制曰：「賀蘭擁兵，坐視睢陽之失；李陵失節，重為隴士之羞。今有人焉，得其死所，可無褒恤，以示寵綏？範天順功烈雖卑，忠義莫奪，自均、房泛舟之役克濟于艱，而襄、樊坐甲之師益堅所守。俄州刺史為降將軍，爾乃不屈自經，可謂見危致命。」封其妻宜人，官其二子，仍賜白金五百兩，田五百畝。



 牛富，霍丘人。制置司游擊砦兵籍。勇而知義。為侍衛馬軍司統制。戍襄陽五年，移守樊城，累戰不為衄，且數射
 書襄陽城中遺呂文煥，相與固守為唇齒。兩城凡六年不拔，富力居多。城破，富率死士百人巷戰，死傷不可計，渴飲血水。轉戰前，遇民居燒絕街道，身被重傷，以頭觸柱赴火死。贈靜江軍節度使，謚忠烈，賜廟建康。



 裨將王福見富死，嘆曰：「將軍死國事，吾豈宜獨生！」亦赴火死。



 邊居誼，隨人也。初事李庭芝，積戰功至都統制。咸淳十年，以京湖制置帳前都統守新城。居誼善御下，得士心，凡戰守之具，治之皆有法。



 大兵至沙陽，守將王大用不
 降，麾兵攻城，破之，執大用。呂文煥至新城，意其小壘可不攻而破，居誼率舟師拒之，文煥列沙陽所斬首招降，不從。明日，縛大用至壁下，使呼曰：「邊都統急降，不然禍即至矣。」居誼不答。又射榜檄入壁中，居誼曰：「吾欲與呂參政語耳。」文煥聞之，以為居誼降己也，馳馬至，伏弩亂發，中文煥者三，並中其馬，馬僕，幾鉤得之，眾挾文煥以他馬奔走。越二日，總制黃順挾一人開東門走出降。明日，使順來招之，居誼曰：「若欲得新城邪？吾誓以死守此，何可得
 也。」順又呼其部曲，部曲欲縋城出，居誼悉驅以入，當門斬之。文煥乃麾兵攻城，以火具卻之，旋蟻附而上。居誼乃取其家金盡散將士，往來督戰。會暮，破侵漢樓，樓火延毀民居，居誼度力不支，走還第，拔劍自殺，不殊，赴火死。丞相伯顏壯其勇，購得其尸燼中，觀之。事聞，贈利州觀察使，立廟死所。



 陳炤，字光伯，常州人。少工詞賦，登第，為丹徒縣尉，歷兩淮制置司參議官、大軍倉曹壽春府教授，復入帥幕，改
 知朐山縣，仍兼主管機宜文字。尋丁母憂歸。



 北兵至常，常守趙與鑒走匿，郡人錢訔以城降。淮民王通居常州，陰以書約劉師勇，許為內應。朝議乃以姚希得子訔知常州。師通肋常州，走錢訔，執安撫戴之泰等，遂迎訔以入。訔以照久任邊知兵，闢為通判。或謂照曰：「今闢難有辭矣。」照曰：「鄉邦淪沒，何可坐視，與其偷生而茍全，不若死之愈也。」遂墨衰而出。凡可以備御者，無不為之。



 訔入常甫十餘日，大軍攻常，照等率義兵戰御，自夏徂冬不能下。
 以功加帶行提轄文思院。常將張彥攻呂城，兵敗而降，因盡言常城中虛實，遂急攻之。照等晝夜城守，招之不下。丞相伯顏自將圍其城，照與訔持以忠義，協力固守。再加訔太府寺丞，照乾辦諸軍糧料院，常將士皆轉五官。城益急，常兵阻壕水為陳，矢盡亦不降。城破，訔死之，照猶斂兵巷戰，家人請曰：「城東北門圍未合，可走常熟入臨安也。」照曰：「去此一步，非死所矣。」日中兵至，死焉。事上，追贈訔龍圖閣待制，希得贈太師，照直寶章閣，並官
 其子。



 王安節，節度使堅之子也。少從其父守合州有功，安節等兄弟五人皆受官。堅為賈似道所忌，出知和州，鬱鬱而死。



 安節至咸淳末為東南第七副將。德祐初，似道潰師蕪湖，列城皆降，不降者亦棄城遁。時安節駐兵江陵，即走臨安，上疏乞募兵為捍禦，授閣門祗候、浙西添差兵馬副都監。收兵入平江，合張世傑兵戰鳳皇港，有功，轉三官。



 劉師勇復常州，攻走王良臣，師勇還平江，以安
 節與張詹守常。已而良臣導大兵攻常，常城素惡，安節等築柵以守，相拒兩月不下。大元丞相伯顏自將攻之，屢遣使招降，亦不下。丞相怒，麾兵破其南門，安節揮雙刀率死士巷戰，臂傷被執。有求其姓名者，安節呼曰：「我王堅子安節也。」降之不得，乃殺之。



 尹玉，寧都人。以捕盜功為贛州三砦巡檢。秩滿城居，從文天祥勤王。及天祥至平江，調玉同淮將張全、廣將朱華拒大兵，戰於伍牧，全等軍敗，以淮、廣軍先遁，曾全、胡
 遇、謝榮、曾玉以贛州四指揮軍亦遁，唯玉殘軍五百殊死戰。玉手殺數十人，箭集於胄如蝟毛，援絕力屈，遂被執。大軍橫四槍於其項，以梃擊之死。餘兵猶夜戰，殺人馬蔽田間，無一降者。質明，生還者四人。贈玉濠州圍練使，官其二子，賜田二頃，以恤其家。



 李芾，字叔章，其先廣平人，中徙汴。高祖升起進士，為吏有廉名。靖康中，金人破汴，以刃迫其父，升前捍之，與父俱死。曾祖椿徙家衡州，遂為衡人。



 芾生而聰警，少自樹
 立，名其齋曰無暴棄。魏了翁一見禮之，謂有祖風，易其名曰肯齋。初以蔭補南安司戶，闢祁陽尉，出振荒，即有聲。攝祁陽縣，縣大治，闢湖南安撫司幕官。時盜起永州，招之，歲餘不下。芾與參議鄧坰提千三百人破其巢，禽賊魁蔣時選父子以歸，餘黨遂平。攝湘潭縣，縣多大家，前令束手不敢犯。芾稽籍出賦，不避貴勢，賦役大均。



 入朝，差知德清縣。屬浙西饑，芾置保伍振民，活數萬計。遷主管酒庫所。德清有妖人扇民為亂，民蜂起附之，至數
 萬人。遣芾討之，盜聞其來，眾立散歸。除司農寺丞，歷知永州，有惠政，永人祠之。以浙東提刑知溫州。州瀕海多盜，芾至盜息，遂以前官移浙西。時浙西亦多盜，群穴太湖中，芾跡得其出沒按捕之，盜亦駭散。作虎丘書院以祠尹焞，置學官，親為學規以教之，學者甚盛。



 咸淳元年，入知臨安府。時賈似道當國，前尹事無巨細先關白始行，芾獨無所問。福王府有迫人死者，似道力為營救，芾以書往復辨論，竟置諸法。嘗出閱火具，民有不為具者，
 問之，曰：「似道家人也。」立杖之。似道大怒，使臺臣黃萬石誣以贓罪，罷之。



 大軍取鄂州，始起為湖南提刑。時郡縣盜擾，民多奔竄，芾令所部發民兵自衛，縣予一皂幟，令曰：「作亂者斬幟下。」民始帖然。乃號召發兵，擇壯士三千人，使土豪尹奮忠將之勤王，別召民兵集衡為守備。未幾，似道兵潰蕪湖，乃復芾官，知潭州兼湖南安撫使。時湖北州郡皆已歸附，其友勸芾勿行，曰：「無已，即以身行可也。」芾泣曰：「吾豈昧於謀身哉？第以世受國恩，雖廢棄
 中猶思所以報者，今幸用我，我以家許國矣。」時其所愛女死，一慟而行。



 德祐元年七月，至潭，潭兵調且盡，游騎已入湘陰、益陽諸縣。倉卒召募不滿三千人，乃結溪峒蠻為聲援，繕器械，峙芻糧，柵江修壁，命劉孝忠統諸軍。吳繼明自湖北至，陳義、陳元自戍蜀歸，芾奏請留之戍潭，推誠任之，皆得其死力。



 大元右丞阿里海牙既下江陵，分軍戍常德遏諸蠻，而以大兵入潭。芾遣其將於興帥兵御之於湘陰，興戰死。九月，再調繼明出御，兵不及
 出，而大軍已圍城。芾慷慨登陴，與諸將分地而守，民老弱亦皆出，結保伍助之，不令而集。十月，兵攻西壁，孝忠輩奮戰，芾親冒矢石以督之。城中矢盡，有故矢皆羽敗，芾命括民間羽扇，羽立具。又苦食無鹽，芾取庫中積鹽席，焚取鹽給之。有中傷者，躬自撫勞，日以忠義勉其將士。死傷相藉，人猶飲血乘城殊死戰。有來招降者，芾殺之以徇。



 十二月，城圍益急，孝忠中炮，風不能起，諸將泣請曰：「事急矣，吾屬為國死可也，如民何？」芾罵曰：「國家平
 時所以厚養汝者，為今日也。汝第死守，有後言者吾先戮汝。」除夕，大兵登城，戰少卻，旋蟻附而登，衡守尹谷及其家人自焚，芾命酒酹之。因留賓佐會飲，夜傳令，猶手書「盡忠」字為號。飲達旦，諸賓佐出，參議楊震赴園池死。芾坐熊湘閣召帳下沈忠遺之金曰：「吾力竭，分當死，吾家人亦不可辱於俘，汝盡殺之，而後殺我。」忠伏地扣頭，辭以不能，芾固命之，忠泣而諾，取酒飲其家人盡醉，乃遍刃之。芾亦引頸受刃。忠縱火焚其居，還家殺其妻子，復
 至火所，大慟，舉身投地，乃自刎。幕屬茶陵顧應焱、安仁陳億孫皆死。潭民聞之，多舉家自盡，城無虛井，縊林木者累累相比。繼明等以城降，陳毅潰圍，將奔閩，中道戰死。事聞，贈端明殿大學士，謚忠節。芾初至潭，遣其子裕孫出，曰：「存汝以奉祀也。」其孫輔叔時亦親迎於溫，皆得不死。二王悉詔入閩官之。



 芾為人剛介，不畏強御，臨事精敏，奸猾不能欺。且強力過人，自旦治事至暮無倦色，夜率至三鼓始休，五鼓復起視事。望之凜然猶神明，而
 好賢禮士，即之溫然，雖一藝小善亦惓惓獎薦之。平生居官廉，及擯斥，家無餘貲。



 尹谷，字耕叟，潭州長沙人。性剛直莊厲，初處郡學，士友皆嚴憚之。



 宋以詞賦取士，季年，惟閩、浙賦擅四方。穀與同郡刑天榮、董景舒、歐陽逢泰諸人為賦，體裁務為典雅，每一篇出，士爭學之，由是湘賦與閩、浙頡頏。中年登進士第。調常德推官，知崇陽縣，所至廉正有聲。



 丁內艱，居家教授，不改儒素。日未出，授諸生經及朱氏《四書》，士
 雖有才思而不謹飭者擯不齒。諸生隆暑必盛服，端居終日，夜滅燭始免巾幘，早作必冠而後出帷。行市中，市人見其舉動有禮，相謂曰：「是必尹先生門人也。」詰人果然。



 晚入李庭芝制幕，用薦擢知衡州，需次於家。潭城受兵，帥臣李芾禮以為參謀，共畫備御策。時城中壯士皆入衛臨安，所餘軍僅四百五十人，老弱太半。芾糾率民丁，獎勵以義，人殊死戰，三月城不下。大軍斷絕險要，援兵不至，穀知城危，與妻子訣曰：「吾以寒儒受國恩，典方
 州，誼不可屈，若輩必當從吾已耳。」召弟岳秀使出，以存尹氏祀，嶽秀泣而許之死。乃積薪扃戶，朝服望闕拜已，先取歷官告身焚之，即縱火自焚。鄰家救之，火熾不可前，但於烈焰中遙見穀正冠端笏危坐，闔門無少長皆死焉。芾聞之，命酒酹穀曰：「尹務實，男子也，先我就義矣。」務實，穀號也。



 初，潭士以居學肄業為重，州學生月試積分高等，升湘西嶽麓書院生，又積分高等，升嶽麓精舍生，潭人號為「三學生」。兵興時，三學生聚居州學，猶不廢業。
 穀死，諸生數百人往哭之，城破，多感激死義者。



 楊霆，字震仲。少有志節。以世澤奏補將仕郎，銓試第一，授修職郎、桂嶺主簿，有能聲。又五中漕舉，改鄂州教授，遷復州司理參軍，轉常、澧觀察推官，擢知監利縣。縣有疑獄，歷年不決，霆未上，微服廉得其實，立決之，人稱神明。



 闢荊湖制置司干官。呂文德為帥，素慢侮士，常試以難事，霆倉卒立辦，皆合其意。一日謂曰：「朝廷有密旨，出師策應淮東，誰可往者？」即對曰某將可。又曰：「兵器糧草若
 何？」即對曰某營兵馬、某庫器甲、某處矢石、某處芻糧，口占授吏，頃刻案成。文德大驚曰：「吾平生輕文人，以其不事事也。公材幹如此，何官不可為，吾何敢不敬。」密薦諸朝，除通判江陵府。



 江陵大府，雄據上流，表裏襄、漢，西控巴蜀，南扼湖、廣。兵民雜處，庶務叢集，霆隨事裁決，處之泰然。暇日詣郡庠，與諸生講學，又取隸官閑田，增益廩稍。選民之強壯，當農隙訓練之，時付以器械，雜兵行肄習，親閱試行賞以激勸之。未幾，有能擐甲騎射者，遂皆
 獲其用，而兵不復擾民。



 丁內艱，德祐初，起復奉議郎、湖南安撫司參議，與安撫使李芾協力戰守。霆有心計，善出奇應變，帥府機務，芾一以委之。城初被圍，日夜守御，數日西北隅破，霆麾兵巷戰，抵暮增築月城，比旦城復完，策厲將士，以死守之。城既破，霆赴水死，妻妾奔救無及，遂皆死。



 趙卯發，字漢卿，昌州人。淳祐十年，以上舍登第，為遂寧府司戶、潼川簽判、宣城宰。素以節行稱。中被論罷。咸淳
 七年，起為彭澤令。十年，權通判池州。



 大兵渡江，池守王起宗棄官去，卯發攝州事，繕壁聚糧，為守禦計。夏貴兵敗歸，所過縱掠，卯發捕斬十餘人，兵乃戢。明年正月，大兵至李王河，都統張林屢諷之降，卯發忿氣填膺，瞠目視林不能言。有問以禔身之道者，卯發曰：「忠義所以禔身也，此外非臣子所得言。」林以兵出巡江，陰降，歸而陽助卯發為守，守兵五百餘，柄皆歸林。卯發知不可守，乃置酒會親友，與飲訣，謂其妻雍氏曰：「城將破，吾守臣不
 當去，汝先出走。」雍氏曰：「君為命官，我為命婦，君為忠臣，我獨不能為忠臣婦乎？」卯發笑曰：「此豈婦人女子之所能也。」雍氏曰：「吾請先君死。」卯發笑止之。明日乃散其家資與其弟侄，僕婢悉遣之。



 二月，兵薄池，卯發晨起書幾上曰：「君不可叛，城不可降，夫妻同死，節義成雙。」又為詩別其兄弟，與雍盛服同縊從容堂死。卯發始為此堂，名「可以從容」，及兵遽，領客堂中，指所題扁曰：「吾必死於是。」客問其故，曰：「古人謂『慷慨殺身易，從容就義難」，此殆其
 兆也。」卯發死，林開門降。大元丞相伯顏入，問太守何在，左右以死對。即如堂中觀之，皆嘆息。為具棺衾合葬於池上，祭其墓而去。事聞，贈華文閣待制，謚文節，雍氏贈順義夫人，錄二子為京官。



 唐震，字景實，會稽人。少居鄉，介然不茍交，有言其過者輒喜。既登第為小官，有權貴以牒薦之者，震內牒篋中，已而干政，震取牒還之，封題未啟，其人大愧。後為他官，所至以公廉稱。楊棟、葉夢鼎居政府，交薦其賢。



 咸淳中，
 由大理司直通判臨安府。時潛說友尹京，恃賈似道勢，甚驕蹇，政事一切無所顧讓。會府有具獄將置闢，震力辨其非，說友爭之不得，上其事刑部，卒是震議。



 六年，江東大旱，擢知信州。震奏減綱運米，蠲其租賦，令坊置一吏，籍其戶，勸富人分粟，使坊吏主給之。吏有勞者，輒為具奏復其身，吏感其誠，事為盡力，所活無算。州有民庸童牧牛，童逸而牧舍火，其父訟庸者殺其子投火中，民不勝掠，自誣服。震視牘疑之，密物色之，得童傍郡，以詰
 其父，對如初，震出其子示之，獄遂直。擢浙西提刑。過闕陛辭，似道以類田屬震，震謝不能行，至部，又以疏力爭之。趙氏有守阡僧甚暴橫，震遣吏捕治，似道以書營救，震不省，卒按以法。似道怒，使侍御史陳堅劾去之。



 咸淳十年，起震知饒州。時興國、南康、江州諸郡皆已歸附，大兵略饒。饒兵止千八百人，震發州民城守，昧爽出治兵，至夜中始寐，上書求援，不報。大兵使人入饒取降款，通判萬道同陰使於所部斂白金、牛酒備降禮，饒寓士皆
 從之。道同風震降，震叱之曰：「我忍偷生負國邪？」城中少年感震言，殺使者。民有李希聖者謀出降，械置獄中。明年二月，兵大至，都大提舉鄧益遁去，震盡出府中金錢，書官資揭於城，募有能出戰者賞之。眾懼不能戰，北兵登陴，眾遂潰。震入府中玉芝堂，其僕前請曰：「事急矣，番江門兵未合，亟出猶可免。」震罵曰：「城中民命皆系於我，我若從爾言得不死，城中民死，我何面目生邪？」左右不復敢言，皆出。有頃，兵入，執牘鋪案上，使震署降，震擲筆
 於地，不屈，遂死之。兄椿與家人俱死。張世傑尋復饒州，判官鄔宗節求震尸葬之。贈華文閣待制，謚忠介，廟號褒忠，官其二子。



 震客馮驥、何新之，驥後守獨松關，新之守閩之新壘，皆戰死。



 趙與ＢＴ，為嗣秀王。德祐二年，為浙、閩、廣察訪使。益王之立，舅楊亮節居中秉權，與ＢＴ自以國家親賢，多所諫止，遂犯忌嫉，諸將俱憚之。未幾，北兵逼浙東，乃命與ＢＴ出瑞安，與守臣方洪共任備御。朝臣言與ＢＴ有劉更生之
 忠，曹王皋之孝，宜留輔以隆國本。譖者益急，卒遣之。瑞安受圍，城中危急，與洪誓以死守。小校李雄夜開門納外兵，與ＢＴ、洪率眾巷戰，兵敗被縶，董文炳問之曰：「汝為秀王耶？今能降乎？」與ＢＴ厲聲曰：「我國家近親，今力屈而死，分也，尚何問為？」遂殺之。洪亦伏節而死。



 又有趙孟錦者，少不羈，游淮以軍功為將佐。北兵攻真州，每戰輒為士卒先，守苗再成倚之為重。北兵重艦駐江上，孟錦乘大霧來襲，俄霧解，日已高，北兵見其兵少，逐之，登舟失
 足墮水，身荷重甲，溺焉。



 趙淮，丞相葵之從子也。李全之叛，屢立戰功，累官至淮東轉運使。德祐中，戍銀樹埧，兵敗，與其妾俱被執至瓜州，元帥阿術使淮招李庭芝，許以大官。淮陽許諾，至揚城下，乃大呼曰：「李庭芝！男子死耳，毋降也！」元帥怒，殺之，棄尸江濱。



\end{pinyinscope}