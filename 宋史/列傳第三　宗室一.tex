\article{列傳第三　宗室一}

\begin{pinyinscope}

 魏王廷美燕王德昭秦王德芳秀王子戴附



 昔周之初興，大封建宗室，及其東遷，晉、鄭有同獎之功。
 然其衰也，幹弱而枝強。後世於是有矯其失者，而封建不復古矣。宋承唐制，宗王襁褓即裂土而爵之。然名存實亡，無補於事。降至疏屬，宗正有籍，玉牒有名，宗學有教，郊祀、明堂，遇國慶典，皆有祿秩。所寓州縣，月有廩餼。至於宗女適人，亦有恩數。然國祚既長，世代浸遠，恆產豐約，去士庶之家無甚相遠者。靖康之亂，諸王駢首以弊於金人之虐，論者咎其無封建之實，故不獲維城之助焉。



 雖然，東都之仁宗，南渡之高、寧，元良虛位，立繼小
 宗，大策一定，卒無動搖，盤石之固，亦可知矣。且宋於宗室，稍有過差，君臣之間，不吝於改，尤不憚於言。涪陵、武功，真宗即位，尋議追復改葬，封其子孫。濮邸尊稱，言者惟務格非，不少避忌。宋末濟邸，國事將亡，諫疏不息，必褒恤而後止。是蓋歷代之所難得者歟！表而出之，作《宗室傳》，



 魏悼王廷美字文化，本名光美，太平興國初，改今名。太祖兄弟五人：兄光濟，早亡，宋興，追封邕王，改曹王；弟光
 義，即太宗；次廷美；次光贊，幼亡，追封夔王，改岐王。



 建隆元年，授廷美嘉州防禦使。二年，遷興元尹、山南西道節度使。乾德二年，加同中書門下平章事。開寶六年，加檢校太保、待中、京兆尹、永興軍節度使。太宗即位，加中書令、開封尹，封齊王，又加檢校太師。從征太原，進封秦王。



 七年三月，或告秦王廷美驕恣，將有陰謀竊發。上不忍暴其事，遂罷廷美開封尹，授西京留守，賜襲衣、通犀帶，錢千萬緡，絹、彩各萬匹，銀萬兩，西京甲第一區。詔樞密
 使曹彬餞廷美於瓊林苑。以太常博士王遹判河南府事，開封府判官閻矩判留守事。以如京使柴禹錫為宣徽北院使兼樞密副使，楊守一為東上閣門使充馮樞密都承旨，賞其苦廷美陰謀功也。左衛將軍、樞密承旨陳從龍為左衛將軍，皇城使劉知信為右衛將軍，弓箭庫使惠延真為商州長史，禁軍列校皇甫繼明責為汝州馬步軍都指揮使，定人王榮為濮州教練使，皆坐交通廷美及受其燕犒也。榮未行，或又告榮嘗與廷美親吏
 狂言：「我不久當得節帥。」坐削籍，流海島。



 會趙普再相，廉得盧多遜與廷美交通事上聞。上怒，責授多遜兵部尚書，下御史獄。搏系中書守當官趙白、秦府孔目官閻密、小吏王繼勛、樊德明、趙懷祿、閻懷忠等，命翰林學士承旨李昉、學士扈蒙、衛尉卿崔仁冀、膳部郎中兼御史知雜滕中正雜治之。多遜自言：累遣趙白以中書機事密告廷美。去年九月中，又令趙白言於廷美云：「願宮車晏駕，盡力事大王。」廷美遣樊德明報多遜云：「承旨言正會
 我意，我亦願宮車早晏駕。」私遺多遜馬箭等，多遜受之。



 閻密初給事廷美，上即位，補殿直，仍隸秦王府，恣橫不法，言多指斥。王繼勛尤為廷美親信，嘗使求訪聲妓，怙勢取貨，贓污狼藉。樊德明素與趙白游處，多遜因之以結廷美。廷美又遣趙懷祿私召同母弟軍器庫副使趙廷俊與語。閻懷忠嘗為廷美詣淮海王錢俶求犀玉帶、金酒器，懷忠受俶私遺白金百兩、金器、絹扇等。廷美又嘗遣懷忠繼銀碗、錦彩、羊酒，詣其妻父御前忠佐馬軍
 都軍頭開封潘潾營燕軍校。至是，皆伏罪。



 詔文武常參官集議朝堂。太子太師王溥等七十四人奏：「多遜及廷美顧望□兄詛，大逆不道，宜行誅滅，以正刑章。趙白等處斬。」詔削奪多遜官爵，並家屬流崖州；廷美勒歸私第；趙白、閻密、王繼勛、樊德明、趙懷祿、閻懷忠皆斬於都門外，籍其家財。詔：「秦王廷美男女等宜正名稱，貴州防禦使德恭等仍為皇侄；皇侄女適韓氏去雲陽公主之號；右監門將軍韓崇業降為右千牛衛率府率，仍去附馬都
 尉之號：並發遣西京，就廷美居止。」五月，貶西京留守判官閻矩為涪州司戶參軍，前開封推官孫嶼為融州司戶參軍，皆秦王廷美官屬，坐輔導無狀也。



 趙普以廷美謫居西洛非便，復教知開封府李符上言：「廷美不悔過，怨望，乞徙遠郡，以防他變。」詔降廷美為涪陵縣公，房州安置。妻楚國夫人張氏，削國封。命崇儀使閻彥進知房州，監察御史袁廓通判州事，各賜白金三百兩。八年正月，涪陵縣公廷美母陳國夫人耿氏卒。雍熙元年，廷美
 至房州，因憂悸成疾而卒，年三十八。上聞之，嗚咽流涕，謂宰相曰：「廷美自少剛愎，長益兇惡。朕以同氣至親，不忍置之於法，俾居房陵，冀其思過。方欲推恩復舊，遽茲殞逝，痛傷奈何！」因悲泣，感動左右，遂下詔追封廷美為涪王，謚曰悼，為發哀成服。



 其後，太宗從容謂宰相曰：「廷美母陳國夫人耿氏，朕乳母也，後出嫁趙氏，生廷俊。朕以廷美故，令廷俊屬鞬左右，而廷俊洩禁中事於廷美。邇者，鑿西池，水心殿成，橋梁未備，朕將泛舟往焉。廷美
 與左右謀，欲以此時竊發，不果，即詐稱疾於邸，俟朕臨省，因而為變。有告其事者，若命有司窮究，則廷美罪不容誅。朕不欲暴揚其醜，及盧多遜交通事發，止令居守西洛。而廷美不悔過，益怨望，出不遜語，始命遷房陵以全宥之。至於廷俊，亦不加深罪，但從貶宥。朕於廷美，蓋無負矣！」言未訖，為之惻然。李昉對曰：「涪陵悖逆，天下共聞。西池，禁中事，若非陛下季曲宣示，臣等何由知之。」



 初，昭憲太后不豫，命太祖傳位太宗，因顧謂趙普曰：「爾同
 記吾言，不可違也。」命普於榻前為約誓書，普於紙尾書云「臣普書」，藏之金匱，命謹密宮人掌之。或謂昭憲及太祖本意，蓋欲太宗傳之廷美，而廷美復傳之德昭。故太宗既立，即令廷美尹開封，德昭實稱皇子。德昭不得其死，德芳相繼夭絕，廷美始不自安。已而柴禹錫等告廷美陰謀，上召問普，普對曰：「臣願備樞軸以察奸變。」退復密奏：「臣忝舊臣，為權幸所沮。」因言昭憲太后顧命及先朝自朔之事。上於宮中訪得普前所上章，並發金匱得
 誓書，遂大感悟。召普謂曰：「人誰無過，朕不待五十，已盡知四十九年非矣。」辛亥，以普為司徒兼侍中。他日，太宗嘗以傳國之意訪之趙普，普曰：「太祖已誤，陛下豈容再誤邪？」於是廷美遂得罪。凡廷美所以遂得罪，普之為也。



 至道初，命司門員外郎孫蠙為皇侄、諸孫教授，廷美諸子之在京者肄業焉。真宗即位，追復皇叔涪王廷美西京留守、檢校太師兼中書令、河南尹、秦王；張氏，楚國夫人。咸平二年閏三月，詔擇汝、鄧地，改葬汝州梁縣之新
 豐鄉。仁宗即位，贈太師、尚書令。徽宗即位，改封魏王。



 子十人：德恭、德隆、德彞、德雍、德鈞、德欽、德潤、德文、德願、德存。故事，皇族封王者物故，則本宮之長封國公，其後以次受封。於是，德鈞子承簡屬最長，襲封徐國公，官至保康軍留後；贈彰化軍節度使、安定郡王，謚和懿。承簡既薨，德雍子承亮襲封昌國公；神宗即位，拜感德軍節度使，改封榮。



 熙寧二年，詔宣祖、太祖、太宗之子，皆擇其後一人為宗，世世封公，以奉其祀，不以服屬盡故殺其恩
 禮。三年，太常禮院言：「本朝近制，諸王之後，皆用本宮最長一人封公繼襲。去年詔祖宗之子皆擇其後一人為宗，世世封公，即與舊制有異。按禮文，諸王、公、侯、伯、子、男，皆子孫承嫡者傳襲。若無嫡子及有罪疾，立嫡孫；無嫡孫，以次立嫡子同母弟；無母弟，立庶子；無庶子，立嫡孫同母弟；無同母弟，立庶孫。曾孫以下準此。合依禮令，傳嫡承襲。」詔可。乃以承亮為秦國公，奉秦王廷美祀。明年薨，贈樂平郡王，謚曰恭靜。子克愉嗣。克愉卒，子叔牙嗣。
 元符三年，改今封。



 德恭字復禮，太平興國四年，以皇子出閣，拜貴州防禦使。廷美徙房陵，諸子悉從行，因免官。廷美卒，復以德恭為峰州刺史，弟德隆為瀼州刺史韓崇業，為靜難行軍司馬。雍熙元年十二月，詔以德恭為左武衛大將軍，封安定郡侯，判濟州；德隆為右武衛大將軍，封長寧郡侯，判沂州。諸弟皆隨赴治所。令高品衛紹欽送至州，常奉外歲給錢三百萬。命起居舍人韓檢、右補闕劉蒙叟分任二州通判。上臨遣之，曰：「德恭等始
 歷郡，善裨贊之。茍有闕失而不力正，止罪爾等。」



 端拱元年，進封德恭安定郡公。淳化四年，改左驍衛大將軍。至道二年，加左神武大將軍。真宗嗣位，就轉左武衛大將軍。咸平二年召赴闕，改封樂平郡公，判虢州。乞奉朝請，從之。遷勝州團練使。景德初，改衡州防禦使。三年，被疾，子承慶刲股肉食之。五月，卒，年四十五。上臨哭之慟，廢朝三日。贈保信軍節度使，追封申國公。天禧二年，從承慶請，加贈護國軍節度兼侍中。明道二年，追封高密郡
 王，謚慈惠。子承慶、承壽。



 承慶，官至和州團練使卒贈武信軍節度使、循國公。子六人，克繼，善楷書，尤工篆隸，宗正薦之，仁宗親臨試，主令監蔡邕古文法寫《論語》、《詩》、《書》；復詔與朝士分隸《石經》。帝曰：「李陽冰，唐室之秀。今克繼，朕之陽冰也。」訓子弟力學，一門登儒科者十有二人。嘗進所集《廣韻字源》，帝稱善，藏之秘閣。元祐五年，以定武軍節度觀察留後卒，贈開府儀同三司、建國公，謚章靖。



 承壽，終南作坊使，贈德州刺史、武當侯。子四人，克己，曉
 音律，嘗作《雅樂圖》樂曲以獻。侍宴大清樓，進所學虞世南書，賜器加等。終右千牛衛大將軍，贈深州防禦使、饒陽侯。子叔韶字君和，慶歷六年，與諸宗子帝前臨真宗御書，選第一。皇祐初，進所為文，召試學士院中等，賜進士及第。自太子右監門率府副率遷右領軍衛將軍，入謝，命坐賜茶。仁宗曰：「宗子好學者頗多，獨爾以文章第進士，前此蓋未有也。朕欲天下知屬籍有賢者，宜勿忘所學。」叔韶頓首謝，既退，又出《九經》賜之。遷右屯衛大將
 軍。至和中，上書求試煩劇，加領賀州刺史，終和州防禦使，贈鎮東節度觀察留後、會稽郡公。克修字子莊，仁宗為皇子時，得出入禁中侍學，故仁宗待遇殊厚。帝嘗御大清樓召宗室試書，以克修為善。終右神武軍大將軍、成州團練使，贈同州觀察使、馮翊侯。子叔充，父早世，異母弟叔瑁甚幼，叔充拊視誨敕成人。先是，繼母無敘封法，叔充請於朝，詔從之，遂為定制。藏書至萬卷。子九人，登科者三。卒官唐州防禦使，贈崇信軍節度使、尹國公，
 謚孝齊。遺表祈任子，有司格不下，子撫之抗章自列，乞如外官法。朝廷從其請。宗室正任有遺恩自此始。



 德隆字日新。雍熙三年，卒官沂州守，年二十三，贈寧遠軍節度，追封臨沂郡公。天禧二年，從其子承訓之請，加贈崇信軍節度、同平章事。承訓官至順州刺史，卒贈深州團練使。



 德彞字可久，太祖召鞠於宮中。德降卒，授右千牛衛大將軍，封長寧郡侯，代兄德隆判沂州，時年十九。飛蝗入境，吏民請坎瘞火焚之，德彞曰：「上天降災，守臣之
 罪也。」乃責躬引咎，齋戒致禱，既而蝗自殪。儒生乙恕者，郊居肄業，一日，有尸橫舍下，所司捕恕抵獄，將置於法。德彞疑其冤，命他司按之無異，因令緩刑以俟。未幾，果獲殺人者，恕遂得釋。進封郡公。淳化四年，為右監門衛大將軍，遷左武衛大將軍，改封廣平。部民詣闕乞留，有詔嘉獎。真守初，召還。咸平二年，命判滁州，與德恭並留不遣。三年，授徐州刺史，累遷保信軍節度觀察留後。大中祥符八年卒，年四十九。上臨奠，廢朝三日。贈昭信軍
 節度使，追封信都郡王，謚安簡。明道二年，改封穎川。



 子承謨，前卒；承矩，終莊宅使，贈博州刺使；承勖至供奉官，贈六宅副使；承節、承拱，並西京作坊使；承街，內殿崇班；承錫，供奉官。



 德雍字仲達，淳化初，授右驍衛將軍，歷右羽林、龍武二將軍，累廷蔡州觀察使、咸寧郡公，終天平軍節度觀察留後，贈宣德軍節度、同中書門下平章事，謚康簡。明道中，追封廣陵郡王。



 子承睦、承亮。承睦，終左領軍衛大將軍、彭州團練、虔州觀察使、南康侯；承亮，封
 秦國公，事見上。



 德鈞字子正，性和雅，善書翰，好為篇什。淳化初，拜右武衛將軍，四遷至右衛將軍。景德二年，加右監門衛大將軍。四年，卒，贈河州觀察使，追封安鄉侯。時妻亦卒，男女十四人皆幼，上甚嗟悼之。



 子承震，早卒；承緒，供奉官；承偉、承雅、承裔、承鑒、承則，並西京作坊使；承裕，禮賓副使；承翊，內殿崇班；承簡，襲徐國公；承乾，終懷州防禦使，贈保靜軍節度使、蕭國公，子克敦，嗜經術，以宗正薦，召試中選，賜錢三十萬。元豐間，集父承乾遺
 文以進，神宗嘉之，詔：「承乾父子以藝文儒學名於宗藩，宜有褒勸。」於是追封承乾為東平王，而賜克敦敕書獎諭。以宣州觀察使卒，贈開府儀同三司、和國公。



 德欽字丕從。淳化元年，授右屯衛將軍，四遷右羽林將軍。景德元年六月卒，年三十一。贈雲州觀察使，追封雲中侯。子承遵，西京作坊使。



 德潤字溫玉，頗好學，善為詩。淳化元年，始授右領軍衛將軍，四遷右羽林將軍。咸平六年二月卒，年三十九。贈應州觀察使，追封金城侯。



 德文字子
 矼，淳化初，授右監門衛將軍，累遷滑州觀察使、馮翊郡公。少好學，凡經史百家，手自抄撮，工為辭章。真宗以其刻勵如諸生，嘗因進見，戲呼之日「五秀才」，宮中由是悉稱之。德文本廷美第八子，其兄三人早卒，故德文於次為第五也。帝封泰山、祀汾陰、幸亳，德文必奏賦頌。帝每賜詩，輒令屬和。數言願得名士為師友，特命翰林學士楊億與之游。億卒，為詩十章悼之。天聖中，遷橫海軍節度觀察留後，拜昭武軍節度使，易感德、武勝二軍，加同
 中書門下平章事。仁宗嘗稱為「五相公」而不名。慶歷四年，宗室王者四人，以德文屬尊且賢，方漢東平王蒼，進封東平郡王，加兼侍中。德文雖老，嗜學不倦。晚被足疾，不能朝。六年，薨，年七十二。初得疾，仁宗臨視，親調藥飲之。及訃聞，復臨哭，贈太尉、中收令、申王，謚恭裕。子六人，承顯，以王後襲封康國公，官至昭化軍節度使。薨，年七十四，贈太尉、樂平郡王。



 德願字公謹，淳化元年，授右千牛衛大將軍，三進秩為左武衛大將軍。咸平二年閏三
 月卒，年二十四。贈涼州觀察使，追封姑臧侯。



 德存字安世，九歲授右千牛衛將軍，歷監門，至驍衛。從祠泰山，領獎州刺史。祀汾陰，以恩遷右羽林將軍。大中祥符四年六月卒，年三十。贈洮州觀察使，追封洮陽侯。子承衍，禮賓副使。



 太祖四子：長滕王德秀，次燕懿王德昭，次舒王德林，次秦康惠王德芳。德秀、德林皆早亡，徽宗時，追賜名及王封。



 燕懿王德昭字日新，母賀皇后。乾德二年出閣。故事，皇子出閣即封王。太祖以德昭沖年，欲其由漸而進，授貴州防御御。開寶六年，授興元尹、山南西道節度使、檢校太傅、同中書門下平章事，終太祖之世，竟不封以王爵。太宗太平興國元年，改京兆尹，移鎮永興，兼侍中，始封武功郡王。詔與齊王廷美自今朝會宜班宰相之上。三年二月，娶太子太傅王溥女，封韓國夫人。是冬郊祀，加檢校太尉。



 四年，從征幽州。軍中嘗夜驚，不知上所在，有
 謀立德昭者，上聞不悅。及歸，以北征不利，久不行太原之賞。德昭以為言，上大怒曰：「待汝自為之，賞未晚也！」德昭退而自刎。上聞驚悔，往抱其尸，大哭曰：「癡兒何至此邪！」贈中書令，追封魏王，賜謚，後改吳王，又改越王。德昭喜慍不形於色。真宗即位，贈太傅。乾興初，加贈太師。子五人：惟正，惟吉，惟固，惟忠，惟和。



 慶歷四年，詔封十王之後，以惟忠子從藹襲封穎國公，而惟吉子守巽以冀王後最長，與從藹同封。守巽官至和州防禦使，贈武成軍
 節度使、楚國公。從藹至齊州防禦使，贈武勝軍節度觀察留後、韓國公。守巽、從藹卒，以惟忠子從信襲封榮國公，官至雄州防禦使，贈保寧軍節度使、楚國公。從信卒，以惟忠之孫、從恪子世規襲封崇國公，官至右龍武大將軍、沂州防禦使以卒。守巽子世清，累官茂州防禦使。以本宮之長，得封申國公。熙寧中，坐上書請襲曾祖越懿王封不當，奪一官。既而議者是其說，乃遷越州觀察使，襲封越國公，進會稽郡王，至保信軍留後。愛諸弟，作
 棣萼會於邸中。會元豐升祔四後，受命告廟，方屬疾，自力就事，未幾薨。贈安化軍節度使、開府儀同三司、虢王，謚恭安。子令廓嗣，元符三年，改今封。



 先是，熙寧中，詔封楚康惠王之孫從式為安定郡王，奉太祖祀。及從式薨，乃以懿王曾孫世準襲封安定郡王。世準，從藹子也。為人內恕外嚴，無綺羅金玉之好，凡天子郊廟，必從祀。由金州觀察使拜保靜軍節度使。薨年六十八，贈開府儀同三司，追封成王。世開襲封。



 世開，從誨子、惟和孫也。七
 八歲，日誦萬言，既長，學問該治。事後母孝，撫孤侄如己子。宮官吳申為御史，薦其學行，命試學士院，累召不赴。神宗褒異之，召對便殿，論事甚眾。時宮僚有缺，不即請，而以他官攝，故私謁公行。宗女當嫁，皆富家大姓以貨取，不復事銓擇。世開悉言之，帝嘉納，欲以為宗正，固辭，乃進一官。以其所列著為令。官至奉國軍留後。薨，贈開府儀同三司，追封信王，謚獻敏。世雄嗣。



 世雄亦從藹子，少力學知名。熙寧中，詔宗子以材能自表見者，官長及
 學官以名上。世雄子令鑠在選中。嘗請營都宅以處疏屬，立三舍以訓學者。詔用其議，置兩京敦宗院，六宮各建學。徽宗即位，以世雄於太祖之宗最為行尊，拜崇信軍節度使，襲安定郡王，知大宗正事。崇寧四年薨，年七十五。贈太尉，追封淄王，謚恭憲。世福襲封。



 世福，從信子。官至集慶軍節度使。薨，贈儀王。令蕩襲爵。令蕩，秦康惠王曾孫也。



 惟正，天聖七年，以久病，帝欲尉安之，由保信軍節度觀察留後、樂安郡公特拜建寧軍節度使。卒，贈
 侍中，追封同安郡王，謚僖靖。無子，以弟惟忠子從讜為嗣，官至左龍武大將軍、溫州團練使。坐射殺親事官削官爵，幽之別宅。從讜少好學，以剛褊廢，遂自剄死。帝甚悼之。贈濟州防禦使、濟南侯。



 惟吉字國祥，母鄭國夫人陳氏。惟吉生甫彌月，太祖命輦至內廷，擇二女媼養視之，或中夜號啼，必自起撫抱。三歲，作弱弓輕矢，植金錢為的，俾之戲射，十發八中，帝甚奇之。五歲，日讀書誦詩。帝嘗射飛鳶，一發而中，惟吉從旁雀躍，喜甚，帝亦喜，鑄
 黃金為奇獸、瑞禽賜之。常乘小乘輿及小鞍鞁馬，命黃門擁抱，出入常從。太祖崩，惟吉裁六歲，晝夜哀號，孝章皇后慰諭再三，始進饘粥。太宗即位，猶在禁中，日侍中食。太平興國八年，始出居東宮，授左監門衛將軍，封平陽郡侯，加左驍衛大將軍，進封安定郡公。淳化四年，遷左羽林軍大將軍。至道二年，授閬州觀察使。凡邸第供億，車服賜與，皆與諸王埒，自餘王子不得偕也。真宗即位，授武信軍節度，加同平章事。時石保吉先為使相，詔
 惟吉班其上。大中祥符初，封泰山，以疾不從行，詔許疾愈馳詣行在。還頓鄆州，惟吉迎謁，上勞問再三，改感德軍節度。明年，疾復作，上屢臨省之，親視灼艾，日給御膳，為營佛事。三年五月薨，時年四十五。廢朝五日，贈中書令，追封南陽郡王，謚康孝。



 惟吉好學，善屬文，性至孝。孝章皇后撫養備至，親為櫛沐。咸平初，以太祖孝章畫像、服玩、器用賜惟吉，歲時奠享，哀慕甚至。每誦《詩》至《蓼莪篇》，涕泗交下，宗室推其賢孝。雅善草隸飛白，真宗次為
 七卷，禦制序，命藏秘閣。其子守節，以父所書《真草千文》以獻，詔書褒答，仍付史館。追贈太尉，明道二年封冀王。子守節、守約、守巽、守度、守廉、守康。



 守節，累遷彰化軍節度觀察留後、同知大宗正事。卒贈鎮江軍節度使，追封丹陽郡王，謚僖穆。子世永、世延。世永，襲邢國公，官至鎮南軍留後，熙寧元年薨，贈昭信軍節度使、南康郡王，謚修孝。世延，終右武衛大將軍、絳州防禦使，贈武寧軍節度觀察留後、彭城郡公。



 寧約，終內園使、康州刺史，贈沂
 州團練使。子世靜、世長。世靜，至左武衛大將軍、均州防禦使，卒贈鎮海軍節度觀察留後、北海郡公。世長，終左武衛大將軍、解州防禦使，贈張信軍節度觀察留後、濟陽郡公。守巽及其子世清，事見上。守度，終左領軍衛大將軍、英州團練使，贈廣州觀察使、盧江侯。守廉，終供備庫副使，贈內藏庫使。守康，至供奉官。



 惟固字宗乾，本名元扆，太平興國八年，改賜名授左千牛衛將軍。是冬卒。



 惟忠安令德，初名文起，太平興國八年賜今名。授右千
 牛衛將軍，四遷右龍武軍。直宗即位，改右千牛衛大將軍。大中祥符二年，進左監門衛大將軍、敘州刺史。五年，進昌州團練使。八年卒，贈鄂州觀察使，追封江夏侯。明道二年，加贈彰化軍節度使，追封舒國公。子從恪、從藹、從秉、從穎、從謹、從質、從信、從讜。



 從恪，累官西染院使，卒，贈磁州刺史、東萊侯。子世規，襲封崇國公。從藹，終左衛大將軍、齊州防禦使，贈武勝軍節度觀察留後，追封韓國公。子世豐，終太子右衛率，追贈進士及第。世準、世雄，
 並安定郡王。從信，封榮國公，官至雄州防禦使，贈保寧軍節度使、楚國公，謚安僖。子世福，襲安定郡王。從秉、從穎、從謹，並禮賓使。從質，內殿崇班。從讜，出繼惟正。



 惟和字子禮，端拱元年，授右武衛將軍，歷右驍衛、神武龍武軍、右衛將軍。大中祥符元年，領澄州刺史。四年，遷右千牛衛大將軍。六年，卒，年三十六。贈汝州防禦使、臨汝侯。明道二年，加贈永清軍節度觀察留後，追封清源郡公。



 惟和雅好學，為詩頗清麗，工筆札優游典籍，以禮法自
 居，宗室推重。嘗和禦制詩，上稱其有理致。及卒，上謂宰相王旦等曰「惟和好文力學，加之謹願，皇族之秀也，不幸短命！」嗟悼久之，至於泣下。錄其稿二十二軸，上親制序，藏於秘閣。子從審、從誨。



 從審，終復州防禦使，贈寧國軍節度觀察留後、宣城郡公。嘗坐與人奸除名，已而復官。從誨，終左金吾衛大將軍、臺州團練使，贈襄州觀察使、襄陽侯。子世開，安定郡王，事見上。



 紹興元年，詔曰：「太祖皇帝創業垂統，德被萬世。神祖詔封子孫一人為安
 定郡王，世世勿絕。今其封不舉，朕甚憫之。有司其上合封人名，遵故事施行。」時燕、秦二王後爭襲封，禮部員外郎王居正上言：「燕王親，太祖長子，其後漢襲封。」議遂定。自紹興至嘉定，襲封者十五人，惟令畤、令懬、令詪、令衿跡頗著，餘皆繼嗣，娖娖無足稱。



 令畤字德麟，燕懿王玄孫也，蚤以才敏聞。無祐六年，簽書穎州公事。時蘇軾為守，愛其才，因薦於朝。宣仁太后曰：「宗室聰明者豈少哉？顧德行何如耳。」竟不許。軾被竄，令畤坐交通軾罰金。已
 而附內侍譚稹以進。紹興初，官至右朝請大夫。呂頤浩請以令畤主行在大宗正司，帝命易環衛官。頤浩言：「令畤讀書能文，恐不須易。」帝曰：「令畤昔事譚稹，頗違清議。」改右監門衛大將軍、榮州防禦使，權知行在大宗正事。遷洪州觀察使，襲封安定郡王。尋遷寧遠軍承宣使，同知行在大宗正事。四年薨，貧無以為殮，帝命戶部賜銀絹，贈開府儀同三司。



 令矼，紹興五年，由邵武軍兵馬都監襲封，授華州觀察使，尋除同知大宗正事。逾年薨。



 令
 懬字深之。初，懿王生昌州團練使惟忠，惟忠生楚安僖王從信，從信生益公世逢，世逢生令懬，授右班殿直，遷東頭供奉官，累監州縣場庫。監司薛昂薦其才，易資承事郎，調穎州簽判，歷綿州通判，累知蜀州、閬州、慶源府，召除衛尉少卿，擢秘閣修撰，再知慶源府。建炎二年，分西外宗子於泰州，命令懬知西外宗正事，除御營使司參贊軍事，挈宗子避地福州，因置司焉。元懿太子薨，帝命令懬選藝祖後得三四人，寺擢集英殿修撰，知南外
 宗正。再選宗子，得伯琮、伯浩養宮中，後選得伯玖，性亦聰惠。高宗喜，轉令懬知泉州，尋與祠以歸。令矼薨，令懬改閬州觀察使，襲封，除同知大宗正事。逾年，授鎮東軍承宣使，再遷保平軍節度使。紹興十三年薨，年七十五。贈少師，後追封惠王，謚襄靖。子子游，官至湖北提刑，用戶部侍郎王俁薦，加直秘閣。會建寧節度使士雪刀知南外宗正司，以事去官，言者請擇宗室文臣之廉正者代之，遂以命子游。西、南外宗官用文臣，自子游始。



 令詪，字
 君序，以父任補右班殿直。政和中，遷成忠郎，召試，授從事郎。宣和二年，以貢士試舍選合格，授宣教郎，調信州永豐縣丞。中興初，累遷福州運判，兼提點刑獄公事。秦檜方柄用，安定郡王絕封者十餘年；檜死，次令衿當封，適以事被拘，遂命令詪襲封。已而令詪以爵遜令衿，乃升令詪秘閣修撰，知臺州，移知紹興府，召權戶部侍郎，令嚴、饒二州鑄錢局。先是，諸州錢監兵匠多缺不補，積其衣糧，號三分缺額錢，令詪請以其錢付諸鹽，省朝廷
 降銅本錢。又建議州縣賣官田計所入高下，守令進秩減磨勘有差；州縣義倉多紅腐，請歲出三之一以易新粟；水旱為災，檢放不及七分處所，即許振恤：皆從之。令衿薨，令詪由崇慶軍承宣使再襲封。隆興初，除同知大宗正事，奏減生日支賜並郊祀賞給，以助軍興。詔褒之。遷敷文閣直學士，特授左中大夫、知紹興府，引疾乞祠以歸，尋薨，年六十八。令詪蒞事明敏有風採，然在廣東日，嘗與副使章茇不協，陰中以法，陷茇於死，世以此少
 之。



 今衿，嘉孝穆公世□失子也。博學有能文聲，中大觀二年舍選。靖康初，為軍器少監。言事忤旨，奪官。紹興七年，以都官員外郎召。張浚罷，令衿請對留浚，言官石公以揆論令衿阿大臣，復罷。久之，以事抵臨安，中丞李文會劾令衿「昔為大臣緩頰，今復奔走請托。」詔送吏部。吏部直令衿，奏除德安府通判，遷知泉州。泉屬邑有隱士秦系故廬，唐相姜公輔葬邑旁，令衿建堂合祠之，郡人感其化。歸寓三衢。嘗會賓客觀秦檜家廟記，口誦「君子之澤，
 五世而斬」之句。通守汪召錫，檜兄婿也，頗疑令衿，諷教官莫汲訴令衿論日月無光，謗訕朝政。侍御史董德元承風旨劾之，誣以贓私。詔下令衿獄，案驗無狀，乃論令衿謗訕不遜，追一官勒停，令南外宗正司拘之。檜除召錫湖南提舉以報之，銜令衿，必欲置死地。初，趙鼎之子汾歸過衢，令衿贐之，侍御史徐哲希檜旨，誣令衿與汾有密謀，伺朝廷機事。捕汾下大理寺，俾汾自誣與張浚、李光等謀逆，而令衿預焉。獄上，檜病不能省，乃獲免。檜
 死，復爵。二十六年，授明州觀察使襲封。引疾乞奉燕王祠，許之。尋加慶遠軍承宣使。二十八年薨，贈開府儀同三司。



 令話，建炎末，為右武衛大將軍、信州防禦使。熙寧初，首封秦王孫從式，已而更封燕王曾孫世清。宣和中，又封秦王元孫令蕩。令蕩卒，令庇年最長，禮官以為小宗不當封。紹興元年六月，令話得襲封，授寧州觀察使。二年七月薨，贈開府儀同三司。



 令德，乾道元年為武德郎。時安定郡王令詪換文階，大宗正司奏令德授定武
 軍承宣使，襲封。令德貧，幾不能出蜀。七年，令德薨，令憉當封，以沉湎聲色，不任襲。詔武德郎令抬襲封，除金州觀察使。令抬薨，時秦王後無當襲者，武翼郎子手東屬燕王後，年又最長，得襲封。子手東薨，九年九月，忠訓郎子肜襲，授容州觀察使。紹熙二年薨，年八十餘。慶元元年十月，忠翊郎子恭襲，授利州觀察使。子恭薨，嘉定二年七月，子覿襲，授金州觀察使。四年十一月，伯栩襲，授宣州觀察使。嘉定元年十月，伯柷襲，授福州觀察使。八年十
 一月，伯澤襲，授潭州觀察使。



 秦康惠王德芳，開寶九年出閣，授貴州防禦使。太平興國元年，授興元尹、山南西道節度使、同平章事。三年冬，加檢校太尉。六年三月，寢疾薨，年二十三。車駕臨哭，廢朝五日。贈中書令、岐王及謚。後加贈太師，改楚王。子三人：惟敘、惟憲、惟能。



 慶歷四年，詔封十王之後，以惟敘子從照封安國公，終左金吾衛大將軍、歸州團練使。贈同州觀察使、齊國公。從照卒，以惟能子從古封安國公，終
 延州觀察使，贈保靜軍節度使、同中書門下平章事、楚國公，謚惠恪。從古卒，惟憲子從式襲封舒國公。



 神宗即位，謂創業垂統，實自太祖，顧無以稱。乃下詔令中書門下考太祖之籍，以屬近而行尊者一人，裂土地而王之。使常從獻於郊廟，世世勿復絕。於是有司推擇，以從式應詔，封安定郡王，終保康軍節度使，贈同中書門下平章事，追封榮王，謚安僖。從式既薨，詔以越王曾孫世準襲封安定郡王，而以從式子世恩襲爵為楚國公，主楚
 王德芳之祀。遷楚州防禦使，卒贈奉國軍節度使，謚良僖。徽宗即位，改封楚王為秦王。



 惟敘字懋功，性純謹，頗好學。端拱初，授左武衛將軍，四遷左衛將軍，領勤州刺史。大中祥符四年，從祀汾陰，拜左千牛衛大將軍。八月，卒，年三十五。贈懷州防禦使，追封河內侯。明道二年，加贈保靜軍節度觀察留後、高平郡公。子從照，封安國公。從溥，至右侍禁內殿崇班。



 惟憲字有則，美豐儀，少頗縱肆，長修謹，善射，好吟詠，多讀道書。端拱初，授左屯衛將
 軍，累遷左羽林將軍、領演州刺史，加左衛大將軍、領賀州團練使，真拜資州團練使。大中祥符九年五月卒，年三十八。贈安德軍節度使兼侍中、英國公。子從式，始封安定郡王，事見上。從演，禮賓副使。從戎、從戒、從湜，並內殿崇班。從賁，供奉官。



 惟能字若拙。端拱初，授右屯衛將軍，累遷右神武軍將軍。大中祥符元年五月卒，年三十。贈蔡州防禦使、張掖侯。明道二年，加贈集慶軍節度觀察留後、南康郡公。子從古，襲安國公。從善，內殿承制。從
 贄，崇班。



 安僖秀王子戴，秦康惠王之後，高宗族兄也。康惠生英國公惟憲，惟憲生新興侯從鬱，從鬱生華陰侯世將，世將生東頭供奉官令儈，令儈生子戴。宣和元年，舍試合格，調嘉興丞。是年，子伯琮生，後被選入宮，是為孝宗。



 子戴召赴都堂審察，改宣教郎，通判湖州，尋除直秘閣，賜五品服。孝宗既封建國公，就傅，子戴召對言：「宗室之寓於外者，當聚居官舍，選尊長鈐束之。年未十五附入州
 小學，十五入大學，許依進士就舉，未出官者亦許入學聽讀，及一年，聽參選。」高宗納其說。遷朝奉郎、秘閣修撰，知處州。已而乞祠，許之。累官左朝奉大夫。紹興十三年秋致仕，明年春，卒於秀州。時孝宗為普安郡王，疑所服，詔侍從、臺諫議。秦熹等請解官如南班故事，普安亦自請持服，許之。及普安建節，子戴以恩贈太子少師。既為太子，加贈太師、中書令，封秀王，謚安僖。配張氏，封王夫人。



 孝宗受禪，稱皇伯，園廟之制未備。紹熙元年，始即湖
 州秀園立廟，奉神主，建祠臨安府，以藏神貌，如濮王故事。仍班偉



 嗣秀王伯圭字禹錫，孝宗同母兄也。初，以恩補將仕郎，調秀州華亭尉，累官至浙西提刑司干辦公事，除明州添差通判。孝宗受禪，上皇詔除集英殿修撰、知臺州。



 伯圭在郡，頗著政績，除敷文閣待制，改知明州，充沿海制置使。蕃商死境內，遺貲巨萬，吏請沒入，伯圭不可，戒其徒護喪及貲以歸。升敷文閣直學士，以憂去，服闋，再知明州。新學宮，命宗子入學，閑以規矩。詔徙戍
 定海兵於許浦。伯圭奏：「定海當控扼之沖，不可撤備，請摘制司軍以實其地。」從之。



 海寇猖獗，伯圭遣人諭降其豪葛明，又遣明禽其黨倪德。二人素號桀黠，伯圭悉撫而用之，賊黨遂散。以功進一官，累升顯謨閣、龍圖閣學士。在郡十年，政寬和，浚湖陂，均水利，辨冤獄。嘗獲鑄銅者，不忍置諸法，諭令易業，民由是無再犯。



 淳熙三年，授安德軍節度使，尋加開府儀同三司，充萬壽觀使。朝德壽宮，上皇賜玉帶，加少保，封滎陽郡王。高宗崩，入臨，充
 攢宮總護使，除少傅。光宗即位，升少師。逾年召見，遷太保，封嗣秀王，賜甲第於安僖祠側。



 臣僚上言：「治平中追崇濮邸，王子孫幾二十人，皆自環衛序遷其官。今居南班者止師夔一人，非所以強本支而固盤石也。前未建秀邸時，欲賦以祿，則不免責以吏事；今已建邸，而猶責吏事，他日或不免於議。治則傷恩，不則廢法，曷歸之南班，俾無吏責而享富貴。」遂詔伯圭諸子得換班。



 紹熙二年，除判大宗正事，建請別立宗學，以教宗子。超拜太師，
 免奉朝請。尋兼崇信軍節度使，賜第還湖州，尋薨於家。訃聞，帝為輟朝三日，追封崇王，謚憲靖。



 伯圭性謙謹，不以近屬自居。每日見，行家人禮，雖宴私隆洽，執臣節愈恭。一日，孝宗問潛龍時事，伯圭辭曰：「臣老矣，不復能記。」問至再三，終不言。帝笑曰：「何太謹也。」益愛重之。嘗欲廣其居，並湖為復閣，有司既度材矣，伯圭固辭而止。阜陵成，遷中書令，凡五讓。寧宗嘉其志，詔別議褒崇之禮，贈贊拜不名，肩輿至殿門。子九人：師夔、師揆、師垂、師離、師
 禹、師皋、師巖、師彌、師貢。



 師夔字汝一，初以祖恩補官，調太平州蕪湖簿。隆興元年，改右承務郎，歷臺州、秀州通判，直秘閣。尋知徽州，新學舍，進直徽猷閣，知湖州。時歸附從軍而廩於湖者眾，不能給，師夔請增廩，仍別給僦屋錢，以安其心。帝稱善，詔諸郡行之。除直龍圖閣，遷浙西提刑，改江東運判。



 建康務場往往奪民利，為害滋甚，師夔首罷之。守臣以郡計所資，詣師夔請復舊，不從。池州軍帥霍政與守臣交上書相攻，詔師夔究曲直。政密
 遣人求庇，師夔斥之，具言狀，政坐罷去。



 改秘閣修撰、知明州兼沿海制置使，加敷文閣待制，轉永慶軍承宣使。紹熙元年，侍父入覲，除興寧軍節度使。寧宗即位，加檢校少保，充阜陵橋道頓遞使。阜陵成，遷開府儀同三司。侍父歸，父薨未逾月，師夔亦卒，年六十一。贈少師，追封新安郡王。



 師揆字符輔，初補右承務郎奉祠。除添差湖州簽判，改婺州通判，加直秘閣。守臣韓元吉薦其材，上以問史浩，浩言其聰爽可任。召對，除江東提舉。奏免失
 陷常平人毋責償。改淮南漕，尋遷淮西提刑兼提舉，領屯田事。奏以荒圩給軍士，其屯田為民世業者勿奪，從之。及代去，吏請獻羨錢二十萬，師揆曰：「後將病民矣。」除直秘閣，改江東轉運副使，加秘閣修撰，知明州。



 紹熙元年，授觀察使。寧宗即位，除奉國軍承宣使，尋升節度使。召見，賜肩輿，超檢校太保、開府儀同三司，充萬壽觀使，襲封。開禧元年奉朝請，嘉定七年薨，贈太傅，追封澧王，謚恭惠。



 弟師禹，由保康軍節度使除開府儀同三司，襲
 封。十六年，薨，贈太傅，追封和王，謚端肅



\end{pinyinscope}