\article{志第五十五　禮五（吉禮五）}

\begin{pinyinscope}

 社稷岳瀆籍田先蠶奏告祈禜



 社稷，自京師至州縣，皆有其祀。歲以春秋二仲月及臘日祭太社、太稷。州縣則春秋二祭，刺史、縣令初獻，上佐、
 縣丞亞獻，州博士、縣簿尉終獻。如有故，以次官攝。若長吏職官或少，即許通攝，或別差官代之。牲用少牢，禮行三獻，致齋三日。其禮器數：正配坐尊各二，籩、豆各八，簠、簋各二，俎三。從祀籩、豆各二，簠、簋、俎各一。太社壇廣五丈，高五尺，五色土為之。稷壇在西，如其制。社以石為主，形如鐘，長五尺，方二尺，剡其上，培其半。四面宮垣飾以方色，面各一屋，三門，每門二十四戟，四隅連飾罘罳，如廟之制，中植以槐。其壇三分宮之一，在南，無屋。慶歷用
 羊、豕各二，正配位籩、豆十二，山罍、簠、簋、俎二，祈報象尊一。



 元豐三年，詳定所言：「社稷祝版、牲幣、饌物，請並瘞於坎，更不設燔燎。又《周禮·大宗伯》『以血祭社稷』，社為陰祀，血者幽陰之物，是以類求神之意。郊天先薦血，次薦腥，次薦爓，次薦熟。社稷、五祀，先薦爓，次薦熟。至於群小祀，薦熟而已。今社稷不用血祭，又不薦爓，皆違經禮。請以埋血為始，先薦爓，次薦熟。古者祭社，君南向於北墉下，所以答陰也，今社稷壝內不設北墉，而有司攝事，乃設
 東向之位，非是。請設北墉，以備親祠南向答陰之位，有司攝事，則立北墉下少西。《王制》曰：『天子社稷皆太牢，諸侯社稷皆少牢。』今一用少牢，殊不應禮。夫為一郡邑報功者，當用少牢；為天下報功者，當用太牢。所有春秋祈報太社、太稷，請於羊、豕外加角握牛二。」又言：「社稷之祭，有瘞玉而無禮玉，《開元禮》：奠太社、太稷，並以兩圭有邸。請下有司造兩圭有邸二，以為禮神之器，仍詔於壇側建齋廳三楹，以備望祭。」



 先是，州縣社主不以石。禮部以
 謂社稷不屋而壇，當受霜露風雨，以達天地之氣，故用石主，取其堅久。又《禮》：諸侯之壇半天子之制。請令州縣社主用石，尺寸廣長亦半太社之制。遂下太常，修入祀儀。元祐中，又從博士孫諤言，祭太社、太稷，皆設登歌樂。大觀，議禮局言：「太社獻官、太祝、奉禮，皆以法服；至於郡邑，則用常服。請下祭服制度於郡縣，俾其自制，弊則聽改造之。」



 紹興元年，以春秋二仲及臘前祭太社、太稷於天慶觀，又望祭於臨安天寧觀。十四年，始築壇壝於觀
 橋之東，立石主，置太社令一員，備牲牢器幣，進熟、望燎如儀。



 岳鎮海瀆之祀。太祖平湖南，命給事中李昉祭南嶽，繼令有司制諸嶽神衣、冠、劍、履，遣使易之。廣南平，遣司農少卿李繼芳祭南海，除去劉鋹所封偽號及宮名，易以一品服。又詔：「岳、瀆並東海廟，各以本縣令兼廟令，尉兼廟丞，專掌祀事。」又命李昉、盧多遜、王祐、扈蒙等分撰岳、瀆祠及歷代帝王碑，遣翰林待詔孫崇望等分詣諸廟
 書於石。六年，遣使奉衣、冠、劍、履，送西鎮吳嶽廟。



 太平興國八年，河決滑州，遣樞密直學士張齊賢詣白馬津，以一太牢沉祠加璧。自是，凡河決溢、修塞皆致祭。秘書監李至言：「按五郊迎氣之日，皆祭逐方岳鎮、海瀆。自兵亂後，有不在封域者，遂闕其祭。國家克復四方，間雖奉詔特祭，未著常祀。望遵舊禮，就迎氣日各祭於所隸之州，長史以次為獻官。」其後，立春日祀東嶽岱山於兗州，東鎮沂山於沂州，東海於萊州，淮瀆於唐州。立夏日祀南
 岳衡山於衡州，南鎮會稽山於越州，南海於廣州，江瀆於成都府。立秋日祀西嶽華山於華州，西鎮吳山於隴州，西海、河瀆並於河中府，西海就河瀆廟望祭。立冬祀北岳恆山、北鎮醫巫閭山並於定州，北鎮就北嶽廟望祭，北海、濟瀆並於孟州，北海就濟瀆廟望祭。土王日祀中嶽嵩山於河南府，中鎮霍山於晉州。



 真宗封禪畢，加號泰山為仁聖天齊王，遣職方郎中沈維宗致告。又封威雄將軍為炳靈公，通泉廟為靈派侯，亭山神廟為廣
 禪侯，嶧山神廟為靈巖侯，各遣官致告。詔泰山四面七里禁樵採，給近山二十戶以奉神祠，社首、徂徠山並禁樵採。車駕次澶州，祭河瀆廟，詔進號顯聖靈源公，遣右諫議大夫薛映詣河中府，比部員外郎丁顧言詣澶州祭告。秘書丞董溫其言：「漢以霍山為南嶽，望令壽州長吏春秋致祭。」禮官言：「雖前漢嘗以霍山為南嶽，緣今岳廟已在衡山，難於改制。其霍山如遇水旱祈求及非時，準別敕致祭，即委州縣奉行。」詔封江州馬當上水府，福
 善安江王；太平州採石中水府，順聖平江王；潤州金山下水府，昭信泰江王。



 及祀汾陰，命陳堯叟祭西海，曹利用祭汾河。車駕至潼關，遣官祠西岳及河瀆，並用太牢，備三獻禮。庚午，親謁華陰西嶽廟，群臣陪位，廟垣內外列黃麾仗，遣官分奠廟內諸神，加號嶽神為順聖金天王。還至河中，親謁奠河瀆廟及西海望祭壇。五月乙未，加上東岳曰天齊仁聖帝，南岳曰司天昭聖帝，西岳曰金天順聖帝，北岳曰安天元聖帝，中岳曰中天崇聖帝。
 命翰林、禮官詳定儀注及冕服制度、崇飾神像之禮。其玉冊制，如宗廟謚冊。帝自作《奉神述》，備紀崇奉意，俾撰冊文。有司設五岳冊使一品鹵簿及授冊黃麾仗、載冊輅、袞冕輿於乾元門外，各依方所。群臣朝服序班、仗衛如元會儀。上服袞冕，禦乾元殿。中書侍郎引五岳玉冊，尚衣奉袞冕升殿，上為之興。奉冊使、副班於香案前，侍中宣制曰：「今加上五岳帝號，遣卿等持節奉冊展禮。」咸承制再拜。奉冊使以次升自東階，受冊御坐前，降西階；副
 使受袞冕輿於丹墀，隨冊使降立丹墀西。玉冊發，至於朝元門外，帝復坐。冊使奉冊升輅，鼓吹振作而行。東嶽、北嶽冊次於瑞聖園，南嶽冊次於玉津園，西嶽、中嶽冊次于瓊林苑。及廟，內外列黃麾仗，設登歌。奉冊於車，奉袞冕於輿，使、副褲褶騎從，遣官三十員前導。及門，奉置幄次，以州長吏以下充祀官，致祭畢，奉玉冊、袞冕置殿內。又加上五岳帝後號：東曰淑明，南曰景明，西曰肅明，北曰靖明，中曰正明。遣官祭告。詔岳、瀆、四海諸廟，遇設
 醮，除青詞外，增正神位祝文。又改唐州上源桐柏廟為淮瀆長源公，加守護者。帝自制五岳醮告文，遣使醮告。即建壇之地構亭立石柱，刻文其上。



 天禧四年，從靈臺郎皇甫融請，凡修河致祭，增龍神及尾宿、天江、天記、天社等諸星在天河內者，凡五十位。



 仁宗康定元年，詔封江瀆為廣源王，河瀆為顯聖靈源王，淮瀆為長源王，濟瀆為清源王，加東海為淵聖廣德王，南海為洪聖廣利王，西海為通聖廣潤王，北海為沖聖廣澤王。皇祐四年，
 又以靈臺郎王大明言，汴口祭河，兼祠箕、斗、奎，與東井、天津、天江、咸池、積水、天淵、天潢、水位、水府、四瀆、九坎、天船、王良、羅堰等十七星在天河內者。五年，以儂智高遁，益封南海洪聖廣利招順王。其五鎮，沂山舊封東安公，政和三年封王；會稽舊封永興公，政和封永濟王；吳山舊封成德公，元豐八年封王；醫巫閭舊封廣寧公，政和封王；霍山舊封應聖公，政和封應靈王。東海，大觀四年，加號助順廣德王。



 紹興七年，太常博士黃積厚言：「岳鎮
 海瀆，請以每歲四立日分祭東西南北，如祭五方帝禮。」詔從之。



 乾道五年，太常少卿林慄言：「國家駐蹕東南，東海、南海，實在封域之內。自渡江以後，惟南海王廟，歲時降御書祝文，加封至八字王爵。如東海之祠，但以萊州隔絕，未嘗致祭，殊不知通、泰、明、越、溫、臺、泉、福，皆東海分界也。紹興中金人入寇，李寶以舟師大捷於膠西，神之助順，為有功矣。且元豐間嘗建廟於明州定海縣，請依南海特封八字王爵，遣官詣明州行禮。」詔可。



 籍田之禮，歲不常講。雍熙四年，始詔以來年正月擇日有事於東郊，行籍田禮。所司詳定儀注：「依南郊置五使。除耕地朝陽門七里外為先農壇，高九尺，四陛，周四十步，飾以青；二壝，寬博取足容御耕位。觀耕臺大次設樂縣、二舞。御耕位在壝門東南，諸侯耕位次之，庶人又次之。觀耕臺高五尺，周四十步，四陛，如壇色。其青城設於千畝之外。」又言：「隋以青箱奉穜稑，唐廢其禮。青箱舊無其制，請用竹木為之而無蓋，兩端設襻，飾以青；中分九
 隔，隔盛一種，覆以青帊。穜稑即早晚之種，不定穀名，請用黍、稷、秫、稻、粱、大小豆、大小麥，陳於箱中。」大禮使李昉言：「按《通禮》，乘耕根車，今請改乘玉輅，載耒耜於耕根車。又前典不載告廟及稱賀之制，今請前二日告南郊、太廟。耕禮畢，百官稱賀於青城。禮有勞酒，合設會於還宮之翼日，望如親祀南郊之制，擇日大宴。」詳定所言：「御耒耜二具，並盛以青絳，準唐乾元故事，不加雕飾。禮畢，收於禁中，以示稼穡艱難之意。其祭先農，用純色犢一，如
 郊祀例進胙，餘並權用大祠之制。皇帝散齋三日，致齋二日，百官不受誓戒。神農、后稷冊，學士院撰文進書。」以鹵簿使賈模等言，復用象輅載耒耜，以重其事。五年正月乙亥，帝服袞冕，執鎮圭，親享神農，以後稷配，備三獻，遂行三推之禮。畢事，解嚴，還行宮，百官稱賀。帝改御大輦，服通天冠、絳紗袍，鼓吹振作而還。禦乾元門大赦，改元端拱，文武遞進官有差。二月七日，宴群臣於大明殿，行勞酒禮。



 景德四年，判太常禮院孫奭言：「來年畫日，正
 月一日享先農，九日上辛祈穀，祀上帝。《春秋傳》曰：『啟蟄而郊，郊而後耕。』《月令》曰：『天子以元日祈穀於上帝。乃擇元辰，親載耒耜，躬耕帝籍。』先儒皆云：元日，謂上辛郊天也；元辰，謂郊後吉亥享先農而耕籍也。《六典》、《禮閣新儀》並云上辛祀昊天，次云吉亥享先農。望改用上辛後亥日，用符禮文。」



 明道元年，詔以來年二月丁未行籍田禮，而罷冬至親郊。遣官奏告天地、宗廟、諸陵、景靈宮，州都就告岳瀆、宮廟。其禮一如端拱之制，而損益之。禮成，遣
 官奏謝如告禮。



 元豐二年，詔於京城東南度田千畝為籍田，置令一員，徙先農壇於中，神倉於東南，取卒之知田事者為籍田兵。乃以郊社令辛公祐兼令。公祐請因舊鏺麥殿規地為田，引蔡河水灌其中，並植果蔬，冬則藏冰，凡一歲祠祭之用取具焉。先薦獻而後進御，有餘，則貿錢以給雜費，輸其餘於內藏庫，著為令。權管幹籍田王存等議，以南郊鏺麥殿前地及玉津園東南羨地並民田共千一百畝充籍田外，以百畝建先農壇兆，開
 阡陌溝洫，置神倉、齋宮並耕作人牛廬舍之屬，繪圖以進。已而殿成，詔以思文為名。



 政和元年，有司議：享先農為中祠，命有司攝事，帝止行耕籍之禮。罷命五使及稱賀、肆赦之類。太史局擇日不必專用吉亥。耕籍所乘，改用耕根車，罷乘玉輅。躬耕之服，止用通天冠、絳紗袍，百官並朝服。仿雍熙儀注，九卿以左右僕射、六尚書、御史大夫攝，諸侯以正員三品官及上將軍攝。設庶人耕位於諸侯耕位之南，以成終畝之禮。備青箱，設九穀，如
 隋之制。尋復以耕籍為大祠，依四孟朝享例行禮，又命禮制局修定儀注。



 孟春之月，太史擇上辛後吉日，皇帝親耕籍田，命有司以是日享先農、后稷於本壇，如常儀。前期，殿中監設御坐於思文殿，儀鸞司設文武官次殿門外之左右。其日早，奉禮郎設御耕褥位於耕籍所，尚舍設觀耕御坐於壇上，南向。典儀設侍耕群臣位於御耕之東西，設從耕群臣位於御耕之東南，西向，北上。奉禮郎設御耒席於三公之北，稍西，南向。太僕設御耕牛
 於御壇之西，稍北；太僕卿位於耕牛之東，稍前，南向。太常設左輔位於御耕之東，稍南，西向；設司農位二，一在左輔之後，一在其南，並西向。籍田令三，皆位司農卿南，少退，北上。奉青箱官位於後。諸執耒耜者位公卿耕者後，侍耕者前，西向。三公、三少、宰臣、親王等每員三人，執政二人，從耕；群官一名助耕，並服絳衣、介幘。三公以次群官耒耜各一具，每一具正副牛二，隨牛二人。庶人耕位在從耕官位之南，西向。庶人百人，並青衣，耕牛二百，
 每兩牛用隨牛一人，耒耜百具，畚五十具，鍤二十五具，以木為刃。耆老百人，常服陪位於庶人位南，西向。司農少卿位二於庶人位前，太社令位司農少卿之西，少退，俱北向。畿內諸令位庶人之東，西向。尚輦局設玉輅於仗內。前期三日，司農以青箱奉九穀穜稑之種進內。前二日，皇后率六宮獻於皇帝，受於內殿。前一日，降出付司農。



 其日質明，左輔奉耒耜載於玉輅訖，耕籍使朝服乘車，用本品鹵簿，以儀仗二千人衛耒耜先詣壇所。尚
 輦奉御設平輦於祥曦殿，皇帝靴袍出自內東門，從駕臣僚禁衛並起居如常儀。將至耕所，文武侍耕、從耕以下及耆老、庶人俱詣籍田西門外立班，再拜奉迎訖，各就次。從耕、陪耕等官服朝服以俟耕。車駕至思文殿，進膳訖，左輔以御耒耜授籍田令，橫執之，詣耕籍所，置於席，遂守之。凡執耒耜者橫執之，受則先其耒、後其耜。諸縣令率終畝庶人、陪耕耆老先就位，司農卿、籍田令、太社令、奉青箱官、諸執耒耜者以次就位。御史臺引殿中
 侍御史一員先入就位，次禮直官、宣贊舍人等分引侍耕、從耕群官各就位。尚輦奉御進輦思文殿。左輔奏請中嚴。少頃，奏外辦。皇帝通天冠、絳紗袍，乘輦出。將至御耕位，尚舍先設黃道，太常請降輦就位。既降輦，太常卿前導至褥位南向立，奏請行禮。禮直官請籍田令進詣御耒席南向，引司農卿詣籍田令東西向，籍田令俯伏跪，執事者以絳受之，籍田令解絳出耒，執耒興，東向立，以授司農卿，司農卿西向立，以授左輔，左輔詣御耕位
 前少東，北向。太常卿奏請受耒耜，左輔執以進，執耒者助執之。皇帝受以三推，左輔前受耒耜，授司農卿，以授籍田令，各復位。籍田令跪而納於絳，執耒興，以授執事者，退復位。



 皇帝初耕，諸執耒耜者以耒耜各授從耕者，禮直官引太常卿詣御位前，北向，奉請皇帝升壇觀耕，復位立。前導官導皇帝升壇，即御坐南向。禮直官、太常博士、太常卿近東，西向北上立。禮直官引三公、三少、宰臣、親王各五推，餘從耕官各九推，訖，執耒耜者前受耒
 耜。禮直官引司農少卿帥庶人以次耕於千畝，候耕少頃，禮直官引左輔詣御坐前跪奏禮畢。降壇，乘輦還思文殿，左輔奏解嚴，侍耕、從耕官皆退。次籍田令以青箱授司農卿，詣耕所，出穜稑播之。次司農少卿帥太社令檢校終畝。次司農卿詣御前北向俯伏跪奏省功畢，退。所司放仗以俟，皇帝常服還內，侍衛如常儀。紹興七年，始舉享先農之禮，以立春後亥日行一獻禮。十六年，皇帝親耕籍田，並如舊制。



 先蠶之禮久廢，真宗從王欽若請，詔有司檢討故事以聞。按《開寶通禮》：「季春吉巳，享先蠶於公桑。前享五日，諸與享官散齋三日，致齋二日。享日未明五刻，設先蠶氏神坐於壇上北方，南向。尚宮初獻，尚儀亞獻，尚食終獻。女相引三獻之禮，女祝讀文，飲福、受胙如常儀。」又按《唐會要》：「皇帝遣有司享先蠶如先農可也。」乃詔：「自今依先農例，遣官攝事。」禮院又言：「《周禮》：『蠶於北郊。』以純陰也。漢蠶於東郊，以春桑生也。請約附故事，築壇東郊，從桑生
 之義。壇高五尺，方二丈，四陛，陛各五尺。一壝，二十五步。祀禮如中祠。」



 慶歷用羊、豕各一，攝事獻官太尉、太常、光祿卿，不用樂。元豐，詳定所言：「季春吉巳，享先蠶氏。唐《月令注》：『以先蠶為天駟。』按先蠶之義，當是始蠶之人，與先農、先牧、先炊一也。《開元享禮》：為瘞坎於壇之壬地。而《郊祀錄》載《先蠶祀文》，有『肇興蠶織』之語，《禮儀羅》又以享先蠶無燔柴之儀，則先蠶非天駟星明矣。今請就北郊為壇，不設燎壇，但瘞埋以祭，餘如故事。」



 政和，禮局言：「《禮》：天
 子必有公桑蠶室，以興蠶事。歲既畢，則奉繭而繅，遂朱綠之，玄黃之，以為郊廟之祭服。今既開籍田以供粢盛，而未有公桑蠶室以供祭服，尚為闕禮。請仿古制，於先蠶壇側築蠶室，度地為宮，四面為墻，高仞有三尺，上被棘，中起蠶室二十七，別構殿一區為親蠶之所。仿漢制，置繭館，立織室於宮中，養蠶於薄以上。度所用之數，為桑林。築採桑壇於先蠶壇南，相距二十步，方三丈，高五尺，四陛。凡七事。置蠶官令、丞，以供郊廟之祭服。又《周官
 內宰》：『詔後帥內外命婦蠶於北郊。』鄭氏謂：『婦人以純陰為尊。』則蠶為陰事可知。《開元禮》享先蠶，幣以黑，蓋以陰祀之禮祀之也。請用黑幣，以合至陰之義。」詔從其議，命親蠶殿以無斁為名。又詔：「親蠶所供，不獨袞服，凡施於祭祀者皆用之。」



 宣和元年三月，皇后親蠶，即延福宮行禮。其儀：季春之月，太史擇日，皇后親蠶，命有司享先蠶氏於本壇。前期，殿中監帥尚舍設坐殿上，南向；前楹施簾，設東西閣殿後之左右。又設內命婦妃嬪以下次於
 殿之左右，外命婦以下次於殿門內外之左右，隨地之宜，量施帷幄。於採桑壇外，四面開門，設皇后幄次於壇壝東門之內道北，南向。



 其日，有司設褥位壇上，少東，東向。設內命婦位壇下東北，南向；設外命婦位壇下東南，北向，俱異位重行西上。內外命婦，一品各二人；二品、三品各一人。又設從採桑內命婦等位於外命婦之東，南向；用內命婦一員充詣蠶室，授蠶母桑以食蠶。設從採桑外命婦等位於外命婦東，北向，俱異位重行西上。設
 執皇后鉤箱者位於內命婦之西，少南，西上。尚功執鉤，司制執箱；內外命婦鉤箱者，各位於後，典制執鉤，女史執箱。又於壇上設執皇后鉤箱位於皇后採桑位之北，稍東，南向，西上。



 前出宮一日，兵部率其屬陳小駕鹵簿於宣德門外，太僕陳厭翟車東偏門內，南向。其日未明，外命婦應採桑及從採桑者，先詣親蠶所幕次，以俟起居，各令其女侍者進鉤箱，載至親蠶所，授內謁者監以授執鉤箱者。前一刻，內命婦各服其服，內侍引內命婦
 妃嬪以下，俱詣殿庭起居訖，內侍奏請中嚴；少頃，又奏外辦。皇后首飾、鞠衣，乘龍飾肩輿如常儀，障以行帷，出內東門至左升龍門。內侍跪奏：「具官臣某言，請降肩輿升厭翟車。」訖，俯伏，興，少退。御者執綏升厭翟車，內侍詣車前奏，請車進發，出宣德東偏門，執事者進鉤箱，載之車。至親蠶所殿門，降車，乘肩輿入殿後西閣門，侍衛如常儀。內侍先引內外命婦及從採桑者俱就壇下位，諸執鉤箱者各就位。內侍奏請中嚴；少頃，奏外辦。皇后首
 飾、鞠衣，乘肩輿，內侍前導至壇東門，華蓋、仗衛止於門外，近侍者從之入。內侍奏請降肩輿，至幄次內，下簾。又內侍至幄次，請行禮，導皇后詣壇，升自南陛，東向立。執鉤箱者自北陛以次升壇就位次，內侍引尚功詣採桑位前西向，奉鉤以進，皇后受鉤採桑，司製奉箱進以受桑，皇后採桑三條，止，以鉤授尚功，尚功受鉤，司製奉箱俱退，復位。



 初，皇后採桑，典制各以鉤授內外命婦，皇后採桑訖，內外命婦以次採桑，女使執箱者受之，內外命
 婦一品各採五條，二品、三品各採九條，止，典制受鉤，與執箱者退，復位。內侍各引內外命婦退，復位。內侍詣皇后前，奏禮畢，退，復位。內侍引皇后降自南陛，歸幄次。少頃，奏請乘肩輿如初。內侍前導，皇后歸殿後閣，內侍奏解嚴。初，皇后降壇，內侍引內命婦詣蠶室，尚功帥執鉤箱者以次從至蠶室，尚功以桑授蠶母，蠶母受桑縷切之，授內命婦食蠶，灑一簿訖，內侍引內外命婦各還次，皇后還宮。



 宣和復位親蠶禮，外命婦、宰執並一品夫人升
 壇侍立，餘品列於壇下。六年閏二月，皇后復行親蠶之禮焉。紹興七年，始以季春吉巳日享先蠶，視風師之儀。乾道中，升為中祀。



 告禮。古者，天子將出，類於上帝，命吏告社稷及圻內山川。又天子有事，必告宗廟，歷代因之。宋制：凡行幸及封泰山、祠后土、謁太清宮，皆親告太廟。三歲郊祀，每歲祈谷上帝，祀感生帝，雩祀，祭方丘，明堂、神州地祇、圜丘，並遣官告祖宗配侑之意。他大事：即位、改元、更御名、上尊
 號、尊太后、立皇后太子、皇子生、籍田、親征、納降、獻俘、朝陵、肆赦、河平及大喪、上謚、山陵、園陵、祔廟、奉遷神主，皆遣官奏告天地、宗廟、社稷、諸陵、岳瀆、山川、宮觀、在京十里內神祠。其儀用犧尊、籩、豆各一，實以酒、脯、醢。宮寺以素饌、時果代，用祝幣，行一獻禮。若車駕出京，則有□爰祭，用羝羊一。所過州郡橋梁、山川、帝王名臣陵廟去路十里內者，各令本州以香、酒、脯祭告。建降元年，太祖平澤、潞，仍祭襖廟、泰山、城隍。徵揚州、河東，並用此禮。四年，修
 葺太廟，遣官奏告四室及祭本廟土神。凡修葺同。如遷神主，修畢奉安。是歲十一月，詔以郊祀前一日，遣官奏告東嶽、城隍、浚溝廟、五龍廟及子張、子夏廟，他如儀。



 太平興國五年十一月，車駕北征。前一日，遣官祭告天地於圜丘，用特牲；太廟、社稷用太牢；望祭岳瀆、名山、大川於四郊，磔風於風伯壇，祀雨師於本壇，禱馬於馬祖壇，祭蚩尤、榪牙於北郊，並用少牢；祭北方天王於北郊迎氣壇，用香、柳枝、燈油、乳粥、酥蜜餅、果。仍遣內侍一人監
 祭。咸平中北征，禮同。八年，滑州合河口畢工，遣官告天地、岳瀆，後天禧中，又遣謝玉清昭應景靈上清太一宮、會靈祥源觀及諸陵。雍熙四年，詔以親耕籍田，遣官奏告外，又祭九龍、黃溝、扁鵲、吳起、信陵、張耳、單雄信七廟，後又增祭德安公、嶽臺諸神廟，為定式。



 淳化三年十二月將郊，常奏告外，又告太社、太稷及文宣、武成等廟。景德二年，契丹遣使修好，遣官奏告諸陵。四年二月次西京，遣告汾陰、中嶽、太行、河、洛、啟母少姨廟，東還，奏告如
 常儀。大中祥符元年，天書降，及封禪，告天地、宗廟、社稷及諸祠廟、宮觀；其在外者，乘傳以往。澶、鄆、兗州、高陽帝嚳、帝堯，亦皆告之。四年，加五岳帝號，告天地、宗廟、社稷。五年，聖祖降，告如封禪禮。六年，宮庭嘉禾生，遣官告廟及玉皇、聖祖天尊大帝。天禧元年，奉迎太祖聖容赴西京，遣官奏告如常儀，及經由五里內並西京城內外神祠。天聖七年，玉清昭應宮火，遣告諸陵。十年，大內火，遣告天地、廟社。明道二年，詔以蟲螣為沴，減尊號四字，告
 天地、宗廟。熙寧七年，南郊雅飾，奏告太廟、後廟。八年，以韓琦配享，告英宗廟。元符三年四月朔，太陽虧，遣官告太社。大觀元年十二月，以恭受八寶，告天地、宗廟、社稷。政和二年冬至，受元圭，禮同。三年二月，以太平告成，冊告諸陵。四年二月，皇長子冠，告天地、宗廟、社稷、諸陵。五年，建明堂，告如上禮，及宮觀、岳瀆。



 高宗建炎已後，事有關於國體者皆告。紹興九年，金人遣使議和割地；十一年，詔撰講和誓文；二十四年，進《徽宗御集》；二十六年，進《
 太后回鑾事實》；二十七年，進《玉牒仙源類譜》；明年，進《神宗寶訓》，進祖宗《仙源積慶圖》，進《徽宗實錄》，進《祐陵迎奉錄》；三十一年，金人叛盟興師；開禧二年，吳曦伏誅；嘉定七年，進《高宗中興經武要略》；十三年，進《宗藩慶系錄》，刊正《憲聖慈烈皇后聖德事跡》，進《光宗玉牒》；十四年，進《孝宗寶訓》；十五年，得玉璽；明年，上玉璽；端平元年，獲完顏守緒函骨；淳祐五年，進《光宗寧宗兩朝寶訓》、《經武要略》、《玉牒》、《日歷》、《會要》；寶祐元年，皇女延昌公主進封瑞國公
 主，又封升國；五年，進《中興四朝史》；景定二年，進《孝宗》、《光宗實錄》，皇女周國公主下降；咸淳四年，安奉《寧宗理宗實錄》、《御集》、《會要》，《經武要略》：皆告天地、宗廟、社稷、攢陵。其餘即位、改元、受禪、冊寶，皇子生、冠及巡幸、納降、獻俘之屬，並仍舊制。



 祈報。《周官》：「太祝掌六祝之辭，以事鬼神，示其福祥。」於是歷代皆有襘禜之事。宋因之，有祈、有報。祈，用酒、脯、醢，郊廟、社稷，或用少牢；其報如常祀。或親禱諸寺觀，或再幸，
 或徹樂、減膳、進蔬饌，或分遣官告天地、太廟、社稷、岳鎮、海瀆，或望祭於南北郊，或五龍堂、城隍廟、九龍堂、浚溝廟，諸祠如子張、子夏、信陵君、段干木、扁鵲、張儀、吳起、單雄信等廟亦祀之。或啟建道場於諸寺觀，或遣內臣分詣州郡，如河中之後土廟、太寧宮，毫之太清、明道宮，兗之會真景靈宮、太極觀，鳳翔之太平宮，舒州之靈仙觀，江州之太平觀，泗州之延祥觀，皆函香奉祝，驛往禱之。凡旱、蝗、水潦、無雪，皆禜禱焉。



 咸平二年旱，詔有司祠雷
 師、雨師。內出李邕《祈雨法》：以甲、乙日擇東方地作壇，取土造青龍，長吏齋三日，詣龍所，汲流水，設香案、茗果、餈餌，率群吏、鄉老日再至祝酹，不得用音樂、巫覡。雨足，送龍水中。餘四方皆如之，飾以方色。大凡日乾及建壇取土之里數，器之大小及龍之修廣，皆以五行成數焉。



 景德三年五月旱，又以《畫龍祈雨法》付有司刊行。其法：擇潭洞或湫濼林木深邃之所，以庚、辛、壬、癸日，刺史、守令帥耆老齋潔，先以酒脯告社令訖，築方壇三
 級，高二尺，闊一丈三尺，壇外二十步，界以白繩。壇上植竹枝，張畫龍。其圖以縑素，上畫黑魚左顧，環以天黿十星；中為白龍，吐雲黑色；下畫水波，有龜左顧，吐黑氣如線，和金銀朱丹飾龍形。又設皂幡，刎鵝頸血置盤中，柳枝灑水龍上，俟雨足三日，祭以一豭，取畫龍投水中。大中祥符二年旱，遣司天少監史序祀玄冥五星於北郊，除地為壇，望告。已而雨足，遣官報謝及社稷。



 初，學士院不設配位，及是問禮官，言：「祭必有配，報如常祀。當設配
 坐。」又諸神祠、天齊、五龍用牛祠，祆祠、城隍用羊一，八籩，八豆。舊制，不祈四海。帝曰：「百穀之長，潤澤及物，安可闕禮？」特命祭之。



 天禧四年四月，大風飛沙折木，晝晦數刻，命中使詣宮觀，建醮禳之。天聖三年九月，帝宣諭：「近內臣南中勾當回，言諸處名山洞府，投送金龍玉簡，開啟道場，頗有煩擾。速令分祈，投龍處不得開建道場。」康定二年三月，以黃河水勢甚淺，致分流入汴未能通濟，遣祭河瀆及靈津廟。又澶州曹村埽方開減水直河，而水
 自流通，遣使祭謝，後修塞，禮同。治平四年十二月，詔以來歲正旦日食，命翰林學士承旨王珪祭社。



 熙寧元年正月，帝親幸寺觀祈雨，仍令在京差官分禱，各就本司先致齋三日，然後行事。諸路擇端誠修潔之士，分禱海鎮、岳瀆、名山、大川，潔齋行事，毋得出謁宴飲、賈販及諸煩擾，令監司察訪以聞。諸路神祠、靈跡、寺觀，雖不系祀典，祈求有應者，並委州縣差官潔齋致禱。已而雨足，復幸西太一宮報謝。九年十二月，以安南行營將士疾病
 者眾，遣同知太常禮儀院王存詣南嶽虔潔致禱，仍建祈福道場一月。又以西江運糧獲應，命本州長吏往祭龍祠。十年四月，以夏旱，內出《蜥蜴祈雨法》：捕蜥蜴數十納甕中，漬之以雜木葉，擇童男十三歲下、十歲上者二十八人，分兩番，衣青衣，以青飾面及手足，人持柳枝沾水散灑，晝夜環繞，誦咒曰：「蜥蜴蜥蜴，興雲吐霧，雨令滂沱，令汝歸去！」雨足。



 元豐元年十月，太皇太后違豫，命輔臣以下分禱天地、宗廟、社稷，及都內諸神祠。又作祈福
 道場於寺觀及五岳、四瀆凡靈跡所在。八年，帝疾，分禱亦如之。又以京城火災，建醮於集禧觀，且為民祈福。元祐元年十二月，以華州鄭縣山摧，命太常博士顏復往祭西嶽。七年，詔：「太皇太后本命歲，正月一日，京師及天下州軍，各齋僧尼、道士、女冠一日，在京宮觀、寺院，開建道場七晝夜，內外獄囚並設食三日。」八年，太皇太后違豫，祈禱如元豐，仍致禱諸陵。又令南京等處長吏，詣祖宗神御所在建置道場。紹興二年三月苦雨，命往天竺
 山祈晴，即日雨止。四年，知樞密院張浚言：「四川自七月以來霖雨、地震，乞制祝文，名山大川祈禱。」上曰：「霖雨、地震之災，豈非兵久在蜀，調發供饋，民怨所致。當修德以應之，又可禱乎？」



 七年正月一日，詔：「朕痛兩宮北狩，道君皇帝春秋益高，念無以見勤誠之意，可遣官往建康府元符萬歲宮修建祈福道場三晝夜，務令嚴潔，庶稱朕心。」又謂輔臣曰：「宣和皇后春秋浸高，朕朝夕思之，不遑安處。已遣人於三茅山設黃菉醮，仰祝聖壽。」是歲七月，
 張浚等言：「雨澤稍愆，乞禱。」上曰：「朕患不知四方水旱之實，宮中種稻兩區，其一地下，其一地高，高者其苗有槁意矣，須精加祈禱，以救旱□。」八年，宰臣奏積雨傷蠶，上曰：「朕宮中自蠶一薄，欲知農桑之候，久雨葉濕，豈不有損？」乃命往天竺祈晴。



 三十二年，太常少卿王普言：「逆亮誅夷，虜騎遁去，兩淮無警，舊疆浸歸。茲者回鑾臨安，當行報謝之禮。」從之。嘉定八年八月，蝗，禱於霍山。九年六月蝗，禱群祀。淳祐七年六月大旱，命待從禱於天竺觀
 音及霍山祠。



\end{pinyinscope}