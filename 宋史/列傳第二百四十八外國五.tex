\article{列傳第二百四十八外國五}

\begin{pinyinscope}

 占城
 國在中國之西南，東至海，西至雲南，南至真臘國，北至歡州界。泛海南去三佛齊五日程。陸行至賓陀羅國一月程，其國隸占城焉。東去麻逸國二日程，蒲端國七日程。北至廣州，便風半月程。東北至兩浙一月程。西北至交州兩日程，陸行半月程。其地東西七百里，南北三千里。南曰施備州，西曰上源州，北曰烏里州。所統大小州三十八，不盈三萬家。其國無城郭，有百餘村，村落戶三五百，或至七百，亦有縣鎮之名。



 土地所出：箋沉香、
 檳榔、烏樠木、蘇木、白藤、黃蠟、吉貝花布、絲絞布、白㲲布、藤簟、貝多葉簟、金銀鐵錠等物。五穀無麥，有粳米、粟、豆、麻子。官給種一斛，計租百斛。果實有蓮、甘蔗、蕉子、椰子。鳥獸多孔雀、犀牛。畜產多黃牛、水牛而無驢；亦有山牛，不任耕耨，但殺以祭鬼，將殺，令巫祝之曰「阿羅和及拔」，譯云「早教他托生」。民獲犀、象皆輸于王。國人多乘象或軟布兜，或於交州市馬，頗食山羊、水兕之肉。



 其風俗衣服與大食國相類。無絲蠶，以白ふ布纏其胸，垂至於足，
 衣衫窄袖。撮髮為髻，散垂餘髾於其後。互市無緡錢，止用金銀較量錙銖，或吉貝錦定博易之直。樂器有胡琴、笛、鼓、大鼓，樂部亦列舞人。其王腦後髽髻，散披吉貝衣，戴金花冠，七寶裝纓絡為飾，脛股皆露，躡革履，無襪。婦人亦腦後撮髻，無笄梳，其服及拜揖與男子同。王每日午坐禪椅。官屬謁見膜拜一而止，白事畢復膜拜一而退。或出遊，看象、采獵、觀漁，皆數日方還。近則乘軟布兜，遠則乘象，或乘一木杠，四人舁之，先令一人持檳榔盤前
 導，從者十餘輩，各執弓箭刀槍手牌等，其民望之膜拜一而止。日或一再出。每歲稻熟，王自刈一把，從者及群婦女競割之。



 其王或以兄為副王，或以弟為次王。設高官凡八員，東西南北各二，分治其事，無奉祿，令其所管土俗資給之。別置文吏五十餘員，有郎中、員外、秀才之稱，分掌資儲寶貨等事，亦無資奉，但給龜魚充食及免調役而已。又有司帑廩者十二員，主軍卒者二百餘員，皆無月奉。勝兵萬餘人，月給粳米二斛，冬夏衣布各三
 匹至五匹。每夕，唯王升床而臥，諸臣皆寢於地蓐。親近之臣見王即胡跪作禮，稍疏遠者但拱手而已。



 其風俗，正月一日牽象周行所居之地，然後驅逐出郭，謂之逐邪。四月有遊船之戲。定十一月十五日為冬至，人皆相賀，州縣以土產物帛獻其王。每歲十二月十五日，城外縛木為塔，王及人民以衣物香藥置塔上焚之以祭天。人有疾病，旋采生藥服食。地不產茶，亦不知醞釀之法，止飲椰子酒，兼食檳榔。



 刑禁亦設枷鎖，小過以四人拽
 伏於地，藤杖鞭之，二人左右更互捶撲，量其罪或五六十至一百。當死者以繩系於樹，用梭槍舂喉而殊其首。若故殺、劫殺，令象踏之，或以鼻卷撲於地。象皆素習，將刑人，即令豢養之人以數諭之，悉能曉焉。犯奸者，男女共入牛以贖罪。負國王物者，以繩拘於荒塘，物充而後出之。



 其國前代罕與中國通。周顯德中，其王釋利因德漫遣其臣莆訶散貢方物，有雲龍形通犀帶、菩薩石。又有薔薇水灑衣經歲香不歇，猛火油得水愈熾，皆貯以璢
 璃瓶。



 建隆二年，其王釋利因陀盤遣使莆訶散來朝。表章書于貝多葉，以香木函盛之。貢犀角、象牙、龍腦、香藥、孔雀四、大食瓶二十。使回，錫齎有差，以器幣優賜其王。三年，又貢象牙二十二株、乳香千斤。



 乾德四年，其王悉利因陀盤遣使團因陀玢李帝婆羅貢馴象、牯犀、象牙、白氎、哥縵、越諾，王妻波良僕瑁、男占謀律秀瓊等各貢香藥。五年，又遣使李𠰢、李被瑳相繼來貢獻。



 開寶三年，遣使貢方物雌象一。四年，悉利多盤、副國王李耨、王妻郭
 氏、子蒲路雞波羅等並遣使來貢。五年，其王波美稅褐印茶遣使莆訶散來貢。六年，又貢。七年，又貢孔雀傘二、西天烽鐵四十斤。九年，遣使朱陀利、陳陀野等來貢。



 太平興國二年，其王波美稅陽布印茶遣使李牌來貢。三年，其王及男達智遣使來貢。四年，遣使李木吒哆來貢。六年，交州黎桓上言，欲以占城俘九十三人獻于京師。太宗令廣州止其俘，存撫之，給衣服資糧，遣還占城，詔諭其王。七年，遣使乘象入貢，詔留象廣州畜養之。八年，
 獻馴象，能拜伏，詔畜于京畿寧陵縣。



 雍熙二年，其王施利陀盤吳日歡遣婆羅門金歌麻獻方物，且訴為交州所侵，詔答令保國睦鄰。三年，其王劉繼宗遣使李朝仙來貢。儋州上言，占城人蒲羅遏為交州所逼，率其族百口來附。四年秋，廣州上言，雷、恩州關送占城夷人斯當李娘並其族一百五十人來歸，分隸南海、清遠縣。端拱元年，廣州又言，占城夷人忽宣等族三百一人來附。



 淳化元年，新王楊陀排自稱新坐佛逝國。楊陀排遣使李
 臻貢馴犀方物，表訴為交州所攻，國中人民財寶皆為所略。上賜黎桓詔，令各守境。三年，遣使李良莆貢方物。賜其王白馬二、兵器等。本國僧淨戒獻龍腦、金鈴、銅香爐、如意等，各優賜之。



 至道元年正月，其王遣使來貢，奉表言：



 前進奉使李良莆回，伏蒙聖慈賜臣細馬二匹、旗五面、銀裝劍五口、銀纏槍五條、弓弩各五張及箭等，戴恩感懼，稽首，稽首！



 臣生長外國，夐遠天都。竊承皇帝聖明，威德廣大，臣不憚介居海裔，遣使入朝。皇帝不棄蠻
 夷山國，曲加優賜。然臣自為土長，聲勢尚卑，常時外國頗相侵撓，況以前民庶如芥，隨風星散，流離各不自保。近蒙皇帝賜臣內閑駔駿及旗幟兵器等，鄰國聞之，知臣荷大國之寵，而各懼天威，不敢謀害。今臣一國安寧，流民來復，若非皇帝天德加護，何以至此！臣之一國仰望仁聖，覆之如天，載之如地。臣自思惟，鴻恩不淺。且自天子之都至臣所居之國，涉海綿邈，不啻數萬里，而所賜之馬及器械等並安全而至，皆聖德之所及也。



 自前
 本國進奉，未嘗有旌旗弓矢之賜，臣今何幸，獨受異恩！此蓋天威廣被，壯臣土疆。臣雖殞身無以上報。兼臣貢使往復，資給備至，恩重山嶽，不可具陳。今特遣專使李波珠、副使訶散、判官李磨勿等進奉犀角十株，象牙三十株，玳瑁十斤，龍腦二斤，沉香百斤，夾箋黃熟香九十斤，檀香百六十斤，山得雞二萬四千三百雙，胡椒二百斤，簟席五。前件物固非珍奇，惟表誠懇。



 臣生居異域，幸遇明時，不貴殊珍，惟重良馬。儻皇帝念及外國，不罪懇
 求，若使介南歸，願垂頒賜，臣之幸矣。兼臣本國元有流民三百，散居南海，曾蒙聖旨許令放還，今有猶在廣州者。本國舊有進奉夷人羅常占見駐廣州，乞詔本州盡數點集，具籍以付常占，令造舶船，乘便風部領歸國，冀得安其生聚，以實舊疆。至於萬里感恩，一心事上，臣之志也。



 上覽表，遣使詣廣州詢問，願還者悉付波珠。使還，復賜白馬二，遂為常制。



 咸平二年，其王楊普俱毗茶逸施離遣使朱陳堯、副使蒲薩陀婆、判官黎姑倫以犀象、
 玳瑁、香藥來貢，賜堯等冠帶衣褥有差。景德元年，又遣使來貢。詔以良馬、介胄、戎器等賜之。四年，遣使布祿爹地加等奉表來朝，表函藉以文錦，詞曰：



 占城國王楊普俱毗茶室離頓首言：臣聞二帝封疆，南止屆于湘、楚；三王境界，北不及于幽燕。仰矚昌時，實邁往跡。伏惟皇帝陛下乾坤授氣，日月儲英，出震居尊，承基御極。慈悲敷於天下，聲教被於域中。業茂前王，功芳徂後，蒼生是念，黃屋非心。無方不是生靈，有土並為臣妾。真風遍佈，霈
 澤周行，凡沐照臨，共增聳抃。



 臣生於邊鄙，幸襲華風。蟻垤蜂房，聊為遂性；龍樓鳳閣，尚阻觀光。再念自假天威，獲全封部，鄰無侵奪，俗有舒蘇。每歲拜遣下臣，問甯上國，蒙陛下恩沾行葦，福及豚魚，特因回人，頒賜戎器。臣本土惟望闕焚香，歡呼拜受，心知多幸，曷答洪恩。聖君既念于賓王，誠懇肯忘於述職。今遣專信臣布祿爹地加、副使臣除逋麻瑕珈耶、判官臣皮霸抵一行人力等，部署土毛，遠充歲貢。雖表楚茅之禮，實懷魯酒之憂。虔
 望睿明，甫寬譴戮。專信臣等回日，軍容器仗耀武之物，伏願重加賜齎。蓋念忝為臣子，合告君親，服飾車輿，威儀斧鉞，不敢私制，惟望恩頒。幹冒冕旒，不任死罪。



 布祿爹地加言本國舊隸交州，後奔于佛遊，北去舊所七百里。使還，賜物甚厚。



 大中祥府三年，國主施離霞離鼻麻底遣使朱氵孛禮來貢。四年，遣使貢師子，詔畜于苑中。使者留二蠻人以給豢養，上憐其懷土，厚給資糧遣還。八年，遣使波輪訶羅帝來貢。訶羅帝因上言有弟陶珠頃
 自交州押馴象赴闕，今幸得見，欲攜以還。許之，仍賜陶珠衣幣裝錢。



 天禧二年，其王屍嘿排摩惵遣使羅皮帝加以象牙七十二株、犀角八十六株、玳瑁千片、乳香五十斤、丁香花八十斤、豆蔻六十五斤、沉香百斤、箋香二百斤、別箋一劑六十八斤、茴香百斤、檳榔千五百斤來貢。羅皮帝加言國人詣廣州，或風漂船至石塘，即累歲不達矣。三年，使還，詔賜屍嘿排摩惵銀四千七百兩並戎器鞍馬。



 海上又有蒲端國、三麻蘭國、勿巡國、蒲婆衆
 國，大中祥符四年祀汾陰，並遣使來貢。先是，咸平、景德中，蒲端國主其陵數遣使來貢方物及獻紅鸚鵡。其後，國主悉離琶大遐至亦以金版鐫表來上，其使已絮漢上言：「伏見詔旨給賜占城使鞍勒馬、大神旗各二，乞如恩例。」有司以蒲端在占城下，請賜雜彩小旗五，從之。



 天聖八年十月，占城王陽補孤施離皮蘭德加拔麻疊遣使李蒲薩麻瑕陀琶來貢木香、玳瑁、乳香、犀角、象牙。



 慶曆元年九月，廣東商人邵保見軍賊鄂鄰百餘人在占
 城，轉運司選使臣二人齎詔書器幣賜占城，購鄰致闕下，餘黨令就戮之。明年十一月，其王刑卜施離值星霞弗遣使獻馴象三。皇祐二年正月，又使俱舍唎波微收羅婆麻提楊卜貢象牙二百一、犀角七十九。表二通，一以本國書，一以中國書。五年四月，其使蒲思馬應來貢方物。



 嘉祐元年閏三月，其使蒲息陀琶貢方物，還至太平州，江岸崩，沉失行橐。明年正月，詔廣州賜銀千兩。六年九月，又獻馴象。七年正月，廣西安撫經略司言：「占臘
 素不習兵，與交阯鄰，常苦侵軼；而占城復近修武備，以抗交阯，將繇廣東路入貢京師，望撫以恩信。」五月，其使頓琶尼來貢方物。六月，賜其王施里律茶盤麻常楊溥白馬一，從其求也。



 熙寧元年，其王楊卜屍利律陀般摩提婆遣使貢方物，乞市驛馬。詔賜白馬一，令于廣州買騾以歸。五年，貢璢璃珊瑚酒器、龍腦、乳香、丁香、蓽澄茄、紫礦。七年，交州李乾德言其王領兵三千人並妻子來降，以正月至本道。



 九年，復遣使來言：其國自海道抵真
 臘一月程，西北抵交州四十日，皆山路。所治聚落一百五，大略如州縣。王年三十六歲，著大食錦或川法錦大衫、七條金瓔珞，戴七寶裝成金冠，躡紅皮履。出則從者五百人，十婦人執金柈合貯檳榔，導以樂。



 王師討交阯，以其素仇，詔使乘機協力除蕩。行營戰棹都監楊從先遣小校樊實諭旨。實還，言其國選兵七千扼賊要路，其王以木葉書回牒，詔使上之。然亦不能成功。後兩國同入貢，占城使者乞避交人。詔遇朔日朝文德殿，分東西
 立；望日則交人入垂拱殿，而占城趨紫宸；大宴則東西坐。



 元祐七年，又表言如天朝討交阯，願率兵掩襲。朝廷以交阯數入貢，不絕臣節，難以興師，答敕書報之，而以其使良保故倫軋丹、副使傍木知突為保順郎將。政和中，授其王楊卜麻疊金紫光祿大夫，領廉、白州刺史。楊卜麻疊言身縻化外，不沾祿食，願得薄授奉給，壯觀小國，許之。



 宣和元年，進檢校司空兼御史大夫、懷遠軍節度、琳州管內觀察處置使，封占城國王。自是，每遇恩輒
 降制加封邑。



 建炎三年，楊卜麻疊遣使入貢，遇郊恩，制授檢校太傅，加食邑。紹興二十五年，其子鄒時闌巴嗣立，遣使進方物，求封爵，錫宴於懷遠驛，以其父初封之爵授之，報賜甚厚。



 乾道三年，子鄒亞娜嗣，掠大食國方物遣人來貢，以求封爵，為其國人所訴。詔卻之，遂不議其封。七年，閩人有浮海之吉陽軍者，風泊其舟抵占城。其國方與真臘戰，皆乘大象，勝負不能決。閩人教其王當習騎射以勝之，王大說，具舟送之吉陽，市得馬數十
 匹歸，戰大捷。明年復來，瓊州拒之，憤怒大掠而歸。淳熙二年，嚴馬禁，不得售外蕃。三年，占城歸所掠生口八十三人，求通商，詔不許。四年，占城以舟師襲真臘，傳其國都。



 慶元以來，真臘大舉伐占城以復仇，殺戮殆盡，俘其主以歸，國遂亡，其地悉歸真臘。



 真臘國亦名占臘，其國在占城之南，東際海，西接蒲甘，南抵加羅希。其縣鎮風俗同占城，地方七千餘里。有銅台，列銅塔二十有四、銅象八以鎮其上，象各重四千斤。
 其國有戰象兒二十萬，馬多而小。


政和六年十二月，遣進奏使奉化郎將鳩摩僧哥、副使安化郎將摩君明稽●
 \gezhu{
  缺字：田思}
 等十四人來貢，賜以朝服。僧哥言：「萬里遠國，仰投聖化，尚拘卉服，未稱區區向慕之誠，願許服所賜。」詔從之，仍以其事付史館，書諸策。明年三月辭去。宣和二年，又遣郎將摩臘、摩禿防來，朝廷官封其王與占城等。建炎三年，以郊恩授其王金裒賓深檢校司徒，加食邑，遂定為常制。其屬邑有真里富，在西南隅，東南接波斯蘭，西
 南與登流眉為鄰。所部有六十餘聚落。慶元六年，其國主立二十年矣，遣使奉表貢方物及馴象二。詔優其報賜，以海道遠涉，後毋再入貢。



 蒲甘國，崇寧五年，遣使入貢，詔禮秩視注輦。尚書省言：「注輦役屬三佛齊，故熙寧中敕書以大背紙，緘以匣袱，今蒲甘乃大國王，不可下視附庸小國。欲如大食、交阯諸國禮，凡制詔並書以白背金花綾紙，貯以間金鍍管籥，用錦絹夾袱緘封以往。」從之。



 邈黎國，元祐四年，般次冷移、四抹粟迷等齎于闐國黑汗王並本國王表章來。有司以其國未嘗入貢，請視於闐條式。從之。



 三佛齊國，蓋南蠻之別種，與占城為鄰，居真臘、闍婆之間，所管十五州。土產紅藤、紫礦、箋沉香、檳榔、椰子。無緡錢，土俗以金銀貿易諸物。四時之氣，多熱少寒，冬無霜雪。人用香油塗身。其地無麥，有米及青白豆，雞魚鵝鴨頗類中土。有花酒、椰子酒、檳榔酒、蜜酒，皆非曲蘖所醞，
 飲之亦醉。樂有小琴、小鼓，昆侖奴踏曲為樂。國中文字用梵書，以其王指環為印，亦有中國文字，上章表即用焉。累甓為城，周數十里，用椰葉覆屋。人民散居城外，不輸租賦，有所征伐，隨時調發。立酋長率領，皆自備兵器糧糗。泛海使風二十日至廣州。其王號詹卑，其國居人多蒲姓。唐天祐元年貢物，授其使都蕃長蒲訶栗立甯遠將軍。



 建隆元年九月，其王悉利胡大霞里檀遣使李遮帝來朝貢。二年夏，又遣使蒲蔑貢方物。是冬，其王室
 利烏耶遣使茶野伽、副使嘉末吒朝貢。其國號生留，王李犀林男迷日來亦遣使同至貢方物。三年春，室利烏耶又遣使李麗林、副使李鴉末、判官吒吒璧等來貢。回，賜以白嫠牛尾、白瓷器、銀器、錦線鞍轡二副。開寶四年，遣使李何末以水晶、火油來貢。五年，又來貢。七年，又貢象牙、乳香、薔薇水、萬歲棗、褊桃、白沙糖、水晶指環、琉璃瓶、珊瑚樹。八年，又遣使蒲陀漢等貢方物，賜以冠帶、器幣。



 太平興國五年，其王夏池遣使茶龍眉來。是年，潮州
 言，三佛齊國蕃商李甫誨乘舶船載香藥、犀角、象牙至海口，會風勢不便，飄船六十日至潮州，其香藥悉送廣州。八年，其王遐至遣使蒲押陀羅來貢水晶佛、錦布、犀牙、香藥。雍熙二年，舶主金花茶以方物來獻。端拱元年，遣使蒲押陀黎貢方物。淳化三年冬，廣州上言：「蒲押陀黎前年自京回，聞本國為闍婆所侵，住南海凡一年。今春乘舶至占城，偶風信不利，復還。乞降詔諭本國。」從之。



 咸平六年，其王思離咮啰無尼佛麻調華遣使李加排、
 副使無陀李南悲來貢，且言本國建佛寺以祝聖壽，願賜名及鐘。上嘉其意，詔以「承天萬壽」為寺額，並鑄鐘以賜，授加排歸德將軍，無陀李南悲懷化將軍。大中祥符元年，其王思離麻囉皮遣使李眉地、副使蒲婆藍、判官麻河勿來貢，許赴泰山陪位於朝覲壇，遣賜甚厚。天禧元年，其王霞遲蘇勿吒蒲迷遣使蒲謀西等奉金字表，貢真珠、象牙、梵夾經、昆侖奴，詔許謁會靈觀，遊太清寺、金明池。及還，賜其國詔書、禮物以慰獎之。



 天聖六年八
 月，其王室離疊華遣使蒲押陀羅歇及副使、判官亞加盧等來貢方物。舊制還國使人貢，賜以間金塗銀帶，時特以渾金帶賜之。



 熙寧十年，使大首領地華伽囉來，以為保順慕化大將軍，賜詔寵之，曰：「吾以聲教覆露方域，不限遠邇，苟知夫忠義而來者，莫不錫之華爵，耀以美名，以寵異其國。爾悅慕皇化，浮海貢琛，吾用汝嘉，並超等秩，以昭忠義之勸。」元豐中，使至者再，率以白金、真珠、婆律薰陸香備方物。廣州受表入言，俟報，乃護至闕下。
 天子念其道里遙遠，每優賜遣歸。二年，賜錢六萬四千緡、銀一萬五百兩，官其使群陀畢羅為寧遠將軍，官陀旁亞里為保順郎將。畢羅乞買金帶、白金器物，及僧紫衣、師號、牒，皆如所請給之。五年，廣州南蕃綱首以其主管國事國王之女唐字書，寄龍腦及布與提舉市舶孫迥，迥不敢受，言於朝。詔令估直輸之官，悉市帛以報。



 五年，遣使皮襪、副使胡仙、判官地華加羅來，入見，以金蓮花貯真珠、龍腦撒殿。官皮襪為懷遠將軍、胡仙加羅為郎
 將。加羅還至雍丘病死，賻以絹五十匹。六年，又以其使薩打華滿為將軍，副使羅悉沙文、判官悉理沙文為郎將。紹聖中，再入貢。



 紹興二十六年，其王悉利麻霞囉陀遣使入貢。帝曰：「遠人向化，嘉其誠耳，非利乎方物也。」其王復以珠獻宰臣秦檜，時檜已死，詔償其直而收之。淳熙五年，復遣使貢方物，詔免赴闕，館於泉州。



 闍婆國在南海中。其國東至海一月，泛海半月至昆侖國；西至海四十五日，南至海三日，泛海五日至大食國。
 北至海四日，西北泛海十五日至勃泥國，又十五日至三佛齊國，又七日至古邏國，又七日至柴曆亭，抵交阯，達廣州。



 其地平坦，宜種植，產稻、麻、粟、豆，無麥。民輸十一之租，煮海為鹽。多魚、鱉、雞、鴨、山羊，兼椎牛以食。果實有木瓜、椰子、蕉子、蔗、芋。出金銀、犀牙、箋沉檀香、茴香、胡椒、檳榔、硫黃、紅花、蘇木。亦務蠶織，有薄絹、絲絞、吉貝布。剪銀葉為錢博易，官以粟一斛二斗博金一錢。室宇壯麗，飾以金碧。中國賈人至者，待以賓館，飲食豐潔。地不產
 茶。其酒出於椰子及蝦蝚丹樹，蝦蝚丹樹華人未嘗見；或以桄榔、檳榔釀成，亦甚香美。不設刑禁，雜犯罪者隨輕重出黃金以贖，惟寇盜者殺之。



 其王椎髻，戴金鈴，衣錦袍，躡革履，坐方床，官吏日謁，三拜而退，出入乘象或腰輿，壯士五七百人執兵器以從。國人見王皆坐，俟其過乃起。以王子三人為副王。官有落佶連四人，共治國事，如中國宰相，無月奉，隨時量給土產諸物。次有文吏三百餘員，目為秀才，掌文簿，總計財貨。又有卑官殆千
 員，分主城池、帑廩及軍卒。其領兵者每半歲給金十兩，勝兵三萬，每半歲亦給金有差。



 土俗婚聘無媒約，但納黃金於女家以娶之。五月遊船，十月遊山，有山馬可乘跨，或乘軟兜。樂有橫笛、鼓板，亦能舞。土人被發，其衣裝纏胸以下至於膝。疾病不服藥，但禱神求佛。其俗有名而無姓。方言謂真珠為「沒爹蝦羅」，謂牙為「家囉」，謂香為「昆燉盧林」，謂犀為「低密」。



 先是，宋元嘉十二年，遣使朝貢，後絕。淳化三年十二月，其王穆羅茶遣使陀湛、副使蒲
 亞里、判官李陀那假澄等來朝貢。陀湛云中國有真主，本國乃修朝貢之禮。國王貢象牙、真珠、繡花銷金及繡絲絞、雜色絲絞、吉貝織雜色絞布、檀香、玳瑁檳榔盤、犀裝劍、金銀裝劍、藤織花簟、白鸚鵡、七寶飾檀香亭子。其使別貢玳瑁、龍腦、丁香、藤織花簟。



 先是，朝貢使泛舶船六十日至明州定海縣，掌市舶監察御史張肅先驛奏其使飾服之狀與嘗來入貢波斯相類。譯者言云：今主舶大商毛旭者，建溪人，數往來本國，因假其鄉導來朝
 貢。又言其國王一號曰夏至馬囉夜，王妃曰落肩娑婆利，本國亦署置僚屬。又其方言目舶主為「葧荷」，主妻曰「葧荷比尼贖」。其船中婦人名眉珠，椎髻，無首飾，以蠻布纏身，顏色青黑，言語不能曉，拜亦如男子膜拜；一子，項戴金連鎖子，手有金鉤，以帛帶縈之，名阿嚕。其國與三佛齊有仇怨，互相攻佔。本國山多猴，不畏人，呼以霄霄之聲即出。或投以果實，則其大猴二先至，土人謂之猴王、猴夫人，食畢，群猴食其餘。使既至，上令有司優待；久
 之使還，賜金幣甚厚，仍賜良馬戎具，以從其請。其使云：鄰國名婆羅門，有善法察人情，人欲相危害者皆先知之。大觀三年六月，遣使入貢，詔禮之如交阯。



 又有摩逸國，太平興國七年，載寶貨至廣州海岸。



 建炎三年，以南郊恩制授闍婆國主懷遠軍節度、琳州管內觀察處置等使、金紫光祿大夫、檢校司空、使持節琳州諸軍事、琳州刺使、兼御史大夫、上柱國、闍婆國王、食邑二千四百戶、實封一千戶；悉里地茶蘭固野可特授檢校司徒，加
 食邑實封。紹興二年，復加食邑五百戶，實封二百戶。



 南毗國在大海之西南，由三佛齊風颿月餘可至。其國王每巡行，先期遣兵百余人持水灑地上，以防颶風揚沙塵；列鼎百以進食，日一易之，置翰林官供王飲食。俗喜戰鬥，習刀槊，善射。鑿雜白銀為錢。產真珠、番布。其國最遠，番舶罕到。時羅巴智力幹父子，其種類也，居泉之城南。自是，舶舟多至其國矣。



 勃泥國在西南大海中，去闍婆四十五日程，去三佛齊
 四十日程，去占城與摩逸各三十日程，皆計順風為則。其國以版為城，城中居者萬餘人，所統十四州。其王所居屋覆以貝多葉，民舍覆以草。在王左右者為大人。王坐繩床，若出，即大布單坐其上，衆舁之，名曰阮囊。戰鬥者則持刀被甲，甲以銅鑄，狀若大筒，穿之於身，護其腹背。



 其地無麥，有麻稻，又有羊及雞魚，無蠶絲，用吉貝花織成布。飲椰子酒。昏聘之資，先以椰子酒，檳榔次之，指環又次之，然後以吉貝布，或量出金銀成其禮。喪葬亦
 有棺斂，以竹為輦，載棄山中。二月始耕則祀之，凡七年則不復祀矣。以十二月七日為歲節。地熱，多風雨。國人宴會，鳴鼓、吹笛、擊鈸，歌舞為樂。無器皿，以竹編貝多葉為器盛食，食訖棄之。其國鄰于底門國，有藥樹，取其根煎為膏，服之及塗其體，兵刃所傷皆不死。前代未嘗朝貢，故史籍不載。



 太平興國二年，其王向打遣使施弩、副使蒲亞里、判官哥心等齎表貢大片龍腦一家底、第二等八家底、第三等十一家底、米龍腦二十家底、蒼龍腦
 二十家底，凡一家底並二十兩；龍腦版五、玳瑁殼一百、檀香三橛、象牙六株。表云：「為皇帝千萬歲壽，望不責小國微薄之禮。」其表以數重小囊緘封之，非中國紙，類木皮而薄，瑩滑，色微綠，長數尺，闊寸餘，橫卷之僅可盈握。其字細小，橫讀之。以華言譯之，云：「勃泥國王向打稽首拜，皇帝萬歲萬歲萬萬歲，願皇帝萬歲壽，今遣使進貢。向打聞有朝廷，無路得到。昨有商人蒲盧歇船泊水口，差人迎到州，言自中朝來，比詣闍婆國，遇猛風破其船，
 不得去。此時聞自中國來，國人皆大喜，即造舶船，令蒲盧歇導達入朝貢，所遣使人只願平善見皇帝。每年令人入朝貢，每年修貢，慮風吹至占城界，望皇帝詔占城，令有向打船到，不要留。臣本國別無異物，乞皇帝勿怪。」其表文如是。詔館其使於禮賓院，優賜以遣之。



 元豐五年二月，其王錫理麻喏復遣使貢方物，其使乞從泉州乘海舶歸國，從之。



 注輦國東距海五里，西至天竺千五百里，南至羅蘭二
 千五百里，北至頓田三千里，自古不通中國，水行至廣州約四十一萬一千四百里。其國有城七重，高七尺，南北十二里，東西七里。每城相去百步，凡四城用磚，二城用土，最中城以木為之，皆植花果雜木。其第一至第三皆民居，環以小河；第四城四侍郎居之；第五城主之四子居之；第六城為佛寺，百僧居之；第七城即主之所居，室四百余區。



 所統有三十一部落，其西十二，曰只都尼、施亞盧尼、羅琶離鱉琶移、布林琶布尼、古檀布林蒲登、
 故里、娑輪岑、本蹄揭蹄、閻黎池離、舟阝部尼、遮古林、亞里者林；其南八，曰無雅加黎麻藍、眉古黎苦低、舍里尼、密多羅摩、伽藍蒲登、蒙伽林伽藍、琶里琶離游、亞林池蒙伽藍；其北十二，曰撥囉耶、無沒離江、注林、加里蒙伽藍、漆結麻藍、楃折蒙伽藍、皮林伽藍、浦棱和藍、堡琶來、田注離、盧婆囉、迷蒙伽藍。



 今國主相傳三世矣。民有罪，即命侍郎一員處治之，輕者縶於木格，笞五十至一百；重者即斬，或以象踐殺之。其宴，則國主與四侍郎膜拜于階，
 遂共坐作樂歌舞，不飲酒，而食肉。俗衣布。亦有餅餌。掌饌執事用婦人。其嫁娶，先用金銀指環使媒婦至女家，後二日，會男家親族，約以土田、生畜、檳榔酒等，稱其有無為禮；女家復以金銀指環、越諾布及女所服錦衣遣婿。若男欲離女則不取聘財，女卻男則倍償之。



 其兵陣，用象居前，小牌次之，梭槍次之，長刀又次之，弓矢在後，四侍郎分領其衆。國東南約二千五百里有悉蘭池國，或相侵伐。



 地產真珠、象牙、珊瑚、頗黎、檳榔、豆蔻、吉貝布。
 獸有山羊、黃牛。禽有山雞、鸚鵡。果有餘甘、藤羅、千年棗、椰子、甘羅、昆侖梅、婆羅密等。花有白末利、散絲、蛇臍、佛桑、麗秋、青黃碧娑羅、瑤蓮、蟬紫、水蕉之類。五穀有綠豆、黑豆、麥、稻。地宜竹。



 自昔未嘗朝貢。大中祥符八年九月，其國主羅茶羅乍遣進奉使侍郎娑里三文、副使蒲恕、判官翁勿、防援官亞勒加等奉表來貢。三文等以盤奉真珠、碧玻璃升殿，布於御坐前，降殿再拜，譯者導其言曰：「願以表遠人慕化之誠。」其國主表曰：



 臣羅茶羅乍言，
 昨遇𦨴舶船商人到本國告稱：钜宋之有天下也，二帝開基，聖人繼統，登封太嶽，禮祀汾陰，至德升聞，上穹眷命。臣昌期斯遇，吉語幸聞，輒傾就日之誠，仰露朝天之款。



 臣伏聞人君之御統也，無遠不臻；臣子之推誠也，有道則服。伏惟皇帝陛下功超邃古，道建大中。衣裳垂而德合乾坤，劍戟鑄而範圍區宇。神武不殺，人文化成。廓明明之德以臨御下民，懷翼翼之心以昭事上帝。至仁不傷於行葦，大信爰及於淵魚。故得天鑒孔彰，帝文有
 赫，顯今古未聞之事，保家邦大定之基。



 竊念臣微類醯雞，賤如芻狗，世居夷落，地遠華風，虛荷燭幽，曾無執贄。今者竊聽歌頌，普及遐陬。恨年屬於桑榆，阻躬陳於玉帛。矧滄溟之曠絕，在跋涉以稍艱。是敢傾倒赤心，遙瞻丹闕。任土作貢，同螻蟻之慕膻；委質事君，比葵藿之向日。謹遣專使等五十二人，奉土物來貢，凡真珠衫帽各一、真珠二萬一千一百兩、象牙六十株、乳香六十斤。



 三文等又獻珠六千六百兩、香藥三千三百斤。



 初，羅茶羅
 乍既聞商船言，且曰十年來海無風濤，古老傳云如此則中國有聖人，故遣三文等入貢。三文離本國，舟行七十七晝夜，曆舟阝勿丹山、娑里西蘭山至占賓國。又行六十一晝夜，曆伊麻羅里山至古羅國。國有古羅山，因名焉。又行七十一晝夜，曆加八山、占不牢山、舟寶龍山至三佛齊國。又行十八晝夜，度蠻山水口，曆天竺山，至賓頭狼山，望東西王母塚，距舟所將百里。又行二十晝夜，度羊山、九星山至廣州之琵琶洲。離本國凡千一百五
 十日至廣州焉。詔閣門祗候史祐之館伴，凡宴賜恩例同龜茲使。其年承天節，三文等請於啟聖禪院會僧以祝聖壽。明年使回，降詔羅茶羅乍，賜物甚厚。



 天禧四年，又遣使琶攔得麻烈呧奉方物入貢，至廣州病死。守臣以其表聞。詔廣州宴犒從者，厚賜以遣之。



 明道二年十月，其王尸離囉茶印
 
  
   
  
 
 囉注囉遣使蒲押陀離等以泥金表進真珠衫帽及真珠一百五兩、象牙百株，西染院副使、閣門通事舍人符惟忠假鴻臚少卿押伴。蒲押陀
 離自言數朝貢，而海風破船不達，願將上等珠就龍床腳撒殿，頂戴瞻禮，以申向慕之心。乃奉銀盤升殿，跪撒珠於御榻下而退。景祐元年二月，以蒲押陀離為金紫光祿大夫、懷化將軍，還本國。



 熙寧十年，國王地華加羅遣使奇囉囉、副使南卑琶打、判官麻圖華羅等二十七人來獻踠豆珠、麻珠、琉璃大洗盤、白梅花腦、錦藥、犀牙、乳香、瓶香、薔薇水、金蓮花、木香、阿魏、鵬砂、丁香。使副以真珠、龍腦登陛，跪而散之，謂之撒殿。既降，詔遣御藥宣勞
 之，以為懷化將軍、保順郎將，各賜衣服器幣有差；答賜其王錢八萬一千八百緡、銀五萬二千兩。



 丹眉流國，東至占臘五十程，南至羅越水路十五程，西至西天三十五程，北至程良六十程，東北至羅斛二十五程，東南至闍婆四十五程，西南至程若十五程，西北至洛華二十五程，東北至廣州一百三十五程。



 其俗以版為屋；跣足，衣布，無紳帶，以白紵纏其首；貿易以金銀。其主所居，廣袤五里，無城郭；出則乘象車，亦有小駟。地
 出犀、象、鍮石、紫草、蘇木諸藥。四時炎熱，無雪霜。未嘗至中國。



 咸平四年，國主多須機遣使打吉馬、副使打臘、判官皮泥等九人來貢木香千斤、鍮镴各百斤、胡黃連三十五斤、紫草百斤、紅氈一合、花布四段、蘇木萬斤、象牙六十一株。召見崇德殿，賜以冠帶服物。及還，又賜多須機詔書以敦獎之。



\end{pinyinscope}