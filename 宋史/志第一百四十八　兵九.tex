\article{志第一百四十八　兵九}

\begin{pinyinscope}

 訓練之制



 訓練之制禁軍月奉五百以上，皆日習武技。三百以下，或給役，或習技。其後別募廂兵，亦閱習武技，號教閱廂軍。戍川、廣者舊不訓練，嘉祐以後稍習焉。凡諸日習之
 法，以鼓聲為節，騎兵五習，步兵四習，以其坐作進退非施於兩軍相當者然。自宋初以來，中外諸軍皆用之。



 明道二年，樞密使王曙言：「天下廂軍止給役而未嘗習武技，宜取材勇者訓肄，升補禁軍。」上可其奏。



 康定元年，帝御便殿閱諸軍陣法。議者謂諸軍止教坐作進退，雖整肅可觀，然臨敵難用，請自今遣官閱陣畢，令解鐙以弓弩射。營置弓三等，自一石至八斗；弩四等，自二石八斗至二石五斗，以次閱習。詔行之陜西、河東、河北路。是
 歲，詔：「教士不衽帶金革，緩急不足以應敵。自今諸軍各予鎧甲十、馬甲五，令迭披帶。」又命諸軍班聽習雜武技，勿輒禁止。



 慶歷元年，徙邊兵不教者於內郡，俟習武技即遣戍邊。



 二年，諸軍以射親疏為賞罰，中的者免是月諸役，仍籍其名。闕校長，則按籍取中多者補。樞密直學士楊偕請教騎兵止射九斗至七斗三等弓，畫的為五暈，去的二十步，引滿即發，射中者，視暈數給錢為賞。騎兵佩劈陣刀，訓肄時以木桿代之。奏可。



 四年，詔：「騎兵帶甲
 射不能發矢者，奪所乘馬與本營藝優士卒。」韓琦言：「教射唯事體容及強弓，不習射親不可以臨陣。臣至邊，嘗定弓弩挽強、跖硬、射親格，願行諸軍立賞肄習。歲以春秋二時各一閱，諸營先上射親吏卒之數，命近臣與殿前、馬步軍司閱之。其射親入第四至第七等，量先給賜；入第三等已上及挽強、跖硬中格，悉引對親閱；等數多者，其正副指揮使亦第賜金帛。」詔以所定格班教諸軍。四年，遣官以陜西陣法分教河北軍士。



 五年，密詔益、利、
 梓、夔路鈐轄司，以弓弩習士卒，候民間觀聽浸熟，即便以短兵日教三十人，十日一易。知並州明鎬言：「臣近籍諸營武藝之卒，使帶甲試充奇兵外，為三等，庶幾主將悉知軍中武技強弱，臨敵可用。」詔頒其法三路。範仲淹請以帶甲射一石充奇兵，餘自九斗至七斗第為三等，射力及等即升之。詔著為令。



 六年，詔諸軍夏三月毋教弓弩，止習短兵。又詔：「以春秋大教弓射一石四斗、弩擴三石八斗、槍刀手勝三人者，立為武藝出眾格。中者，本
 營闕階級即以次補。」



 至和元年，詔：「諸軍選將校，武藝鈞，以射親為上。」韓琦又言：「奉詔，軍士弩擴四石二斗並弓箭、槍手應舊規選中者，即給挺補守闕押官，然則排連舊制為虛文矣。請三路兵遇春秋大教，武技出眾者優給賞物，免本營他役，候階級闕，如舊制選補。」奏可。



 治平二年，詔：「河北戰卒三十萬一千、陜西四十五萬九百並義勇等，委總管司訓練，毋得冗占。」



 熙寧元年，詔曰：「國家置兵以備戰守，而主兵之官冗占者眾，肄習弗時，或誤
 軍事。帥臣、安撫、監司其察所部有占兵不如令者以聞。」十月，樞密院請陜西、河東選三班使臣及士人任殿侍者，以為河北諸路指使，教習騎軍。或言河朔兵有教閱之名而無其實，請班教法於其軍，久而弗能者，罷為廂軍。奏可。



 二年，帝常語執政：「並邊訓練士卒，何以得其精熟？」安石對曰：「京東所教兵已精強，願陛下推此法以責邊將，間詔其兵親臨閱試。訓練簡閱有不如詔者罰之，而賞其能者。賞不遣賤，罰不避貴，則法行而將吏加勸，
 士卒無不奮勵矣。」九月，選置指使巡教諸軍，殿前司四人，馬、步軍司各三人。



 三年，帝親閱河東所教排手，進退輕捷，不畏矢石。遂詔殿前司，步軍指揮當出戍者，內擇槍刀手伉健者百人，教如河東法，藝精者免役使，以優獎之。



 五年四月，詔在京殿前馬步諸軍巡教使臣，並以春秋分行校試。射命中者第賜銀楪，兵房置籍考校，以多少定殿最。五月，詔以涇原路蔡挺衙教陣隊於崇政殿引見，仍頒諸路。其法：五伍為隊，五隊為陣，陣橫列，騎
 兵二隊亦五伍列之。其出皆以鼓為節，束草像人而射焉，中者有賞。馬步皆前三行槍刀，後二行弓弩，附隊以虎蹲弩、床子弩各一，射與擊刺迭出，皆聞金即退。預籍人馬之強者隱於隊中，遇可用，則別出為奇。帝以其點閱周悉，常有出野之備，故令頒行。



 六年，詔：「河北四路承平日久，重於改作，茍遂因循，益隳軍制。其以京東武衛等六十二營隸屬諸路，分番教習，餘軍並分遣主兵官訓練。」九月，詔：「自今巡教使臣校殿最，雖以十分為率，其事
 藝第一等及九分已上，或射親及四分，雖殿，除其罰；第二等事藝及八分，或射親不及三分，雖最，削其賞。」十月，選涇原士兵之善射者，以教河朔騎軍馳驟野戰。帝曰：「裁並軍營，凡省軍員四千餘人，此十萬軍之資也。儻訓練精勇，人得其用，不惟勝敵，亦以省財。」安石等曰：「陛下頻年選擇使臣，專務訓練，間御便殿躬親試閱，賞罰既明，士卒皆奮。觀其技藝之精，一人為數夫之敵，此實國家安危所系也。」是時，帝初置內教法，旬一御便殿閱武，
 校程其能否而勸沮之，士無不爭勸者。



 七年，詔教閱戰法，主將度地之形，隨宜施行。二月，詔：「自今歲一遣使，按視五路安撫使以下及提舉教閱諸軍、義勇、保甲官，課其優劣以聞而誅賞之。」



 八年，詔：「在京諸軍營屯迫隘，馬無所調習。比創四教場，益寬大，可以馳騁。其令騎軍就教者，日輪一營，以馬走驟閱習。」五月，臧景陳馬射六事：一、順□□直射，二、背射，三、盤馬射，四、射親，五、野戰，六、輪弄，各為說以曉射者。詔依此教習。八月，帝令曾孝寬視教
 營陣。大閱八軍陣於荊家陂，訖事大賞。



 元豐元年十月，詔立在京校試諸軍技藝格，第為上中下三等。步射，六發而三中為一等，二中為二等，一中為三等。馬射，五發驟馬直射三矢、背射二矢，中數、等如步射法。弩射，自六中至二中，床子弩及炮自三中至一中，為及等。並賞銀有差。槍刀並標排手角勝負，計所勝第賞。其弓弩墜落，或縱矢不及堋，或挽弓破體，或局而不張，或矢不滿，或弩跖不上牙，或擭不發，或身倒足落，並為不合格。即射
 已中賞，餘箭不合格者，降一等，無可降者罷之。



 是月，賈逵、燕達等言：「近者增損東南排弩隊法，與東南所用兵械不同，請止依東南隊法，以弩手代小排。若去敵稍遠則施箭，近則左手持弩如小排架隔，右手執刀以備斬伐，與長兵相參為用。」詔可，其槍手仍以標兼習。十一月，京西將劉元言：「馬軍教習不成，請降步軍，又不成，降廂軍。」乃下令諸軍，約一季不能學者，如所請降之。十二月，詔：「開封府界、京東西將兵，十人以一人習馬射，受教於
 中都所遣教頭。在京步軍諸營弓箭手，亦十人以一人習馬射，受教於教習馬軍所。藝成，則展轉分教於其軍。」



 二年四月，遣內侍石得一閱視京西第五將所教馬軍。五月，得一言其教習無狀，詔本將陳宗等具折。宗等引罪，帝責曰：「朝廷比以四方驕悍為可虞，選置將臣分總禁旅，俾時訓肄，以待非常。至於部勒規模，悉經朕慮，前後告戒已極周詳。使宗等稍異木石，亦宜略知人意。尸祿日久，既頑且慵，茍遂矜寬，實難勵眾，可並勒停。」是
 月，詔殿前、步軍司兵各置都教頭掌隸教習之事，弩手五營、弓箭手十營、槍刀標排手五營各選一人武藝優者奏補。逐司各舉散直一人為指使，罷巡教使臣。是日，詔河東、陜西諸路：「舊制，馬軍自十月一日馳射野戰，至穀雨日止。塞上地涼，自今教起八月，止五月一日。」七月，詔諸路教閱禁軍毋過兩時。九月，內出教法格並圖象頒行之。步射執弓、發矢、運手、舉足、移步，及馬射、馬使蕃槍、馬上野戰格鬥，步用標排，皆有法象，凡千餘言，使軍士
 誦習焉。



 四年五月，詔東南諸路轉運、提點刑獄司，體量將兵自降教閱新法之後，軍士有所倍費以聞。蓋自團立將兵以來，軍人日新教閱，舊資技藝以給私費者，悉無暇為故也。



 六年，從郭忠紹之請，步軍弩手第一等者，令兼習神臂弓。



 七年八月，詔開封府界、京東西路專選監司提舉教閱。神宗留心武備，既命立武學、校《七書》以訓武舉之士，又頒兵法以肄軍旅，微妙淵通，取成於心，群臣莫望焉。



 元祐元年四月，右司諫蘇轍上言：「諸道禁
 軍自置將以來，日夜按習武藝，將兵皆蚤晚兩教，新募之士或終日不得休息。今平居無事，朝夕虐之以教閱，使無遺力以治生事，衣食殫盡，憔悴無聊，緩急安得其死力？請使禁軍，除新募未習之人，其餘日止一教。是月，朝請郎任公裕言：「軍中誦習新法，愚懵者頗以為苦。夫射志於中，而擊刺格鬥期於勝，豈必盡能如法？」樞密院亦以為元降教閱新法自合教者指授，不當令兵眾例誦。詔從之。九月，樞密院奏：「異時馬軍教御陣外，更教馬
 射。其法：全隊馳馬皆重行為『之』字，透空發矢，可迭出，最便利。近歲專用順鬃直射、抹秋背射法，止可輕騎挑戰，即用眾乃不能重列，非便。請自今營閱排日，馬軍『之』字射與立背射，隔日互教。」詔可。



 三年五月，罷提舉教習馬軍所。



 六年六月，三衙申樞密院，乞近伏七十日依令式放諸軍教。王嚴叟白韓忠彥曰：「景德故事，皆內侍省檢舉傳宣，今但歲舉為常，則不復見朝廷恩意。」忠彥以為然，又開陳太皇太后。曰：「如此則為常事，待處分內侍
 省。」遂詔：「今後入狀，遣中侍傳宣諸軍住教。」



 紹聖元年三月，樞密院言：「禁軍春秋大教賞法，每千人增取二百一十人，給賞有差。」從之。



 二年二月，樞密院言：「馬軍自九月至三月，每十日一次出城水率渲，教習回答野戰走驟向背施放，遇風雪假故權住。」從之。



 三年五月，詔在京、府界諸路禁軍格鬥法，自今並依元豐條法教習。七月，詔選弩手兼習神臂弓。八月，詔：「殿前、馬步軍司見管教頭，別選事藝精強、通曉教像體法者，展轉教習。其弓箭手馬、步
 射射親，用點藥包指及第二指知鏃，並如元豐格法。」是月，又詔復神臂弓射法為百二十步。



 元符元年十月，曾布既上巡教使臣罰格，因言：「祖宗以來，御將士常使恩歸人主，而威令在管軍。凡申嚴軍政，豈待朝廷立法而後施行耶？是管軍失職矣。」帝深以為然。



 政和元年二月，詔：「春秋大教，諸軍弓弩鬥力，並依元豐舊制。」



 四年五月，臣僚上言：「神臂弓垛遠百二十步，給箭十隻，取五中為合格，軍中少得該賞，恐惰於習射。送殿前、
 馬步軍司勘會，將中貼箭數並改為上垛，其一中貼此兩上垛。」從之。



 五年三月，詔：「自今敢占留將兵，不赴教閱，並以違御筆論。不按舉者，如其罪。」十一月，臣僚言：「春秋大教，諸軍弓弩上取鬥力高強，其射親中多者，激賞太薄，無以為勸。」詔依元豐法。



 八年，詔州郡禁軍出戍外，常留五分在州教閱，從毛友之請也。



 重和元年正月，而兵部侍郎宇文粹中進對，論禁軍訓練不精，多充雜役。帝曰：「祖宗軍旅之法最為密致，神考尤加意訓習，近來兵官浸以弛慢。
 古者春振旅，夏茇舍，秋治兵，冬大閱，皆於農隙以講事，大司馬教戰之法，大宗伯大田之禮，細論周制，大抵軍旅之政，六卿無有不總之者。今士人作守倅，任勸農事，不以勸耕稼為職；管軍府事，不以督訓練為意。自今如役使班直及禁衛者，當差人捉探懲戒。更候日長，即親御教閱激賞。」尋以粹中所奏參照條令行之。



 宣和三年四月，立騎射賞法，其背射上垛中貼者，依步射法推賞。



 靖康元年二月，詔：「軍兵久失教習，當汰冗濫。今三衙與諸將
 招軍，惟務增數希賞，但及等杖，不問勇怯。招收既不精當，教習又不以時，雜色占破，十居三四。今宜招兵之際，精加揀擇，既系軍籍，專使教習，不得以雜色拘占。又神臂弓、馬黃弩乃中國長技，宜多行教習，以捍邊騎。仍令間用衣甲教閱，庶使習熟。」四月，詔復置教場，春秋大閱，及復內教法以激賞之。



 陣法熙寧二年十一月，趙離乞講求諸葛亮八陣法，以授邊將，使之應變。詔郭逵同離講求，相度地形，定為陣圖聞奏。



 五年四月，詔蔡挺先
 進教閱陣圖。帝嘗謂：「今之邊臣無知奇正之體者，況奇正之變乎！且天地五行之數不過五，五陣之變，出於自然，非強為之。」宰相韓絳因請諸帥臣各具戰陣之法來上，取其所長，立以為法。從之。帝患諸將軍行無行陣之法，嘗曰：「李靖結三人為隊必有意。星書，羽林皆以三人為隊，靖深曉此，非無據也。」乃令賈逵、郭固試之。十二月，知通遠軍王韶請降合行條約，詔賜禦制《攻守圖》、《行軍環珠》、《武經總要》、《神武秘略》、《風角集占》、《四路戰守約束》各
 一部，餘令關秦鳳路經略司抄錄。



 六年，詔諸路經略司，結隊並依李靖法，三人為一小隊，九人為一中隊，賞罰俟成序日取裁。其隊伍及器甲之數，依涇原路牙教法。九月，趙離言：「欲自今大閱漢蕃陣隊，且以萬二千五百人為法，旌旗麾幟各隨方色。戰國時，大將之旗以龜為飾，蓋取前列先知之義。令中軍亦宜以龜為號。其八隊旗，別繪天、地、風、雲、龍、虎、鳥、蛇。天、地則象其方園，風、雲則狀其飛揚，龍、虎則狀其猛厲，鳥、蛇則狀其翔盤之勢，以備大閱。」樞密院以
 為陣隊旗號若繪八物，應士眾難辨，且其間亦有無形可繪者。遂詔止依方色，仍異其形制，令勿雜而已。



 七年，又命呂惠卿、曾孝寬比校三五結隊法。十月，以新定結隊法並賞罰格及置陣形勢等，遣近侍李憲付趙離曰：「陣法之詳已令憲面諭，今所圖止是一小陣，卿其從容析問，憲必一一有說。然置陣法度，久失其傳，今朕一旦據意所得，率爾為法，恐有未盡，宜無避忌，但具奏來。」繼又詔曰：「近令李憲繼新定結隊法並賞罰格付卿，同議
 可否，因以團立將官，更置陣法，卿必深悉朝廷經畫之意。如日近可了，宜令李憲繼赴闕。」離奏曰：



 置陣之法，以結隊為先。李靖以五十人為一隊，每三人自相得者結為一小隊，合三小隊為一中隊，合五中隊為一大隊，餘押官、隊頭、副隊頭、左右傔旗五人即充五十，並相依附。今聖制：每一大隊合五中隊，五十人為之；中隊合三小隊，九人為之；小隊合三人為之，亦擇心意相得者。又選壯勇善槍者一人為旗頭，令自擇如己藝、心相得者二
 人為左右傔；次選勇悍者人為引戰；又選軍校一人執刀在後，為擁隊。凡隊內一人用命，二人應援；小隊用命，中隊應援；中隊用命，大隊應援；大隊用命，小隊應援。如逗撓觀望不即赴救，致有陷失者，本隊委擁隊軍校，次隊委本轄隊將，審觀不救所由，斬之。其有不可救，或赴救不及，或身自受敵，體被重創，但非可救者，皆不坐。其說雖與古同，而用法尤為精密。此蓋陛下天錫勇智，不學而能也。



 然議者謂四十五人而一長，不若五人而一
 長之密。且以五人而一長，即五十人而十長也，推之於百千萬，則為長者多，而統制一也。至如周制：五人為伍，屬之比長；五伍為兩，屬之閭胥；四兩為卒，屬之族師；五卒為旅，屬之黨正；五旅為師，屬之州長；五師為軍，屬之命卿。此猶今之軍制，百人為都，五都為營，五營為軍，十軍為廂。自廂都指揮使而下，各有節級，有員品，亦昔之比長、閭胥、族師、黨正之任也。



 議者謂什伍之制，於都法為便，然都法恐非臨陣對敵決勝之術也。況八陣之
 法，久失其傳，聖制一新，稽之前聞，若合符節。夫法一定，易以致人。敵好擊虛，吾以虛形之；敵好背實，吾以實形之。然而所擊者非其虛，所背者非其實，故逸能勞之，飽能饑之，此所謂致人而不致於人也。



 七年七月，詔諸路安撫使各具可用陣隊法，及訪求知陣隊法者以聞。九月，崇儀使郭固以同詳定古今陣法賜對，於是內出《攻守圖》二十五部付河北。



 八年二月，帝批：「見校試七軍營陣，以分數不齊，前後抵牾，難為施用。可令見校試官摭
 其可取者，草定八軍法以聞。」初，詔樞密院曰：「唐李靖兵法，世無全書，雜見《通典》，離析訛舛。又官號物名與今稱謂不同，武人將佐多不能通其意。令樞密院檢詳官與王震、曾收、王白、郭逢原等校正，分類解釋，令今可行。」又命樞密院副都承旨張誠一、入內押班李憲與震、逢原行視寬廣處，用馬步軍二千八百人教李靖營陣法。以步軍副都指揮使楊遂為都大提舉，誠一、憲為同提舉，震、逢原參議公事，夏元象、臧景等為將副、部隊將、乾當
 公事，凡三十九人。



 誠一等初用李靖六花陣法，約受兵二萬人為率，為七軍，內虞候軍各二千八百人，取戰兵千九百人為七十六隊，戰兵內每軍弩手三百，弓手三百，馬軍五百，跳蕩四百，奇兵四百，輜重每軍九百，是為二千八百人。帝諭近臣曰：



 黃帝始置八陣法，敗蚩尤於涿鹿。諸葛亮造八陣圖於魚復平沙之上，壘石為八行。晉桓溫見之，曰：「常山蛇勢。」此即九軍陣法也。至隋韓擒虎深明其法，以授其甥李靖。靖以時遇久亂，將臣通
 曉者頗多，故造六花陣以變九軍之法，使世人不能曉之。大抵八陣即九軍，九軍者，方陣也。六花陣即七軍，七軍者，圓陣也。蓋陣以圓為體，方陣者內圓而外方，圓陣即內外俱圓矣。故以方圓物驗之，則方以八包一，圓以六包一，此九軍六花陣之大體也。六軍者，左右虞候軍各一，為二虞候軍；左右廂各二，為四廂軍；與中軍共為七軍。八陣者，加前後二軍，共為九軍。開國以來，置殿前、馬步軍三帥，即中軍、前後軍帥之別名；而馬步軍都虞候是
 為二虞候軍，天武、捧日、龍神衛四廂是為四廂軍也。中軍帥總制九軍，即殿前都虞候，專總中軍一軍之事務，是其名實與古九軍及六花陣相符而不少差也。今論兵者俱以唐李筌《太白陰經》中陣圖為法，失之遠矣。



 朕嘗覽近日臣僚所獻陣圖，皆妄相眩惑，無一可取。果如其說，則兩敵相遇，必須遣使豫約戰日，擇寬平之地，夷阜塞壑，誅草伐木，如射圃教場，方可盡其法爾。以理推之，其不可用決矣。今可約李靖法為九軍營陣之制。然
 李筌圖乃營法，非陣法也。朕採古之法，酌今之宜，曰營曰陣，本出於一法，特止曰營，行曰陣；在奇正言之，則營為正、陣為奇也。



 於是以八月大閱八軍陣於城南荊家陂。已事，賜遂而下至指使、馬步軍銀絹有差。



 八年，詔諸路權住教五軍陣，止教四御陣。



 九年四月，帝於輔臣論營陣法，謂：「為將者少知將兵之理，且八軍、六軍皆大將居中，大將譬則心也，諸軍，四體也。運其心智，以身使臂，以臂使指，攻左則右救，攻右則左救，前後亦然，則軍何
 由敗也！」



 元豐四年，以九軍法一軍營陣按閱於城南好草陂，已事，獎諭。



 七年，詔：「已降五陣法，令諸將教習，其舊教陣法並罷。」蓋九軍營陣為方、圓、曲、直、銳，凡五變，是為五陣。



 元祐元年，高翔言，乞以御陣與新陣法相兼教閱，從之。蓋元豐七年，詔專用五陣法，而舊教御陣遂廢；至是，復令互教。



 紹聖三年，復罷教御陣。



 大觀二年，詔以五陣法頒行諸路。



 靖康元年，監察御史胡舜陟奏：「通直郎秦元所著兵書、陣圖、師律三策、大八陣圖一、小圖
 二，皆酌古之法，參今之宜，博而知要，實為可用。」詔令賜對。當時君臣雖無雄謀遠略，然猶切切焉以經武為心。



 高宗建炎元年，始頒樞密院教閱法，專習制御摧鋒破敵之藝、全副執帶出入、短樁神臂弓、長柄刀、馬射穿甲、木挺。每歲擬春秋教閱法，立新格。神臂弓日給箭二十，射親去垛百二十步。刀長丈二尺以上，氈皮裹之，引斗五十二次，不令刀頭至地。每營選二十人閱習，經兩閱者五十人為一隊，教習分合，隨隊多少，分隸五軍。每軍
 各置旗號，前軍緋旗，飛鳥為號；後軍皂旗，龜為號；左軍青旗，蛟為號；右軍白旗，虎為號；中軍黃旗，神人為號。又別以五色物號制招旗、分旗。舉招旗，則五軍以旗相應，合而成陣；舉分旗，則五軍以旗相應，分而成隊。左右前卻，或分藏為伏，或分出為奇，皆舉旗為號。更鳴小金、應鼓，備瞻望不及者。豫約伏藏之所，緩鳴小金即止，急鳴應鼓即奇兵出陣趍戰，急鳴小金即伏兵出。其春秋大教推賞，依海行格法。



 李綱言：「水戰之利，南方所宜。沿河、
 淮、海、江帥府、要郡，宜效古制造戰船，以運轉輕捷安穩為良。又習火攻，以焚敵舟。」詔命楊觀復往江、浙措置，河、淮別委官。三年，親閱水軍於鎮江登雲門外。



 紹興四年，詔內殿按閱神武中軍官兵推賞。



 二十四年，臣僚言：「州郡禁卒，遠方縱馳，多不訓練，春秋教閱，臨時備數，乞申嚴舊制。」



 三十一年，詔：「比聞諸路州廂、禁軍、土軍，有司擅私役，妨教閱。帥府其嚴責守兵勤兵歸營，訓練精熟，以備點視。」



 孝宗乾道二年，幸候潮門外，次幸白石閱兵，三
 衙率將佐道駕，射生官兵就御輦下獻所獲。是日，有數將獨手運大刀，上曰：「刀重幾何？」李舜舉奏：「刀皆重數十斤。」有旨：「卿等教閱精明。」又諭陳敏曰：「軍馬衣裝整肅如此。」特錫賚鞍馬、金帶，士卒推賞有差。



 四年，幸茅灘教閱。舉黃旗，連三鼓，變方陣；五鼓，舉白旗，變圓陣；次二鼓，舉赤旗，變銳陣；青旗，變直陣。畢事，上大悅，賞賚加倍。兵分東西，呈大刀、火炮，上問李舜舉：「按閱比曩時如何？」舜舉奏：「今日之兵，陛下親訓練，撫以深恩，錫以重賞，忠勇倍常。」



 乾道中，詔弓箭手元射一石四斗力升加三斗，元射一石力升加五斗，弩手元射四石力升加五斗，元射兩石七斗力升加八斗，進秩推賞有差。宰執進射親賞格，虞允文曰：「拍試以鬥力升請給，今用射親定賞，恐不加意鬥力。」上曰：「然。他日雖強弓弩可以取勝，若止習射親，則鬥力不進。此賞格不須行。」



 淳熙間，立槍手及射鐵簾格。上謂輔臣曰：「聞射鐵簾，諸軍鼓躍奮厲。」周必大曰：「兵久不用，此輩無進取，自然氣惰。今陛下激勸告戒，人人皆
 勝兵。」於是殿前、步軍司諸軍及馬軍舊司弓弩手，射鐵簾合格兵共一千八百四十餘。詔中垛簾弓箭手一石二斗力十箭，弩手四石力八箭，依格進兩秩，各賜錢百緡；弓箭手一石力十箭以上，弩手三石力八箭，各進兩秩。詔中外諸軍賞格亦如之。



 紹熙元年，詔殿司：「許浦水軍並江上水軍歲春、秋兩教外，每月輪閱習。沿海水軍準是。」知徽州徐誼言：「諸路禁軍，近法以十分為率，二分習弓，六分習弩，餘二分習槍、牌。習弓者聽兼習弩，鬥
 力可以觀其進退，射親可以察其能否。勤惰之實，人有稽考。」詔下諸路遵守之。執政胡晉臣言：「比年用射鐵簾推賞，往往獲遷秩，是亦足以作成人才。」上曰：「射鐵簾不難，此賞格太濫，其專以武藝精熟為尚。」



 二年，樞密院言：「殿、步司諸軍弓箭手，帶甲六十步射，一石二斗力，箭十二，六箭中垛為本等。弩手，帶甲百步射，四石力，箭十二，五箭中垛為本等。槍手，駐足舉手攛刺，以四十攛為本等。主帥委統制、統領較其藝。本等外取升加多者，每軍五
 千五百人以上弓、弩、槍手各十五人，詣主帥審實，上樞密院覆試。各擇優等二人升轉兩秩，餘人給錢五緡，俟將來再試。」



 慶元二年，幸候潮門外大閱。



 嘉泰二年，詔將按閱諸軍，賞賚依慶元二年增給。



 寶慶二年，莫澤言：「州郡禁軍，平時則以防寇盜，有事則以備戎行，實錄於朝廷，非州郡可得私役。比年州郡軍政隳廢，吝於廩給，闕額恆多。郡官、主兵官有窠占，寓公有借事，存留者不什一。當教閱時，鈐、總、路分雖號主兵，僅守虛籍，莫敢號召。
 入教之次，坐作進退殆同兒戲。守臣利虛券不招填，主兵受厚賂改年甲。且一兵請給，歲不下百緡，以小計之，一郡占三百人，是虛費三萬緡也。私役禁軍，素有常憲。守帥闢園池，建第宅，不給餐錢；寓公去城遼絕，類得借兵，擾害鄉閭。近而輔郡至有寓公占四五百兵者。良由兵官之權輕，而私占之禁弛也。乞嚴戒監司、守倅等，止許借廂軍，仍不得妨教閱，餘官雖廂軍亦勿借。」



 淳祐十一年，臺臣條陳軍匠不閑閱習之弊：「按舊制，禁兵毋私
 役。比歲凡州軍屯營駐扎之處，多循舊習，每一州軍匠無慮數百，官無小大各占破，而雕鏤、組繡、攻金、設色之事靡所不有。工藝雖精，擊刺不習，設有小警，何能授甲？乞申嚴帥守及統兵官，應軍匠聽歸營伍閑習訓練，勿競作無益，虛糜廩稍，以妨軍實。」



 咸淳初，臣僚言：「諸軍統領、統制、正將、副將正欲在軍訓練，閑於武事，一有調用，令下即行，士悉將智，將悉士勇，所向無敵。今江南州郡、沿江制閫置帳前官，專任營運，不為軍計，實為家謀，絕
 無戰陣新功，率從帳前升差。大略一軍僅二三千，而使臣至五六百，以供雜役。」



 九年，臣僚言：「比者招募軍兵，一時徒取充數，以覬賞格。涅刺之後，更不教閱。主兵官苦以勞役，日夜罔休，一或少違，即罹囹圄，榜掠之酷，兵不堪命，而死者逃者接踵也。今請以新招軍分隸諸隊，使之熟紀律，習事藝，或旬或月上各郡閱試。」蓋弊至於此，而訓練之制大壞矣。



\end{pinyinscope}