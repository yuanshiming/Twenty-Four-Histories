\article{本紀第四十六}

\begin{pinyinscope}

 度宗



 度宗
 端文明武景孝皇帝，諱祺，太祖十一世孫。父嗣榮王與芮，理宗母弟也。嘉熙四年四月九日生於紹興府榮邸。初，榮文恭王夫人全氏夢神言：「帝命汝孫，然非汝
 家所有。」嗣榮王夫人錢氏夢日光照東室，是夕，齊國夫人黃氏亦夢神人採衣擁一龍納懷中，已而有娠。及生，室有赤光。資識內慧，七歲始言，言必合度，理宗奇之。及在位歲久，無子，乃屬意托神器焉。淳祐六年十月己丑，賜名孟啟，以皇侄授貴州刺史，入內小學。七年正月乙卯，授宜州觀察使，就王邸訓習。九年正月乙巳，授慶遠軍節度使，封益國公。十一年正月壬戌，改賜名孜，進封建安郡王。寶祐元年正月庚辰，詔立為皇子，改賜今名。
 癸未，授崇慶軍節度使、開府儀同三司，進封永嘉郡王。二年七月，以宗正少卿蔡抗兼翊善。時資善堂初建，理宗制《堂記》，書以賜王。十月癸酉，進封忠王。十一月壬寅，加元服，賜字邦壽。五年十月庚子，授鎮南、遂安軍節度使。景定元年六月壬寅，立為皇太子，賜字長源，命楊棟、葉夢鼎為太子詹事。七月丁卯，太子入東宮。癸未，行冊禮。時理宗家教甚嚴，雞初鳴問安，再鳴回宮，三鳴往會議所參決庶事。退入講堂，講官講經，次講史，終日手不
 釋卷。將晡，復至榻前起居，率為常。理宗問今日講何經，答之是，則賜坐賜茶；否，則為之反復剖析；又不通，則繼以怒，明日須更覆講。二年正月丁丑，謁孔子於太學，請以張栻、呂祖謙列從祀。十二月癸卯，冊永嘉郡夫人全氏為皇太子妃。



 五年十月丁卯，理宗崩。受遺詔，太子即皇帝位。戊辰，尊皇后謝氏曰皇太后，生日為壽崇節。庚午，宰執、文武百官詣祥曦殿表請聽政，不允。辛未，大赦。



 十一月壬申，宰執以下日表請視朝，不允。丁丑，凡七表，
 始從。丙戌，帝初聽政，御後殿，命馬廷鸞、留夢炎兼侍讀，李伯玉、陳宗禮、範東叟兼侍講，何基、徐幾兼崇政殿說書。詔求直言。又詔先朝舊臣趙葵、謝方叔、程元鳳、馬光祖、李曾伯各上言以匡不逮。召江萬里、王□龠、洪天錫、湯漢等赴闕。詔躬行三年喪。復濟王竑元贈少師、節度使，追封鎮王，謚昭肅，有司討論墳制增修之。加封嗣榮王與芮武康、寧江軍節度使，依前太師、判宗正事。詔撫勞邊防將士。監察御史劾宦官李忠輔、何舜卿等贓罪，並
 竄遠方。戊戌，詔儒臣日侍經筵，輔臣觀講。乙未，命洪天錫以侍御史兼侍讀。十二月辛丑，詔改明年為咸淳元年，行銅錢關子，率貫以七百七十文足。壬寅，戒贓吏絕貢羨餘。甲辰，詔以生日為乾會節。初開經筵，講殿以熙明為名。禮部尚書馬廷鸞進讀《大學衍義序》，陳心法之要。是歲，兩浙、江東西、湖南北、廣東西、福建、成都、京西、潼川、夔、利路戶五百六十九萬六千九百八十九，口一千三百二萬六千五百三十二。大理寺奏大闢三十三人。



 咸淳元年春正月辛未朔，日有食之。丞相賈似道請為總護山陵使，不允，尋下詔獎諭。癸酉，直學士院留夢炎疏留似道。甲戌，諫議大夫朱貔孫等亦請改命，不報。詔臨安免征商三月。丙子，京湖制置使呂文德辭免，不允。



 二月庚申，置籍中書，記諫官、御史言事，歲終以考成績。



 三月癸酉，似道乞解機政，不允。壬午，京湖制司創招鎮邊軍。甲申，葬理宗於永穆陵。夏四月壬寅，賞四川都統昝萬壽云頂山、金堂峽之功，及其將士。丁未，壽崇節，免
 征臨安官私房僦地錢。戊申，乾會節，如上免征，再免在京征商三月。自是祥慶、災異、寒暑皆免。戊午，賈似道特授太師。己未，幸景靈宮，發米八萬石贍京城民。夔路都統王勝以李市、沙平之戰獲功，轉官兩資，將士效力者，上其名推賞。



 五月己巳，追命史彌遠為公忠翊運定策元勛。



 閏月乙巳，久雨，京城減直糶米三萬石。自是米價高即發廩平糶，以為常。丁未，發錢二十萬贍在京小民，錢二十萬賜殿、步、馬司軍人，錢二萬三千賜宿衛。自是
 行慶、恤災，或遇霪雨雪寒，咸賜如上數。以江萬里參知政事，王□龠同知樞密院事、權參知政事，馬廷鸞端明殿學士、簽書樞密院事。丁巳，以錢三十萬命臨安府通變平物賈。丁卯，故成都馬步軍總管張順歿於王事，詔特贈官五轉，其子與八官恩澤。



 六月乙酉，名理宗御制之閣曰顯文，置學士、直學士、待制、直閣等官。戊子，沿海制置使葉夢鼎三辭免，不允。己丑，名理宗原廟殿曰章熙。



 秋七月丁酉，太白晝見。初命迪功郎鄧道為韶州相江
 書院山長，主祀先儒周惇頤。壬寅，參知政事江萬里乞歸田里，不允。戊申，夔路安撫徐宗武城開、達石城，乞推恩，從之。壬戌，督州縣嚴錢法，禁民間用牌帖。癸亥，以諒陰，命宰執類試，阮登炳以下，依廷試例出身。禁在京置窠柵、私系囚。



 八月庚辰，命陳奕沿江按閱軍防，賜錢二十萬給用。丁亥，詔有司收民田租，或掊克無藝，監司其嚴禁戢，違者有刑。甲午，大元元帥阿術帥大軍至廬州及安慶，諸路統制範勝、統領張林、正將高興、副將孟
 興逆戰，沒於陣。詔勝等各官其一子進勇副尉。



 九月己酉，以洪天錫為工部侍郎兼侍讀。壬子，命宰執訪司馬光、蘇軾、朱熹後人，賢者能者，各上其名錄用。癸丑，呂文德言京湖制、帥、策應三司官屬，乞推恩。詔各進一秩。庚申，吏部侍郎李常上七事，曰崇廉恥、嚴鄉舉、擇守令、黜貪污、讞疑獄、任儒師、修役法。



 冬十月壬申，減四川州縣鹽酒課，始自景定四年正月一日，再免征三年。乙亥，減田契稅錢什四。庚辰，江安州、潼川安撫司以攻懷、簡小
 富砦戰圖來上，詔優答以賞。



 十一月乙未，兄少保、保寧軍節度使致仕乃裕薨，贈少傅，追封臨川郡王。



 二年春正月癸丑，江萬里四請歸田、乞祠祿，不允，以為湖南安撫使兼知潭州。



 二月乙巳，侍講範東叟奏正心之要有三：曰進德，曰立政，曰事天。上嘉納焉。戊寅，詔免湖南漕司積年運上峽米耗折逋直。辛卯，詔左、右史循舊制立侍御坐前。



 三月庚子，賞夔路總管張喜等防護開、達軍功，將士進官有差。乙巳，詔郡守兩年為任，方別
 授官。戊申，賜敕書獎諭呂文德。



 夏四月乙丑，洪天錫三請祠，不允，以顯文閣待制知潭州兼湖南安撫使。甲申，侍御史程元嶽上言：「帝王致壽之道在修德，後世怵邪說以求之，往轍可鑒。修德之目有三，曰清心，曰寡欲，曰崇儉，皆致壽之原。」上嘉納之。丁亥，授信州布衣徐直方史館編校。



 五月癸丑，詔諸節制將帥討軍實，節浮費，毋占役兵士，致妨訓練。



 六月丁丑，給羅鬼國化州印。壬午，以衢州饑，命守、令勸分諸藩邸發廩助之。



 秋七月壬辰，
 祈雨，詔以來年正月一日郊。壬寅，禮部侍郎李伯玉言：「人材貴乎善養，不貴速成，請罷童子科，息奔競，以保幼稚良心。」詔自咸淳三年為始罷之。



 八月甲申，安南國遣使賀登位，獻方物。



 九月丙辰，浙西安撫使李芾以臺臣黃萬石等言，削兩秩免。冬十一月辛丑，兩淮制置使李庭芝立城，屯駐武銳一軍，以工役費用及圖來上。詔獎勞之。乙卯，少師致仕趙葵薨，贈太傅，賜謚忠靖。丁巳，利東安撫使、知合州張玨調統制史照、監軍王世昌等復
 廣安大梁城，詔推爵賞有差。



 十二月丁丑，申嚴戢貪之令。甲申，以請先帝謚祭告天地、宗廟、社稷。丙戌，奉冊寶請於南郊，上謚曰建道備德大功復興烈文仁武聖明安孝皇帝，廟號理宗。大理寺奏歲終大闢古十五人。



 三年春正月己丑朔，郊，大赦。丁酉，奉皇太后寶，上尊號曰壽和。辛丑，壽和太后冊、寶禮成，謝堂等二十七人各進一秩，高平郡夫人謝氏等二十二人各進封、特封有差。癸卯，冊命妃全氏為皇后。戊申，帝詣太學謁孔子，
 行舍菜禮，以顏淵、曾參、孔伋、孟軻配享，顓孫師升十哲，邵雍、司馬光升列從祀，雍封新安伯。禮部尚書陳宗禮、國子祭酒陳宜中進讀《中庸》。己酉，執經官宗禮、講經官宜中各進一秩，宜中賜紫章服。太學、武學、宗學、國子學、宗正寺官若醫官、監書庫、門、庖等，各進一秩，諸齋長諭及起居學生推恩有差。乙卯，壽和太后親屬謝奕修、郭自中、黃興在等二十八人各升補一秩。



 二月己未，克復廣安軍，詔改為寧西軍。庚申，馬光祖再乞致仕，不允。乙丑，
 詔賈似道太師、平章軍國重事，一月三赴經筵，三日一朝，治事都堂。丙子，樞密院言：知夔州、夔路安撫徐宗武創立臥龍山堡囿。詔宗武帶行遙郡團練使，以旌其勞。



 三月癸卯，知房州李鑒及將校杜汝隆、夏喜以戰龍光砦有功，優與旌賞。



 夏四月庚申，壽和太后兩次冊、寶，族兄弟謝奕實等十五人、族侄謝在達等四十七人、族侄孫謝鏞等十四人各錫銀十兩、帛十匹。詔：太中大夫全清夫儒科發身，懇陳換班，靖退可尚，特授清遠軍承宣
 使、提舉祐神觀，仍奉朝請。乙酉，張玨護合州春耕，戰款龍溪，以狀言功，詔趣上立功將士姓名。



 五月丁亥朔，日有食之。戊申，詔曰：「比常命有司按月給百官奉，惟官愈卑，去民愈親，仍聞過期弗予，是吏奉吾命不虔也，諸路監司其嚴糾劾。」六月壬戌，加授呂文德少傅，馬光祖參知政事，李庭芝兵部尚書，並職任仍舊。皇后受冊推恩，弟全清夫以下十五人官一轉，全必□□以下十七人補承信郎。癸酉，美人楊氏進封淑妃。戊寅，詔榮王族姻與
 萊等三十四人各轉官有差。



 秋七月丁亥，張玨授正任團練使、帶行左領軍衛大將軍，賜金帶。壬辰，樞密院言：「右武大夫、權鄂州都統汪政鄂城戰御，又焚光化城外積聚，及攻真陽城，皆有功，該轉十二官。」詔轉橫行遙郡。甲午，四川都統昝萬壽調統制趙寶、楊立等率舟師護糧達渠城，以功推賞。己酉，權黎州張午招諭大青羌主歸義，乞用兩林西蕃瑜林例，賜予加優，從之。



 八月辛酉，遣步帥陳奕率馬軍舟師巡邏江防。壬戌，邊報警急，詔
 諭呂文德等申嚴防遏。乙丑，太師、武康、寧江軍節度使、判大宗正事嗣榮王與芮進封福王，主榮王祀事。壬申，久雨，命在京三獄、赤縣、直司、簽廳擇官審決獄訟毋滯。



 九月乙未，詔郡縣折收民田租，毋厚直取贏，違者論罪。癸卯，知邕州總統譚淵、李旺、周勝等繇特磨行大理界，率兵攻建水州，禽其知州阿孱以下三百餘人，獲馬二百餘，焚穀米、器甲、廬舍。師還論功，各轉官三資，軍校補轉有差。



 冬十月庚申，復開州，賜四川策應司錢百萬勞
 軍。甲戌，大雷電。



 十一月丙申，故左丞相吳潛追復光祿大夫。壬寅，賞知房州李鑒調遣路將夏喜、統領馮興等均州武陽壩戰功。十二月丙辰，呂文煥依舊帶行御器械，改知襄陽府兼京西安撫副使，丁卯，臺臣言敘復元官觀文殿學士、提舉洞霄宮皮龍榮貪私傾險，嘗朋附丁大全，乞寢新命。詔予祠祿。



 四年春正月癸未，賜呂師夔紫章服、金帶。己丑，呂文德言知襄陽府兼京西安撫副使呂文煥、荊鄂都統制唐
 永堅蠟書報白河口、萬山、鹿門山北帥興築城堡，檄知郢州翟貴、兩淮都統張世傑申嚴備御。癸巳，故守合州王堅賜廟額曰「報忠」。癸卯，沔州駐扎、潼川安撫副使昝萬壽特升右武大夫、帶行左驍衛大將軍，賜金帶。己酉，印應雷改知慶元府兼沿海制置使。庚戌，詔曰：「邇年近臣無謂引去以為高，勉留再三，弗近益遠，往往相尚，不知其非義也。亦由一二大臣嘗勇去以為眾望，相踵至今。孟子於齊王不遇，故去，是未嘗有君臣之情也，然猶
 三宿出晝，庶幾改之。儒者家法，無亦取此乎。朕於諸賢，允謂無負，其弗高尚，使人疑於負朕。」閏月庚午，賜夏貴金帶。



 夏四月壬午，湯漢三辭免刑部侍郎、福建安撫使。庚寅，乾會節，帝御紫宸殿，群臣稱賀。上曰：「謝方叔托名進香，擅進金器諸物，且以先帝手澤，每系之跋，率多包藏，至以先帝行事為己功，殊失大臣體，宜鐫一秩。」於是盧鉞等相繼論列方叔昨蜀、廣敗事，誤國殄民，今又違制擅進，削一秩罰輕。詔削四秩，奪觀文殿大學士、惠國
 公，罷宰臣恩數，仍追《寶奎錄》並系跋真本來上。丙申，右正言黃鏞言：「今守邊急務，非兵農合一不可。一曰屯田，二曰民兵。川蜀屯田為先，民兵次之，淮、襄民兵為先，屯田次之，此足食足兵良策也。」不報。丁酉，詔故修武郎姚濟死節，立廟，賜額曰「忠壯」。



 五月辛酉，樞密都承旨高達再辭侍衛都虞候，乞歸田里，命孫虎臣代之。壬申，賜陳文龍以下六百六十四人進士及第、出身。丙子，賈似道乞骸骨，不允。



 六月辛巳，葉夢鼎再乞歸田里，不允。詔罷
 浙西諸州公田莊官，募民自耕輸租，租減什三，毋私相易田，違制以盜賣官田論。



 秋七月戊午，有星出氐宿，西北急流入騎官星沒。己未，淑妃楊氏親屬楊幼節以下百三十四人推恩進秩。



 八月壬寅，奉安《寧宗實錄》、《理宗實錄》、《御集》、《日歷》、《會要》、《玉牒》、《經武要略》、《咸淳日歷》、《玉牒》，賈似道、葉夢鼎、馬廷鸞各補轉兩官，諸局官若吏推恩有差。



 九月癸未，太白晝見。大元兵築白河城，始圍襄、樊。



 冬十月戊寅朔，日有食之。子憲生。參知政事常挺六乞歸
 田里，詔予郡。己亥，已減四川州縣鹽酒課，詔自咸淳四年始，再免征三年。



 十一月癸丑，樞密院言：「南平、紹慶六郡鎮撫使韓宣城渝、嘉、開、達、常、武諸州有勞，繇峽州至江陵水陸措置，盡瘁以死，宜視沒於王事加恩。」詔宣守本官致仕，任一子承節郎，仍贈正任承宣使。丁巳，詔知江陵府陳奕，裨將周全、王德等戰西山、南谷口、田家山有功，各以等第推賞。戊午，子鍠生。丙寅，福建安撫使湯漢再辭免，乞祠祿，詔別授職。辛未，以文武官在選，困於
 部吏，隆寒旅瑣可閔。詔吏部長貳、郎官日趣銓注，小有未備，特與放行，違者有刑。自是隆寒盛暑，申嚴誡飭。常挺卒，贈少保。壬申，行義役法。十二月辛卯，以夏貴為沿江制置副使兼知黃州。癸巳，史館狀《理宗實錄》接續起修。張九成、孫象先力學飭行，不墜家聲，其免一解示表厲。命建康府建南軒書院，祠先儒張栻，戊戌，汪立信知潭州兼湖南安撫使，職任依舊。乙巳，詔賞京湖總管張喜、趙萬等石門板堰戰功。



 五年春正月丁未，以李庭芝為兩淮安撫制置大使兼知揚州。壬子，京湖策應司參謀呼延德領諸將張喜等遇北兵，戰於蠻河。癸亥，葉夢鼎累章請老，留之，固辭，依前少保、判福州、福建安撫使，封信國公。以馬廷鸞參知政事兼同知樞密院事。甲戌，以江萬里參知政事。



 二月戊子，江萬里辭免參知政事，不允。



 三月丙午，北帥阿術自白河以兵圍樊城。甲寅，葉夢鼎辭免判福州、福建安撫使，詔不允。乙卯，皇后歸寧，族姻推恩，保信軍節度使
 全清夫以下五十六人各進一秩，咸安郡夫人全氏以下三十二人各特封有差。大元兵城鹿門。己未，詔浙西六郡公田設官督租有差。辛酉，京湖都統張世傑率馬步舟師援襄、樊，戰於赤灘圃。戊辰，以江萬里為左丞相，馬廷鸞為右丞相兼樞密使。己巳，以馬光祖知樞密院事兼參知政事，吳革沿江制置使。



 夏四月丙子，賞張世傑戰功。辛巳，江萬里、馬廷鸞辭免，詔不允。壬午，知渠州張資上蓬州界白土、神山、蒲渡等處今年春戰功。丙戌，
 以安西都統張朝寶、利東路安撫張玨領兵護錢粟餉寧西軍，還至水磑頭，戰有功，詔推賞。己丑，劉雄飛依舊樞密都承旨、知沅州兼常德、澧、辰、沅、靖五郡鎮撫使。癸巳，李庭芝特進一秩。高郵縣夏世賢七世義居，詔署其門。



 五月己酉，馬光祖依舊觀文殿學士、提舉洞霄宮。乙卯，程元鳳薨，贈少師。庚申，有星自斗宿距星東北急流向牛宿，至濁沒。壬戌，詔：信陽諸將婁安邦、朱興戰千石畈，呂文煥、呼延德戰福山，楊青、李忠戰石湫，俱有勞效，
 推賞有差。壬申，京湖制司言：故夔路安撫徐宗武沒於王事，乞優加贈恤。詔致仕恩外，特官其一子承節郎。



 六月庚辰，以呂文福為復州團練使、知濠州兼淮西安撫副使。甲申，皇子是生。辛卯，家鉉翁辭免新命，詔別授職。庚子，李庭芝辭免兼淮東提舉，不允。



 秋七月己酉，觀文殿學士馬光祖乞守本官致仕，詔允所請。庚申，祈雨。壬戌，東南有星自河鼓距星西北急流，至濁沒。



 八月戊寅，詔郡縣收民田租，毋巧計取贏，毋厚直折納，轉運司申
 嚴按劾。詔襄、樊將士戰御宣力，以錢二百萬犒師，趣上其立功姓名補轉官資。



 九月丙午，祈晴。辛酉，祀明堂，大赦。丙寅，明堂禮成，加上壽和聖福皇太后尊號冊、寶，太師、判大宗正事、福王、榮王祀事與芮加食邑一千戶。



 冬十月甲申，子憲授檢校太尉、武安軍節度使，封益國公。己丑，呂文德進封崇國公，加食邑七百戶。以湯漢為顯文閣直學士、提舉玉隆萬壽宮兼象山書院山長。



 十一月戊辰，少傅文德乞致仕，詔特授少師，進封衛國公，
 依所請致仕。十二月癸酉，文德卒，贈太傅，賜謚武忠。己卯，以範文虎為殿前副都指揮使。壽和聖福皇太后尊號冊寶禮成，侄謝堂、侄孫光孫等二十八人各轉一官，餘姻推恩有差。甲申，以錢二百萬命京湖帥臣給犒襄、郢等處水陸戍士。戊子，詔安南國王父陳日煚、國王陳威晃並加食邑一千戶。大元兵築南新城。



 六年春正月壬寅，以李庭芝為京湖安撫制置使兼夔路策應使，印應雷兩淮安撫制置使。己酉，以錢二百萬
 賜夔路策應司備禦賞給。庚戌，以高達為湖北安撫使、知鄂州，孫虎臣起復淮東安撫副使、知淮安州。辛酉，行《成天歷》，丁卯，上制《字民》、《牧民》二訓，以戒百官。戊辰，以江萬里為福建安撫使。



 二月辛未，檢校少保、安德軍節度使與萊加食邑五百戶。丁亥，陳宜中經筵進講《春秋》終篇，賜象簡、金禦仙花帶、鞍馬。丁酉，以呂文福為淮西安撫副使兼知廬州。己亥，朱祀孫權兵部尚書，仍四川安撫制置、總領夔路轉運、知重慶府。



 三月庚子朔，日有食
 之。癸丑，詔曰：「吏以廉稱，自古有之，今絕不聞，豈不自章顯而壅於上聞歟？其令侍從、卿監、郎官，各舉廉吏，將顯擢焉。」癸亥，詔：「贛、吉、南安境數被寇，雖有砦卒，寇出沒無時，莫能相救。宜即要沖立四砦，砦屯兵百，使地勢聯絡，御寇為便。從三郡擇將官領之。」夏四月戊寅，以文天祥兼崇政殿說書。



 五月辛丑，以吳革為沿江制置宣撫使。



 六月庚午，詔《太極圖說》、《西銘》、《易傳序》、《春秋傳序》，天下士子宜肄其文。戊寅，賈似道托疾退辭，疏十數上，上留益
 堅，禮異之，曰師相而不名。馬廷鸞洎省、部、臺諫、學館、諸司，連章請留似道。庚辰，子憲薨。庚寅，詔以襄、郢水陸屯戍將士隆暑露處，出錢二百萬，命京湖制司給賜。



 秋七月，復開州。己亥，更鑄印給之。



 八月甲申，瑞安府樂清縣嘉禾生，詔薦士增四名。壬辰，詔：郡縣行推排法，虛加寡弱戶田租，害民為甚。其令各路監司詢訪，亟除其弊。詔精擇監司、守令，監司察郡守，郡守察縣令，置籍考核，歲終第其治狀來上。癸巳，以夏貴能舉職事，進一秩。詔似
 道十日一朝。



 九月庚戌，以黃萬石為沿海制置使。壬子，臺州大水。



 冬十月丁丑，遣範文虎總統殿司、兩淮諸軍，往襄、樊會合備御，賜錢百五十萬犒師。己卯，詔臺州發義倉米四千石並發豐儲倉米三萬石，振遭水家。甲申，以陳宗禮、趙順孫兼權參知政事，依舊同提舉編修敕令、《經武要略》。閏十月己酉，安吉州水，免公田租四萬四千八十石。戊午，詔殿、步、馬諸軍貧乏陣沒孤遺者多，方此隆寒，其賜錢二十萬、米萬石振之。



 十一月丁丑，嘉興、
 華亭兩縣水，免公田租五萬一千石，民田租四千八百一十石。庚辰，詔襄、郢屯戍將士隆寒可閔，其賜錢二百萬犒師。己丑，都統張世傑領兵江防。乙未，詔陳宗禮進一秩，為資政殿學士，依所請守兼參知政事致仕。十二月戊戌，陳宗禮卒，贈七秩。己亥，詔唐全、張興祖等繼蠟書入襄陽，往復甚艱，各補轉三官，賜錢二千緡。大元兵築萬山城。



 七年春正月乙丑，子是授左衛上將軍，進封建國公。詔
 湯漢、洪天錫赴闕。詔戒貪吏。辛未，紹興府諸暨縣湖田水，免租二千八百石有奇。



 三月戊寅，發屯田租穀十萬石，振和州、無為、鎮巢、安慶諸州饑。辛巳，日暈，赤黃周匝。乙酉，平江府饑，發官倉米六萬石。吉州饑，發和糴米十萬石，皆減直振糶。丙戌，詔減內外百司吏額。戊子，發米一萬石，往建德府濟糶。詔臨江軍宣聖四十七代孫延之子孫，與放國子監試。



 夏四月辛亥，免廣東提舉司鹽籮銀三萬兩。甲寅，禮部侍郎陳宜中再乞補外，以顯文
 閣待制出知福州兼福建路安撫使。



 五月乙酉，賜禮部進士張鎮孫以下五百二人及第、出身。壬辰，發米二萬石，詣衢州振糶。



 六月癸巳，以錢百萬、銀五千兩命知嘉定府昝萬壽修城浚壕，繕甲兵，備御遏。以韓震帶行御器械、知江安州兼潼川東路安撫副使，馬坤帶行御器械、知咸淳府、節制涪、萬州。臺臣劾朱善孫督綱運受贓四萬五千，詔特貸死，配三千里，禁錮不赦。乙未，詔以蜀閫調度浩繁，賜錢二百萬給用。丙申，諸暨縣大雨、暴風、
 雷電，發米振遭水家。瑞州民及流徙者饑，乏食，發義倉米一萬八千石，減直振糶。己亥，詔以陸九淵孫溥補上州文學。己酉，鎮江府轉輸米十萬石於五河新城積貯。癸丑，以隆暑，給錢二百萬賜襄、郢屯戍將士。丙辰，撫州黃震言：「本州振荒勸分，前谷城縣尉饒立積米二百萬，靳不發廩，雖嘗監貸，宜正遏糴之罪。」詔饒立削兩秩、武岡軍居住。洪天錫三辭召命，詔守臣勉諭赴闕。戊午，紹興府饑，振糧萬石。己未，兩淮
 五河築城具完，賜名安淮軍。大元會兵圍襄陽。



 秋七月辛未，樞密院言吳信、周旺繼蠟書入襄城，往復效勞，詔各補官三轉。丁丑，湖南轉運司訪求先儒張栻後人義倫以聞，詔補將仕郎。壬午，四川制置使朱祀孫言：「夏五以來，江水凡三泛溢，自嘉而渝，漂蕩城壁，樓櫓圮壞。又嘉定地震者再，被災害為甚，乞賜黜罷，上答天譴。」詔不允。癸未，詔：城五河，淮東制置印應雷具有勞績，進一秩，宣勞官屬將士皆推恩。



 八月壬辰朔，日有食之。甲午，以錢三百萬，遣京湖制置李
 庭芝詣郢州調遣犒師。丁未，命沿江制置副使夏貴會合策應，以錢二百萬隨軍給用。



 九月乙亥，顯文閣直學士湯漢、顯文閣直學士洪天錫各五辭召命，詔並升華文閣學士，仍予祠祿。己丑，子□生。



 冬十月丙申，少傅、嗣秀王與澤薨，詔贈少師，追封臨海郡王。癸丑，從政郎朱鑒孫進《群經要略》。己未，詔殿、步、馬諸軍貧乏陣沒孤遺者，方此隆寒，其賜錢二十萬、米萬石振之。



 十一月癸亥，詔民有以孝弟聞於鄉者，守、令其具名上聞，將旌異勞
 賜焉。己已。詔湯漢官一轉，端明殿學士，依所請致仕。十二月甲午，詔諸路監司循按刑獄，傔從擾民，御史臺申嚴覺察。丙午，以錢三十萬命四川制司下渠、洋、開州、寧西鎮撫使張朝寶創司犒師。己亥，淮東統領兼知鎮江府趙溍乞祠祿，不允。謝方叔特敘復元官職、惠國公致仕。辛亥，初置士籍。戊午，詔舉廉能材堪縣令者，侍從、臺諫、給舍各舉十人，卿監、郎官各舉五人，制帥、監司各舉六人，知州、軍、監各舉二
 人。



 八年春正月庚申，詔：「朕惟崇儉必自宮禁始，自今宮禁敢以珠翠銷金為首飾服用，必罰無貸。臣庶之家，咸宜體悉。工匠犯者，亦如景祐制，必從重典。」又詔：「有虞之世，三載考績，三考黜陟幽明。漢之為吏者長子孫，則其遺意也。比年吏習偷薄，人懷一切，計日待遷，事未克究，又望而之他。吏胥狎玩，竊弄官政，吾民奚賴焉？繼自今內之郎曹，外之牧守以上，更不數易，其有治狀昭著，自宜獎異。」辛未，子昺生。己丑，湯漢卒，賜謚文清。



 二月癸巳，謝
 方叔卒，贈少師。前知臺州趙子寅歿，無所歸，特贈直秘閣，給沒官宅一區、田三百畝，養其孤遺，以旌廉吏。丙午，以錢二百萬給犒襄、郢水陸戰戍將士。



 三月丙子，同知樞密院事兼權參知政事趙順孫授中大夫。



 夏四月戊子，知合州、利路安撫張玨創築宜勝山城。



 五月己巳，王□龠除觀文殿學士、提舉萬壽觀兼侍讀。大元兵久圍襄、樊，援兵厄關險，不克進。詔荊、襄將帥移駐新郢，遣部轄張順、張貴將死士三千人自上流夜半輕舟轉戰。比明
 達襄城，收軍閱視，失張順。



 六月丙申，皮龍榮徙衡州。丁酉，以章鑒為端明殿學士、同簽書樞密院事、同提舉《經武要略》。以錢千萬命京湖制司糴米百萬石，轉輸襄陽府積貯。乙巳，以家鉉翁兼權知紹興府、浙東安撫、提舉司事，以唐震為浙西提點刑獄。王□龠乞寢新命，不允，勉諭赴闕。辛亥，臺臣言江西推排田結局已久，舊設都官、團長等虛名尚在，占吝常役，為害無窮，又言廣東運司銀場病民。詔俱罷之。癸丑，以錢五百萬命四川制司
 詣湖北糴運上峽入夔米五十萬石。秋七月辛未，知靜江府、廣西經略安撫使兼計度轉運使胡穎乞祠祿，詔勛一轉，依所乞宮觀。



 八月丙戌朔，日有食之。辛丑，詔家鉉翁赴闕。丁未，紹興府六邑水，發米振遭水家。壬子，王□龠辭免明堂大禮陪祠。乙卯，詔福建安撫陳宜中克舉厥職，升寶謨閣待制。



 九月丁卯，詔洪天錫轉端明殿學士，允所請致仕，辛未，明堂禮成，祀景靈宮。還遇大雨，改乘逍遙輦入和寧門，肆赦。庚辰，詔以朱祀孫兼四川屯
 田使。乙酉，洪天錫卒，贈五官，謚文毅。



 冬十月己亥，紹興府言八月一日，會稽、餘姚、上虞、諸暨、蕭山五縣大水，詔減田租有差。丁未，以章鑒兼權參知政事。右丞相馬廷鸞十疏乞骸骨，詔不允。庚戌，以秋雨水溢，詔減錢塘、仁和兩縣民田租什二，會稽湖田租什三，諸暨湖田租盡除之。辛亥，陳宜中兼給事中。



 十一月乙卯，右丞相馬廷鸞累疏乞骸骨，授觀文殿學士、知饒州。詔以隆寒，殿、步、馬司諸軍貧窶並陣沒孤遺者，振以錢粟。丙辰，陳奕以
 殿前都指揮使攝侍衛步軍司、馬軍司。己未，馬廷鸞辭免知饒州，乞祠祿。詔以所請，以觀文殿大學士、鄱陽郡公提舉洞霄宮。壬戌，命阮思聰赴樞密院廩議。己巳，詔明堂禮成，安南國王陳日煚、陳威晃各加食邑一千戶，賜鞭、鞍、馬等物。十二月甲寅，以葉夢鼎為少傅、右丞相兼樞密使。



 九年春正月乙丑，樊城破，範天順、牛富死之。癸未，詔定安豐統制金文彪、朱文廣、王文顯、盛全水戎河、古河、泉河、
 鈱河等處戰功行賞。



 二月甲申，詔鄂州左水軍統制張順沒身戰陣，贈寧遠軍承宣使，官其二子承信郎，立廟京湖，賜額曰忠顯。甲午，朱祀孫撫綏備御，義不辭難，敕書獎諭。丁未，以夏貴檢校少保。庚戌，呂文煥以襄陽府歸大元。癸丑，以朱澗寺戰功，推賞來歸人馬宣、沿江都統王喜等將士千五百七十餘人。



 三月庚申，賈似道言邊遽日聞，請督師以勵將帥。詔不允。四川制司言：「近出師成都，劉整故吏羅鑒自北復還，上整書稿一帙，有
 取江南二策：其一曰先取全蜀，蜀平，江南可定；其二曰清口、桃源，河、淮要沖，宜先城其地，屯山東軍以圖進取。」帝覽奏，亟詔淮東制司往清口，擇利城築以備之。葉夢鼎辭免右丞相，詔不允。庚午，遣金吾衛上將軍阮思聰由平江、鎮江及黃州行視城池，凡合繕修增易者亟條奏。丙子，來歸人方德秀補成忠郎，慄勇、楊林、胡巨川補保義郎，劉全補承信郎。戊寅，賈似道始奏李庭芝表言襄帥呂文煥以城降大元。己卯，加昝萬壽寧遠軍承
 宣使、職任仍舊。庚辰，夏貴辭免檢校少保，不允。壬午，詔建機速房，以革樞密院漏洩兵事、稽違邊報之弊。賈似道累疏請身督師，詔勉留。



 夏四月，詔褒襄城死節，右領衛將軍範天順贈靜江軍承宣使，右武大夫、馬司統制牛富贈金州觀察使，各官其二子承信郎，賜土田、金幣恤其家。甲申，汪立信權兵部尚書、京湖安撫制置使、知江陵府、夔路策應使、湖廣總領，不許辭免。以錢二百萬給立信開閫犒師。葉夢鼎乞致仕，遣官勉諭赴都堂治事。
 辛卯，以趙溍為淮西總領兼沿江制置、建康留守。詔黃萬石赴闕。壬辰，詔：「襄陽六年之守，一旦而失，軍民離散，痛切朕心。今年乾會節，其免集英殿宴，以錢六十萬給沿江制置趙溍江防捍禦。」癸巳，知招信軍陳巖乞祠祿。詔曰：「乃者邊吏弗戒，致有襄難，將士頻歲暴露，邊民蕩析離居，ＰＮ傷朕心。爾閫臣專征方面，宜身率諸將，宣揚國威，以賞戮用命不用命。爾守臣有土有民，宜申儆國人，保固封守。爾諸將尚迪果毅，一乃心力，各以其兵，敵
 王所愾。今朕多誥，爾其悉聽明訓，毋懈毋心耎，習於故常，功多有厚賞，爾不克用勸，罰固不得私也。又如中外小大臣僚，有材識超卓、明控御之宜、懷攻守之略者，密具以聞，一如端拱二年制書，朕當虛心以聽。」李庭芝乞解罷，詔赴闕。壬寅，詔復置樞密院都統制、副都統制各一員。丁未，以高達為寧江軍節度使、湖北安撫使、知峽州。詔忠州潛已升咸淳府，刺史王達改授高州刺史。李庭芝辭召赴闕，詔與祠。巳酉，詔：「南歸人復有戰功者予
 優賞，楊春、薛聚成、陳君謨、周海、周興各補成忠郎，蕭成、侯喜、丁甫、劉鑄、鄭歸各補承信郎。」以夏貴兼侍衛馬軍都指揮使。庚戌，詔汪立信賞罰調用悉聽便宜行事。辛亥，呂師夔言：「比賈似道得李庭芝書，報臣叔父文煥以襄城降，臣聞之隕越無地，不能頃刻自安。請以經略安撫、轉運、靜江府印委次官護之，席蒿俟命，容臣歸省偏親，誓當趨事赴功，毀家紓難，以贖門戶之愆，以報君父之造。」詔不允。



 五月乙卯，以黃萬石權戶部尚書兼知臨
 安府、浙西安撫使。四川制司朱祀孫言：「所部諸縣除正闢文臣外，諸郡屬邑，許令本司不拘外縣一體選闢文臣，以幸蜀之士民。」奏可。丙辰，知廬州呂文福言：「從兄文煥以襄陽降，為其玷辱，何顏以任邊寄，乞放罷歸田里。」詔不允。呂師夔五疏乞罷任，詔赴闕。丁卯，申禁奸民妄立經會，私創庵舍，以避征徭，保伍容芘不覺察坐之。辛未，劉雄飛乞致仕。戊寅，孝感縣丞關應庚上書言邊防二十事，詔授武當軍節度推官兼司法，京湖制司量材
 任使。庚辰，馬軍司統制王仙昔在襄、樊緣戰陷陣，今復來歸，特與官五轉，充殿前司正額統制，賜錢一萬。布衣林椿年等上書言邊防十數事，詔諸人上書凡言請以丞相似道督視者不允，餘付機速房。



 六月，刑部尚書兼給事中陳宜中言，樊城之潰，牛富死節尤著，以職卑，贈恤下範天順一階，未愜輿情。詔加贈富寧遠軍承宣使，仍賜土田、金幣恤其家。前四川宣撫司參議官張夢發詣賈似道，上書陳危急三策，曰鎮漢江口岸，曰城荊門
 軍當陽界之玉泉山，曰峽州宜都而下聯置堡砦，以保聚流民，且守且耕，並圖上城築形勢。賈似道不以上聞，下京湖制司審度可否，事竟不行。成都安撫使昝萬壽去冬調將士攻毀成都大城，今春戰碉門，五月遣統制楊國寶領兵至雅州，統領趙忠領兵至眉州，兩路捍禦有勞，詔具將士宣力等第、姓名以聞。呂文福言文煥為人扶擁，以襄陽降非由己心。詔與李庭芝元陳異同，其審核以聞。庭芝表：「向在京湖，來歸人吳旺等備言文煥
 父子降狀，先納莞鑰，旋獻襄城，且陳策攻郢州，請自為先鋒。言人人同，制司案辭可徵，非敢加誣人罪。」詔文福勉力捍禦，毋墜家聲。京湖制司言：「去年冬間，探司總管劉儀、盛聰，總制趙鐸，領精銳至均州文龍崖立砦。呂文煥既降，均城受敵，知郡劉懋偕劉儀等捍禦宣勞。」詔懋升右武大夫、帶行左衛大將軍，仍舊職，儀添差荊湖北路兵馬鈐轄，聰添差鄂州兵馬鈐轄，各官三轉，將士官兩轉。左藏東庫蹇材望上書言邊事大可憂者七，急當
 為者五。不報。丙戌，劉雄飛卒，特贈一官。戊子，京湖制司請給器械，詔內軍器庫選犀利者賜之，仍贈錢百萬備修繕。四川制置朱祀孫言月奉銀計萬兩，願以犒師，向後月免請。詔常祿勿辭。己丑，給事中陳宜中言，乞正範文虎不力援襄之罰，詔文虎降一官、依舊知安慶府。安南國進方物，特賜金五百兩、帛百匹。癸卯，汪立信言：「臣奉命分閫，延見吏民，皆痛哭流涕而言襄、樊之禍，皆由範文虎及俞興父子。文虎以三衙長聞難怯戰，僅從薄
 罰，猶子天順守節不屈，猶或可以少贖其愆。興奴僕庸材，器量褊淺，務復私仇，激成劉整之禍，流毒至今。其子大忠挾多資為父行賄，且自希榮進，今雖寸斬，未足以快天下之忿，乞置重典，則人心興起，事功可圖。」詔俞大忠追毀出身文字，除名、循州拘管。又言守闕進義副尉童明，襄陽破，拔身來歸，且嘗立功開州，乞補轉四官。詔特與官兩轉。



 閏月辛亥，命殿前指揮使陳奕總統舟師備鄂州、黃州江防。癸丑，來歸人郭珍補成忠郎，張進、張
 春、張德林、向德成、王全、婁德、王興各補承信郎。丙辰，朝散郎師顯行進《注皇朝文鑒》。前臨安府司法梁炎午陳攻守之要五事，不報。命大理寺丞鐘蜚英點視沿江堡隘兵船，戊辰，知敘州郭漢傑言，馬湖蠻王汝作、鹿巫蠻王沐丘，帥蠻兵五百餘助官軍民義阻險馬湖，捍禦有功。詔賞汝作、沐丘金帛及其部兵有差。敘州總管曹順一軍，凡在戰陣者，趣具立功等第來上。



 秋七月丁亥，權紹興府節制紫城軍義文榮鼎及將校趙居敬、丁福、孟
 青、蒲祥、白貴、史用、羅宜、王繁等九人，成都之役沒於兵，各追贈官秩，仍官其子。癸巳，知達州趙章、知開州鮮汝忠、知渠州張資等復洋州。戊戌，張玨等復馬□□山。



 八月癸丑，權知均州徐鼎、總管盛聰戰房州胡師峪、板倉。乙卯，知房州李鑒調權竹山縣王國材、統制熊權、總轄馬宗明，戰落馬坪、白羊山，詔有司各以勞效論賞。



 九月辛巳，以章鑒簽書樞密院事兼參知政事，陳宜中同簽書樞密院事。成都安撫使昝萬壽城嘉定烏尤山。乙未，以
 洪燾為浙東安撫使。丙申，以黃萬石為湖南安撫使。



 冬十月己酉，來歸人汪福、許文政各官五轉。癸丑，鎮巢軍、和州、太平州諸將查文、李文用、孟浩等十一人，以射湖岡、萬歲嶺、後港及焦湖北岸戰功，咸賜爵賞。癸亥，雷。四川制司言何炎向失洋州，調知達州趙章等率諸部軍義復之；七月又復洋州、吳勝堡兩城，權檄統轄謝益知洋州，總制趙桂楫知巴州，俾任責吳勝堡戰守之事。至是以功來上，且以二州攝事守臣請命於朝，詔與正授。
 丁丑，兩淮制置使印應雷告老，進二秩致仕。李庭芝兩淮安撫制置使，賜錢二百萬激犒備御。



 十一月壬午，子□授左衛上將軍，封嘉國公。戊子，知泰州龔準遣其將王大顯等捍禦水砦有功，又獲俘民以還，詔水步兩軍將校凡用命者賞激有差。甲午，以夏貴為淮西制置使兼知廬州，陳奕沿江制置使兼知黃州，呂文福知閣門事。詔從李庭芝請分淮東、西制置為兩司，就命庭芝交割淮東，仍兼淮西策應使。乙未，以夏貴為淮西安撫制
 置使，賜錢百萬激犒備御。李庭芝辭免淮西策應使，不允。知安豐軍陳萬以舟師自城西大澗口抵正陽城，遇北兵力戰，詔旌其勞。十二月甲子，以馬廷鸞為浙東安撫使、知紹興府。丙寅，權參知政事章鑒再乞解機政，不允。丁丑，沿江制置使所轄四郡夏秋旱澇，免屯田租二十五萬石。



 十年春正月壬午，城鄂州漢口堡。權總制施忠、部將熊伯明、知泰州龔準以天長縣東橫山、秦潼湖、青蒲口等
 處戰功推賞。戊子，江萬里以疾辭職任，詔依舊觀文殿大學士、提舉洞霄宮。乙丑，以留夢炎知潭州兼湖南安撫使。庚寅，城鄂州沌口西岸堡。京湖制司言襄陽勇信中軍鈐轄吳信隨呂文煥北往，今並妻子冒險來歸。詔吳信赴闕，制司仍存恤其家。丙申，江東沙圩租米，以咸淳九年水災，詔減什四。乙巳，雨土。



 二月己酉，以趙順孫為福建安撫使。辛酉，詔諸制閫就任升除恩數，其告命、衣帶、鞍馬，閣門勿差人給賜，往要厚賂，以失優寵制臣
 之意，違者有刑。



 三月己卯，免郡縣侵負義倉米七十四萬八千餘石。



 夏四月乙卯，子昺授左衛上將軍，進封永國公。詔賞沿江都統王達、黃俁戰黃連寺之功。戊午，以呂文福為常德、辰、沅、澧、靖五郡鎮撫使、知沅州。辛酉，詔賞光州守陳巖、路分李全、許彥德、總管何成、路鈐仰子虎等牛市畈、丁家莊戰功。烏蘇蠻王詣雲南軍前納款大元。



 五月丁亥，以高世傑為湖北安撫副使兼知嶽州，總統出戍軍馬。辛丑，馬廷鸞辭免觀文殿大學士、知紹
 興府、浙東安撫使，詔不允。壬寅，張玨表請城馬□□、虎頭兩山，或先築其一，以據險要。



 六月戊午，以銀二萬兩命壽春府措置邊防。



 秋七月壬午，汪立信乞致仕，不允。癸未，帝崩於福寧殿，遺詔太子□即皇帝位。甲申，臺臣劾內醫蔡幼習，詔奪五秩，送五百里州軍居住，二子並罷閣門職。



 八月己酉，上大行皇帝謚曰端文明武景孝皇帝，廟號度宗。德祐元年正月壬午，葬於永紹陵。



 贊曰：宋至理宗，疆宇日蹙，賈似道執國命。度宗繼統，雖
 無大失德，而拱手權奸，衰敝寢甚。考其當時事勢，非有雄才睿略之主，豈能振起其墜緒哉！歷數有歸，宋祚尋訖，亡國不於其身，幸矣。



\end{pinyinscope}