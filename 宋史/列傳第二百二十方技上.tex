\article{列傳第二百二十方技上}

\begin{pinyinscope}

 ○趙修己王處訥子熙元苗訓子守信馬韶楚芝蘭韓顯符史序周克明劉翰
 王懷隱趙自化馮文智沙門洪蘊蘇澄隱丁少微趙自然



 昔者少皞氏之衰，九黎亂德，家為巫史，神人淆焉。顓頊氏命南正重司天以屬神，北正黎司地以屬民，其患遂息。厥後三苗復棄典常，帝堯命羲、和修重、黎之職，絕地天通，其患又息。然而天有王相孤虛，地有燥濕高下，人事有吉兇悔吝、疾病札瘥，聖人欲斯民趨安而避危，則
 巫醫不可廢也。後世占候、測驗、厭禳、禬，至於兵家遁甲、風角、鳥占，與夫方士修煉、吐納、導引、黃白、房中，一切焄蒿妖誕之說，皆以巫醫為宗。漢以來，司馬遷、劉歆又亟稱焉。然而歷代之君臣，一惑於其言，害於而國，兇於而家，靡不有之。宋景德、宣和之世，可鑒乎哉！然則歷代方技何修而可以善其事乎？「曰：「人而無恆，不可以作巫醫。」漢嚴君平、唐孫思邈呂才言皆近道，孰得而少之哉。宋舊史有《老釋》、《符瑞》二志，又有《方技傳》，多言禨祥。今省
 二志，存《方技傳》云。



 趙修己，開封浚儀人，少精天文推步之學。晉天福中，李守真掌禁軍，領滑州節制，表為司戶參軍，留門下。守真每出征，修己必從，軍中占候多中。奏試大理評事，賜緋。漢乾祐中，守真鎮蒲津，陰懷異志，修己屢以禍福諭之，不聽，遂辭疾歸鄉里。明年，守真果叛，幕吏多伏誅，獨修己得免。朝廷知其能，召為翰林天文。



 周祖鎮鄴，奏參軍謀。會隱帝誅楊邠、史弘肇等，且將害周祖，修己知天命
 所在，密謂周祖曰：「釁發蕭墻，禍難斯作。公擁全師，臨巨屏，臣節方立，忠誠見疑。今幼主信讒，大臣受戮，公位極將相，居功高不賞之地，雖欲殺身成仁，何益於事？不如引兵南渡，詣闕自訴，則明公之命，是天所與也。天與不取，悔何可追！」周祖然之，遂決渡河之計。即位，以為殿中省尚食奉御，賜金紫。改鴻臚少卿，遷司天監。顯德中，累加檢校戶部尚書。嘗遣副翰林學士承旨陶穀，以御衣、金帶、戰馬、器幣賜吳越錢俶。宋初，遷大府卿，判監事，上
 章告老，優詔不許。建隆三年卒，年七十一。



 王處訥，河南洛陽人。少時有老叟至舍，煮洛河石如面，令處訥食之，且曰：「汝性聰悟，後當為人師。」又嘗夢人持巨鑒，星宿燦然滿中，剖腹納之，覺而汗洽，月餘，心胸猶覺痛。因留意星歷、占候之學，深究其旨。晉末之亂，避地太原，漢祖時領節制，闢置幕府。即位，擢為司天夏官正，出補許田令，召為國子《尚書》博士，判司天監事。



 周祖嘗與處納同事漢祖，雅相厚善，及自鄴舉兵入汴，遽命訪
 求處訥，得之甚喜，因問以劉氏祚短事。對曰：「人君未得位，嘗務寬大；既得位，即思復仇。漢氏據中土，承正統，以歷數推之，其大祀猶永。第以高祖得位之後，多報仇殺人及夷人之族，結怨天下，所以運祚不長。」周祖蹶然太息。適發兵圍漢大臣蘇逢吉、劉銖等家，待旦將行孥戮，遽命止之。逢吉已自殺，止誅劉銖，餘悉全活。



 廣順中，遷司天少監。世宗以舊歷差舛，俾處訥詳定。歷成未上，會樞密使王樸作《欽天歷》以獻，頗為精密，處訥私謂樸曰：「
 此歷且可用，不久即差矣。」因指以示樸，樸深然之。



 至建隆二年，以《欽天歷》謬誤，詔處訥別造新歷。經三年而成，為六卷，太祖自製序，命為《應天歷》。處訥又以漏刻無準，重定水秤及候中星、分五鼓時刻。俄遷少府少監。太平興國初，改司農少卿，並判司天事。六年，又上新歷二十卷，拜司天監。歲餘卒，年六十八。子熙元。



 熙元，幼習父業，開寶中，補司天歷算。端拱初，改監丞，累遷太子洗馬兼春官正，加殿中丞，景德中，同判監事。東
 封，隨經度制置使詣祠所。禮畢，授權知司天少監。祠汾陰，真拜少監。奉詔於後苑纘陰陽事十卷上之，真宗為制序，賜名《靈臺秘要》，及作詩紀之。



 初，上所修《儀天歷》，秋官正趙昭益言其二年後必差，又熒惑度數稍謬，後果驗。熙元頗伏其精一。上常對宰相言及歷算事，曰：「歷象，陰陽家流之大者，以推步天道，平秩人時為功。」且言：「昭益能專其業，人鮮及也。」



 玉清昭應宮成，以祗事之勤，授司天監。坐擇日差謬，降為少監。以目疾，改將作監，致仕。
 天禧二年卒，年五十八。



 苗訓，河中人，善天文占候之術。仕周為殿前散員右第一直散指揮使。顯德末，從太祖北征，訓視日上復有一日，久相摩蕩，指謂楚昭輔曰：「此天命也。」夕次陳橋，太祖為六師推戴，訓皆預白其事。既受禪，擢為翰林天文，尋加銀青光祿大夫、檢校工部尚書。年七十餘卒。子守信。



 守信，少習父業，補司天歷算。尋授江安縣主簿，改司天臺主簿，知算造。太平興國中，以《應天歷》小差，詔與冬官
 正吳昭素、主簿劉內真造新歷。及成，太宗命衛尉少卿元象宗與明律歷者同校定，賜號《乾元歷》，頗為精密，皆優賜束帛。雍熙中，遷冬官正。端拱初，改太子洗馬、判司天監。淳化二年，守信上言：「正月一日為一歲之首。每月八日，天帝下巡人世，察善惡。太歲日為歲星之精，人君之象。三元日，上元天官，中元地官，下元水官，各主錄人之善惡。又春戊寅、夏甲午、秋戊申、冬甲子為天赦日，及上慶誕日，皆不可以斷極刑事。」下有司議行。未幾，轉殿
 中丞、權少監事，立本品之下，俄賜金紫。



 至道二年，上以梁、雍宿兵，彌歲兇歉，心憂之，令宰相召守信問以天道咎證所在。守信奏曰：「臣仰瞻玄象，及推驗太一經歷宮分，其荊楚、吳越、交廣並皆安寧。自來五緯陵犯、彗星見及水神太一臨井鬼之間，屬秦、雍分及梁、益之地，民罹其災。水神太一來歲入燕分，歲在房心，正當京都之地，自茲朝野有慶。」詔付史館。明年，真授少監。咸平三年卒，年四十六。子舜卿，為國子博士。



 馬韶，趙州平棘人，習天文三式。開寶中，太宗以晉王尹京，申嚴私習天文之禁，韶素與太宗親吏程德玄善，德玄每戒韶不令及門。九年冬十月十九日，既夕，韶忽造德玄，德玄恐甚，詰其所以來，韶曰：「明日乃晉王利見之辰，韶故以相告。」德玄惶駭，止韶一室，遽入白太宗。太宗命德玄以人防守之，將聞於太祖。及詰旦，太宗入謁，果受遺踐阼。韶以赦獲免。逾月，起家為司天監主簿。太平興國二年，擢太僕寺丞，改秘書省著作佐郎。歷太子中
 允、秘書丞，出為平恩令。歸朝，復守舊任，與楚芝蘭同判司天監事，就遷太常博士。淳化五年，坐事，出為博興令，移長山令。秩滿歸鄉里，卒於家。



 楚芝蘭，汝州襄城人，初習《三禮》，忽自言遇有道之士，教以符天、六壬、遁甲之術。屬朝廷博求方技，詣闕自薦，得錄為學生。以占候有據，擢為翰林天文。授樂源縣主簿，遷司天春官正、判司天監事。占者言五福太一臨吳分，當於蘇州建太一祠。芝蘭獨上言：「京師帝王之都，百神
 所集。且今京城東南一舍地名蘇村，若於此為五福太一建宮，萬乘可以親謁，有司便於祗事，何為遠趨江外，以蘇臺為吳分乎？」輿論不能奪，遂從其議，仍令同定本宮四時祭祀儀及醮法。宮成，特遷尚書工部員外郎，賜五品服。淳化初，與馬韶同判監，俱坐事，芝蘭出為遂平令。卒，年六十。錄其子繼芳為城父縣主簿。



 韓顯符，不知何許人。少習三式，善察視辰象，補司天監生，遷靈臺郎，累加司天冬官正。顯符專渾天之學，淳化
 初，表請造銅渾儀、候儀。詔給用度，俾顯符規度，擇匠鑄之。至道元年渾儀成，於司天監築臺置之，賜顯符雜彩五十匹。顯符上其《法要》十卷，序之云：



 伏羲氏立渾儀，測北極高下，量日影短長，定南北東西，觀星間廣狹。帝堯即位，羲氏、和氏立渾儀，定歷象日月星辰，欽授民時，使知緩急。降及虞舜，測璇璣玉衡以齊七政。《通占》又云：「撫渾儀，觀天道，萬象不足以為多。」是知渾儀者，實天地造化之準，陰陽歷數之元，自古聖帝明王莫不用是精詳
 天象，預知差忒。或鑄以銅，或飾以玉，置之內庭，遣日官近臣同窺測焉。



 自伏羲甲寅年至皇朝大中祥符三年庚戌歲，積三千八百九十七年。五帝之後訖今，明歷象之玄，知渾天之奧者，近十餘朝，考而論之，臻至妙者不過四五。自餘徒誇重於一日，不深圖於久要，致使天象無準，歷算漸差，占候不同，盈虛難定。陛下講求廢墜，爰造渾儀，漏刻星躔，曉然易辨。若人目窺於下，則銅管運於上，七曜之進退盈縮，眾星之次舍遠近，占逆順，明吉
 兇，然後修福俾順其度，省事以退其災，悉由斯器驗之。



 昔漢洛下閎修渾儀，測《太初歷》云：「後五百年必當重制。」至唐李淳風，果合前契。貞觀初。淳風又言前代渾儀得失之差，因令銅鑄。七年，太宗起凝暉閣於禁中，俾侍臣占驗。既在宮掖，人莫得見，後失其處所。玄宗命沙門一行修《大衍歷》，蓋以渾儀為證。又有梁令瓚造渾儀木式，一行謂其精密，思出古人，遂以銅鑄。今文德殿鼓樓下有古本銅渾儀一，制極疏略，不可施用。且歷象之作，非
 渾儀無以考真偽；算造之士，非占驗不能究得失。渾儀之成，則司天歲上細行歷。益可致其詳密。



 其制有九，事具《天文志》。自是顯符專測驗渾儀，累加春官正，又轉太子洗馬。



 大中祥符三年，詔顯符擇監官或子孫可以授渾儀法者。顯符言長子監生承矩善察躔度，次子保章正承規見知算造，又主簿杜貽範、保章正楊惟德皆可傳其學。詔顯符與貽範等參驗之。顯符後改殿中丞兼翰林天文。六年卒，年七十四。又詔監丞丁文泰嗣其事
 焉。



 史序字正倫，京兆人。善推步歷算，太平興國中，補司天學生。太宗親較試，擢為主簿。稍遷監丞，賜緋魚，隸翰林天文院。雍熙二年，廷試中選者二十六人，而序為之首，命知算造，又知監事。



 淳化三年，司天鄭昭宴言：「臣測金、火行度須有相犯。今驗之天，而火行漸南，金度漸北，有若相避，遂不相犯。」序又言：「木、火、金三星初夜在午，木在東，火在中，金最西，漸北行去火尺餘。此國家欽崇天道，
 聖德所感也。」



 序後累遷夏官正、河西、環慶二路隨軍轉運、太子洗馬。修《儀天歷》上之，又嘗纂天文歷書為十二卷以獻，改殿中丞，賜金紫，俄權監事。景德二年遷權知少監，大中祥符初即真。三年卒，年七十六。序慎密勤職，在監三十年，未嘗有過，眾賴稱之。



 周克明字昭文。曾祖德扶，唐司農卿。祖傑，開成中進士，解褐獲嘉尉，歷弘文館校書郎。中和中，僖宗在蜀，傑上書言治亂萬餘言。擢水部員外郎，三遷司農少卿。傑精
 於歷算，嘗以《大衍歷》數有差，因敷衍其法，著《極衍》二十四篇，以究天地之數。時天下方亂，傑以天文占之，惟嶺南可以避地，乃遣其弟鼎求為封州錄事參軍。傑天復中亦棄官攜家南適嶺表。劉隱素聞其名，每令占候天文災變。傑自以年老，嘗策名中朝，恥以星歷事僭偽，乃謝病不出。龑襲位，強起之，令知司天監事，因問國祚脩短。傑以《周易》筮之，得《比》之《復》，曰：「卦有二土，土數生五，成於十，二五相比，以歲言之，當五百五十。」龑大喜，賞賚甚
 厚。龑以梁貞明三年僭號，至開寶四年國滅，止五十五年。蓋傑舉成數以避害爾。大有中，遷太常少卿，卒，年九十餘。傑生茂元，亦世其學，事龑至司天少監，歸宋授監丞而卒，即克明之父也。



 克明精於數術，凡律歷、天官、五行、讖緯及三式、風雲、龜筮之書，靡不究其指要。開寶中授司天六壬，改臺主簿，轉監丞，五遷春官正。克明頗修詞藻，喜藏書。景德初，嘗獻所著文十編，召試中書，賜同進士出身。三年，有大星出氐西，眾莫能辨；或言國皇妖
 星，為兵兇之兆。克明時使嶺表，及還，亟請對，言：「臣按《天文錄》、《荊州占》，其星名曰周伯，其色黃，其光煌煌然，所見之國大昌，是德星也。臣在塗聞中外之人頗惑其事，願許文武稱慶，以安天下心。」上嘉之，即從其請。拜太子洗馬、殿中丞，皆兼翰林天文，又權判監事。屬修兩朝國史，其天文律歷事，命克明參之。大中祥符九年，坐本監擇日差互，例降為洗馬。



 天禧元年夏，火犯靈臺，克明語所親曰：「去歲太白犯靈臺，掌歷者悉被降譴，上天垂象，深
 可畏也。今熒惑又犯之，吾其不起乎！」八月，疽發背，卒，年六十四。克明久居司天之職，頗勤慎，凡奏對必據經盡言。及卒，上頗悼惜，遣內侍諭其婿直龍圖閣馮元，令主喪事，賜賻甚厚。



 初，諸僭國皆有纂錄，獨嶺南闕焉。惟胡賓王、胡元興二家纂述，皆不之備。克明訪耆舊，採碑志，孳孳著撰，裁十數卷，書未成而卒。



 劉翰，滄州臨津人。世習醫業，初攝護國軍節度巡官。周顯德初，詣闕獻《經用方書》三十卷、《論候》十卷、《今體治世
 集》二十卷。世宗嘉之，命為翰林醫官，其書付史館，再加衛尉寺主簿。



 太祖北征，命翰從行。建隆初，加朝散大夫、鴻臚寺丞。時太祖求治，事皆核實，故方技之士必精練。乾德初，令太常寺考較翰林醫官藝術，以翰為優，絀其業不精者二十六人。自後，又詔諸州訪醫術優長者籍其名，仍量賜裝錢，所在廚傳給食，遣詣闕。開寶五年，太宗在藩邸有疾，命翰與馬志視之。及愈，轉尚藥奉御，賜銀器、緡錢、鞍勒馬。



 嘗被詔詳定《唐本草》，翰與道士馬志、
 醫官翟煦、張素、吳復珪圭、王光祐、陳昭遇同議，凡《神農本經》三百六十種，《名醫錄》一百八十二種，唐本先附一百一十四種，有名無用一百九十四種，翰等又參定新附一百三十三種。既成，詔翰林學士中書舍人李昉、戶部員外郎知制誥王祐、左司員外郎知制誥扈蒙詳覆畢上之。昉等序之曰：



 《三墳》之書，神農預其一。百藥即辨，《本草》序其錄。舊經三卷，世所流傳。《名醫別錄》，互為編纂。至梁陶弘景乃以《別錄》參其《本經》，朱墨雜書，時謂明白。而又
 考彼功用，為之注釋，列為七卷，南國行焉。逮乎有唐，別加參校，增藥餘八百味，添注為二十卷。《本經》漏缺則補之，陶氏誤說則證之。然而載歷年祀，又逾四百，朱字墨字，無本得同；舊注新注，其文互闕。非聖主撫大同之運，永無疆之休，其何以改而正之哉！



 乃命盡考傳誤，刊為定本。類例非允，從而革焉。至如筆頭灰，兔毫也，而在草部，今移附兔頭骨之下；半天河、地漿，皆水也，亦在草部，今移附土石類之間；敗鼓皮，移附於獸名；胡桐淚，改從
 於木類；紫鑛，亦木也，自玉石品而改焉；伏翼，實禽也，由蟲魚部而移焉；橘柚，附於果實；食鹽，附於光鹽；生姜、乾姜，同歸一類；至於雞腸、蘩蔞，陸英、蒴藋，以類相似，從而附之。仍採陳藏器《拾遺》、李含光《音義》，或窮源於別本，或傳效於醫家，參而較之，辨其臧否。至如突屈白，舊說灰類，今是木根；天麻根，解似赤箭，今又全異。去非取是，特立新條。自餘刊正，不可悉數。



 下採眾議，定為印板。乃以白字為神農所說，墨字為名醫所傳，唐附今附，各加顯
 注，詳其解釋，審其形性。證謬誤而辨之者，署為今注；考文意而述之者，又為今按。義既判定，理亦詳明。今以新舊藥合九百八十三種，並目錄二十一卷，廣頒天下，傳而行焉。



 翰後加檢校工部員外郎。太平興國四年，命為翰林醫官使，再加檢校戶部郎中。雍熙二年，滑州劉遇疾，詔翰馳往視之。翰還，言遇必瘳，既而即死，坐責授和州團練副使。端拱初，起為尚藥奉御。淳化元年，復為醫官使。卒，年七十二。



 王懷隱，宋州睢陽人。初為道士，住京城建隆觀，善醫診。太宗尹京，懷隱以湯劑祗事。太平興國初，詔歸俗，命為尚藥奉御，三遷至翰林醫官使。三年。吳越遣子惟濬入朝，惟濬被疾，詔懷隱視之。



 初，太宗在藩邸，暇日多留意醫術，藏名方千餘首，皆嘗有驗者。至是，詔翰林醫官院各具家傳經驗方以獻，又萬餘首，命懷隱與副使王祐、鄭奇、醫官陳昭遇參對編類。每部以隋太醫令巢元方《病源候論》冠其首，而方藥次之，成一百卷。太宗御製序，
 賜名曰《太平聖惠方》，仍令鏤板頒行天下，諸州各置醫博士掌之。懷隱後數年卒。



 昭遇本嶺南人，醫術尤精驗，初為醫官，領溫水主簿，後加光錄寺丞，賜金紫。



 趙自化，本德州平原人。高祖常，為景州刺史，後舉家陷契丹。父知嵓脫身南歸，寓居洛陽，習經方名藥之術，又以授二子自正、自化。周顯德中，偕來京師，悉以醫術稱。知嵓卒，自正試方技，補翰林醫學。



 會秦國長公主疾，有薦自化診候者，疾愈，表為醫學，再加尚藥奉御。淳化五
 年，授醫官副使。時召陳州隱士萬適至，館於自化家。會以適補慎縣主簿，適素強力無疾，詔下日，自化怪其色變，為切脈曰：「君將死矣。」不數日，適果卒。



 至道中，有布衣鄭元輔者，嘗依自化之姻吏部令史張崇敏家。元輔時從自化丐索，無所得，心銜之。乃詣檢上書，告自化漏洩禁中語及指斥、非所宜言等事。太宗初甚駭，命王繼恩就御史府鞫之，皆無狀，斬元輔於都市。自化坐交游非類，黜為郢州團練副使。未幾，復舊職。咸平三年，加正使。



 景德初，雍王元份洎晉國長公主並上言：自化藥餌有功。請加使秩，領遙郡。上以自化居太醫之長，不當復為請求，令樞密院召自化戒之。雍王薨，坐診治無狀，降為副使。二年，復舊官。是冬卒，年五十七。遺表以所撰《四時養頤錄》為獻，真宗改名《調膳攝生圖》，仍為制序。



 自化頗喜為篇什，其貶郢州也，有《漢沔詩集》五卷，宋白、李若拙為之序。又嘗纘自古以方技至貴仕者，為《名醫顯秩傳》三卷。



 馮文智，並州人。世以方技為業。太平興國中詣都自陳，召試補醫學，加樂源縣主簿。端拱初，授少府監主簿，逾年轉醫官，加少府監丞。嘗隸並代部署。淳化五年，府州折御卿疾，文智診療獲愈，御卿表薦之，賜緋，加光祿寺丞。咸平三年，明德太后不豫，文智侍醫，既愈，加尚藥奉御，賜金紫。六年，直翰林醫官院。東封，轉醫官副使。祀汾陰，又加檢校主客員外郎。大中祥符五年卒，年六十。



 自建隆以來，近臣皇親、諸大校有疾，必遣內侍挾醫療視，
 群臣中有特被眷遇者亦如之。其有效者，或遷秩、賜服色。邊郡屯帥多遣醫官、醫學隨行，三年一代。出師及使境外、貢院鎖宿，皆令醫官隨之。京城四面，分遣翰林祗候療視將士。暑月，即令醫官合藥，與內侍分詣城門寺院散給軍民。上每便坐閱兵，有被金瘡者，即令醫官處療。



 咸平中，有軍士嘗中流矢，自頰貫耳，眾醫不能取，醫官閻文顯以藥傅之，信宿而鏃出。上嘉其能，命賜緋。



 又有醫學劉贇亦善此術。天武右廂都指揮使韓晸從太
 祖征晉陽，弩矢貫左髀，鏃不出幾三十年。景德初，上遣贇視晸，贇傅以藥出之，步履如故。晸請見，自陳感激，願得死所，又極稱贇之妙。特賜贇白金，遷醫官。



 沙門洪蘊，本姓藍，潭州長沙人。母翁，初以無子，專誦佛經，既而有娠，生洪蘊。年十三，詣郡之開福寺沙門智巴，求出家，習方技之書，後游京師，以醫術知名。太祖召見，賜紫方袍，號廣利大師。太平興國中，詔購醫方，洪蘊錄古方數十以獻。真宗在蜀邸，洪蘊嘗以方藥謁見。咸平
 初，補右街首座，累轉左街副僧錄。洪蘊尤工診切，每先歲時言人生死，無不應。湯劑精至，貴戚大臣有疾者，多詔遣診療。景德元年卒，年六十八。



 又有廬山僧法堅，亦以善醫著名，久游京師，嘗賜紫方袍，號廣濟大師，後還山。景德二年，以雍王元份久被疾，召赴闕，至則元份已薨。法堅復歸山而卒。



 蘇澄隱字棲真，真定人。為道士，住龍興觀，得養生之術，年八十餘不衰老。後唐明宗嘗下詔召之，又令宰相馮
 道致書諭旨，歷清泰、天福中繼有聘命，並辭疾不至。開運末，契丹主兀欲立，求有名稱僧道加以恩命，惟澄隱不受。當時公卿自馮道、李崧、和凝而下，皆在鎮陽，日造其室與談宴，各賦詩以贈。周廣順、顯德中，詔存問之。



 太祖征太原還，駐蹕鎮陽，召見行宮，命中使掖升殿，謂之曰：「京師作建隆觀，思得有道之士居之，師累辭召命，豈懷土耶？」對曰：「大梁帝宅，浩穰繁會，非林泉之士所可寄跡也。」上察其意，亦不強之，賜茶百斤、絹二百匹。又幸其
 觀，問曰：「師年逾八十而氣貌益壯，善養生者也。」因問其術，對曰：「臣之養生，不過精思練氣爾，帝王養生即異於是。老子曰：『我無為而民自化，我無欲而民自正。』無為無欲，凝神太和，昔黃帝、唐堯享國永年，得此道也。」上大悅，賜紫衣一襲、銀器五百兩、帛五百匹。年僅百歲而卒。



 丁少微，毫州真源人。為道士，持齋戒，奉科儀尤為精至。嘗隱華山潼谷，密通陳摶所居，與摶齊名，少微志尚清潔，摶嗜酒適性，其道不同，未嘗相往還。少微善服氣，多
 餌藥，年百餘歲，康強無疾。始，卜居山上，起壇場凈室，通夕朝禮，五十餘年未嘗稍懈。太平興國三年，召赴闕，以金丹、巨勝、南芝、玄芝為獻。留數月，遣還山。七年冬卒。



 趙自然，太平繁昌人，家荻港旁，以鬻茗為業，本名王九。始十三，疾甚，父抱詣青華觀，許為道士。後夢一人狀貌魁偉，綸巾素袍，鬢發班白，自云姓陰，引之登高山，謂曰：「汝有道氣，吾將教汝闢穀之法。」乃出青柏枝令啖，夢中食之。及覺，遂不食，神氣清爽，每聞火食氣即嘔，惟生果
 清泉而已。歲餘，復夢向見老人教以篆書數百字，寤悉能記。寫以示人，皆不能識。或云：「此非篆也，乃道家符籙耳。」嘗為《元道歌》，言修練之要。知州王洞表其事，太宗召赴闕，親問之，賜道士服，改名自然，賚錢三十萬。月餘遣還，住青華觀。後因病，飲食如故。大中祥符二年，詔曰：「如聞自然頗精修養之術。」委發轉使楊覃訪其行跡，命內侍武永全召至闕下，屢得對，賜紫衣，改青華觀曰延禧。自然以母老求還侍養，許之。



 大中祥符中，又有鄭榮者，
 本禁軍，戌壁州還，夜遇神人謂曰：「汝有道氣，勿火食。」因授以醫術救人。七年，賜名自清，度為道士，居上清宮。所傳藥能愈大風疾，民多求之。皆刺臂血和餅給焉。



 又有秦州民家子趙抱一者，常牧羊田間。一夕，有叩門召之者，以杖引行，杖端有氣如煙，其香可悅。俄至山崖絕頂，見數人會飲，音樂交奏，與人間無異。抱一駭而不測。會巡檢司過其下，聞樂聲，疑群盜歡聚，集村民梯崖而上。至則無所睹，抱一獨在，援以下之，具言其故。凡經夕，若
 俄頃。自是不喜熟食，凡火化者未嘗歷口。茹甘菊、柏葉、果實、井泉，間亦飲酒，貌如嬰兒。素不習文墨，口占辭句，頗成篇詠。有道家之趣。遂不親農事，野行露宿。大中祥符四年，至京師，猶丱角，詔賜名，度為道士。自是間歲或一至京師，常令居太一宮，與人言多養生事焉。



\end{pinyinscope}