\article{列傳第二十八}

\begin{pinyinscope}

 陶
 穀扈蒙王著王祐子旭孫質楊昭儉魚崇諒張澹高錫從子冕



 陶穀，字秀實，邠州新平人。本姓唐，避晉祖諱改焉。歷北齊、隋、唐為名族。祖彥謙，歷慈、絳、澧三州刺史，有詩名，
 自號鹿門先生。父渙，領夷州刺史，唐季之亂，為邠帥楊崇本所害。時穀尚幼，隨母柳氏育崇本家。



 十餘歲，能屬文，起家校書郎、單州軍事判官。嘗以書乾宰相李崧，崧甚重其文。時和凝亦為相，同奏為著作佐郎、集賢校理。改監察御史，分司西京，遷虞部員外郎、知制誥。會晉祖廢翰林學士，兼掌內外制。詞目繁委，穀言多委愜，為當時最。少帝初，賜緋袍、靴、笏、黑銀帶。天福九年，加倉部郎中。



 初，崧從契丹以北，高祖入京師，以崧第賜蘇逢吉，而崧
 別有田宅在西京，逢吉皆取之。崧自北還，因以宅券獻逢吉，逢吉不悅，而崧子弟數出怨言。其後逢吉乃誘告崧與弟嶼、㠖等下獄，崧懼，移病不出。崧族子昉為秘書郎，嘗往候崧，崧語昉曰：「邇來朝廷於我有何議？」昉曰：「無他聞，唯陶給事往往於稠人中厚誣叔父。」崧嘆曰：「穀自單州判官，吾取為集賢校理，不數年擢掌誥命，吾何負於陶氏子哉？」及崧遇禍，昉嘗因公事詣谷，穀問昉：「識李侍中否？」昉斂衽應曰：「遠從叔爾。」穀曰：「李氏之禍，穀出力
 焉。」昉聞之汗出。



 穀性急率，嘗與兗帥安審信集會，杯酒相失，為審信所奏。時方姑息武臣，穀坐責授太常少卿。嘗上言：「頃蒞西臺，每見臺司詳斷刑獄，少有實時決者。至於閭閻夫婦小有爭訟，淹滯積時，坊市死亡喪葬，必俟臺司判狀，奴婢病亡，亦須檢驗。吏因緣為奸，而邀求不已，經旬不獲埋瘞。望申條約以革其弊。」從之。俄拜中書舍人。嘗請教習樂工、停二舞郎，及禁民伐桑棗為薪，並從其請。開運三年，賜金紫。



 契丹主北歸，脅穀令從行。穀
 逃匿僧舍中，衣布褐，陽為行者狀。軍士意其詐，持刃陵脅者日數四。穀頗工歷數，謂同輩曰：「西南五星連珠，漢地當有王者出。契丹主必不得歸國。」及耶律德光死，有孛光芒指北，穀曰：「自此契丹自相魚肉，永不亂華矣。」遂歸漢，為給事中。乾祐中，令常參官轉對。谷上言曰：「五日上章，曾非舊制。百官敘對，且異昌言。徒浼天聰，無益時政，欲乞停轉對。在朝群臣有所聞見，即許不時詣闕聞奏。」從之。



 仕周為右散騎常侍，世宗即位，遷戶部侍郎。
 從征太原，時魚崇諒迎母後至，穀乘間言曰：「崇諒宿留不來，有顧望意。」世宗頗疑之。崇諒又表陳母病，詔許歸陜州就養，以穀為翰林學士。



 世宗嘗謂宰相曰：「朕觀歷代君臣治平之道，誠為不易。又念唐、晉失德之後，亂臣黠將，僭竊者多。今中原甫定，吳、蜀、幽、並尚未平附，聲教未能遠被，宜令近臣各為論策，宣導經濟之略。」乃命承旨徐臺符以下二十餘人，各撰《為君難為臣不易論》、《平邊策》以進。其策率以修文德、來遠人為意，惟穀與竇儀、楊
 昭儉、王樸以封疆密邇江、淮，當用師取之。世宗自克高平，常訓兵講武，思混一天下。及覽其策，忻然聽納，由是平南之意益堅矣。



 顯德三年，遷兵部侍郎，加承旨。世宗留心稼穡，命工刻木為耕夫、織婦、蠶女之狀，置於禁中，思廣勸課之道，穀為贊辭以進。顯德六年，加吏部侍郎。



 宋初，轉禮部尚書，依前翰林承旨。穀在翰林，與竇儀不協，儀有公望，慮其軋己，嘗附宰相趙普與趙逢、高錫輩共排儀，儀終不至相位。



 乾德二年，判吏部銓兼知貢舉。
 再為南郊禮儀使，法物制度，多穀所定。時範質為大禮使，以鹵簿清游隊有甲騎具裝，莫知其制度，以問於穀。穀曰：「梁貞明丁丑歲，河南尹張全義獻人甲三百副、馬具裝二百副。其人甲以布為里，黃泬表之，青綠畫為甲文，紅錦綠青泬為下裙，絳韋為絡，金銅玦，長短至膝。前膺為人面二目，背連膺纏以紅錦騰蛇。馬具裝蓋尋常馬甲，但加珂拂於前膺及後秋爾。莊宗入洛，悉焚毀。」質命有司如穀說，造以給用。又乘輿大輦，久亡其制，穀創
 意造之，後承用焉。明德門成，詔穀為之記。



 乾德中，命庫部員外郎王貽孫、《周易》博士奚嶼同考試品官子弟。谷屬其子鄑於嶼，珝書不通，以合格聞，補殿中省進馬。俄為人所發，下御史府案問，嶼責授乾州司戶，貽孫責授左贊善大夫，奪穀奉兩月。谷後累加刑部、戶部二尚書。開寶三年，卒，年六十八。贈右僕射。



 穀強記嗜學，博通經史，諸子佛老，咸所總覽；多蓄法書名畫，善隸書。為人雋辨宏博，然奔競務進，見後學有文採者，必極言以譽之；
 聞達官有聞望者，則巧詆以排之，其多忌好名類此。初，太祖將受禪，未有禪文，穀在旁，出諸懷中而進之曰：「已成矣。」太祖甚薄之。嘗自曰：「吾頭骨法相非常，當戴貂蟬冠爾。」蓋有意大用也，人多笑之。子邴，至起居舍人。天禧四年，錄谷孫寔試秘書省校書郎。



 扈蒙，字日用，幽州安次人。曾祖洋，涿州別駕。祖智周，盧龍軍節度推官。父曾，內園使。蒙少能文，晉天福中，舉進士，入漢為鄠縣主簿。趙思綰叛，遣郭從義討之。郡縣
 吏供給皆戎服趨事，蒙寇服褒博，舉止舒緩，從義頗訝之。轉運使李谷謂曰：「蒙文學名流，不習吏事。」遂不之問。周廣順中，從歸德軍節度趙暉為掌書記，召為右拾遺、直史館、知制誥。蒙從弟載時為翰林學士，兄弟並掌內外制，時號「二扈」。



 宋初，由中書舍人遷翰林學士，坐請托於同年仇華，黜為太子左贊善大夫，稍遷左補闕，掌大名市征。六年，復知制誥，充史館修撰。開寶中，受詔與李穆等同修《五代史》，詳定《古今本草》。五年，連知貢舉。



 七年，蒙
 上書言：「昔唐文宗每召大臣論事，必命起居郎、起居舍人執筆立於殿側，以紀時政，故《文宗實錄》稍為詳備。至後唐明宗，亦命端明殿學士及樞密直學士輪修日歷，送史官。近來此事都廢，每季雖有內殿日歷，樞密院錄送史館，然所記者不過臣下對見辭謝而已。帝王言動，莫得而書。緣宰相以漏洩為虞，昧於宣播，史官疏遠，何得與聞。望自今凡有裁制之官，優恤之言，發自宸衷、可書簡策者，並委宰臣及參知政事每月輪知抄錄，以備
 史官撰集。」從之，即以參知政事盧多遜典其事。



 九年正月，受朝乾元殿，降王在列，聲明大備。蒙上《聖功頌》，以述太祖受禪、平一天下之功，其詞誇麗，有詔褒之。為盧多遜所惡，出知江陵府。



 太宗即位，召拜中書舍人，旋復翰林學士。與李昉同修《太祖實錄》。太平興國四年，從征太原還，轉戶部侍郎，加承旨。雍熙三年，被疾，以工部尚書致仕。未幾，卒，年七十二。贈右僕射。



 自張昭、竇儀卒，典章儀注，多蒙所刊定。初，太祖受周禪，追尊四廟，親郊，以宣
 祖配天。及太宗即位，禮官以為舜郊嚳，商郊冥，周郊後稷，王業所因興也。若漢高之太公，光武之南頓君，雖有帝父之尊，而無預配天之祭。故自太平興國三年、六年再郊，並以太祖配，於禮為允。太宗將東封，蒙定議曰：「嚴父莫大於配天，請以宣祖配天。」自雍熙元年罷封禪為郊祀，遂行其禮，識者非之。



 蒙性沉厚，不言人是非，好釋典，不喜殺，縉紳稱善人。有笑疾，雖上前不自禁。多著述，有《鰲山集》二十卷行於世。載字仲熙，有傳，見《五代史》。



 王著，字成象，單州單父人。性豁達，無城府。幼能屬文，漢乾祐中，舉進士。周祖鎮大名，世宗侍行，聞著名，召置門下，因得謁見周祖。廣順中，世宗鎮澶州，闢觀察支使。隨世宗入朝，遷殿中丞；即位，拜度支員外郎。顯德三年，充翰林學士。六年，丁家艱，起復。南唐李景使其弟從善來貢，會恭帝嗣位，命著伴送至睢陽，加金部郎中、知制誥，賜金紫。世宗靈駕赴慶陵，符後從行，公務悉資於著。



 宋初，加中書舍人。建隆二年，知貢舉。時亳州獻紫芝，鄆州獲
 白兔，隴州貢黃鸚鵡，著獻頌，因以規諫。太祖甚嘉其意，下詔褒之。四年春，宿直禁中，被酒，發倒垂被面，夜扣滋德殿門求見。帝怒，發其醉宿倡家之過，黜為比部員外郎。乾德初，改兵部員外郎。二年，復知制誥。數月，加史館修撰、判館事。三年，就轉戶部郎中。六年，復為翰林學士，加兵部郎中，再知貢舉。開寶二年冬，暴卒，年四十二。



 著少有俊才，世宗以幕府舊僚，眷待尤厚，常召見與語，命皇子出拜，每呼學士而不名。屢欲相之，以其嗜酒，故遲
 留久之。及世宗疾大漸，太祖與範質入受顧命，謂質等曰：「王著藩邸舊人，我若不諱，當命為相。」世宗崩乃止。著善與人交，好延譽後進，當世士大夫稱之。有傳，見《五代史》。



 王祐，字景叔，大名莘人。祖言，仕唐黎陽令。父徹，舉後唐進士，至左拾遺。



 祐少篤志詞學，性倜儻有俊氣。晉天福中，以書見桑維翰，稱其藻麗，由是名聞京師。鄴帥杜重威闢為觀察支使。漢初，重威移鎮睢陽，反側不自安，祐
 嘗勸之，使無反漢，不聽。祐坐是貶沁州司戶參軍，因作書貽鄉友以見志，辭氣俊邁，人多稱之。仕周，歷魏縣、南樂二令。



 太祖受禪，拜監察御史，由魏縣移知光州，遷殿中侍御史。乾德三年，知制誥。六年，加集賢院修撰，轉戶部員外郎。



 太祖征太原，已濟河。諸州饋集上黨城中，車乘塞路，上聞之，將以稽留罪轉運使。趙普曰：「六師方至，而轉運使以獲罪聞，敵必謂儲峙不充，有以窺我矣，非威遠之道也。俾能治劇者，往蒞其州足矣。」即命祐知潞
 州。及至，饋餉無乏，路亦無壅，班師，召還。



 會符彥卿鎮大名，頗不治，太祖以祐代之，俾察彥卿動靜，謂曰：「此卿故鄉，所謂畫錦者也。」祐以百口明彥卿無罪，且曰：「五代之君，多因猜忌殺無辜，故享國不永，願陛下以為戒。」彥卿由是獲免，故世謂祐有陰德。



 繼以用兵嶺表，徙知襄州。湖湘平，移知潭州。召還，攝判吏部銓。時左司員外郎侯陟自揚州還，復判銓，祐判門下省，陟所注擬，祐多駁正。盧多遜與陟善，陟因訴之，多遜素惡祐不比己，遂出祐
 為鎮國軍行軍司馬。



 太平興國初，移知河中府。入為左司員外郎，拜中書舍人，充史館修撰。未幾，知開封府，以病請告。太宗謂祐文章、清節兼著，特拜兵部侍郎。月餘卒，年六十四。



 初，祐掌誥，會盧多遜為學士，陰傾趙普，多遜累諷祜比己，祜不從。一日，以宇文融排張說事勸釋之，多遜滋不悅。及普再入，多遜果敗，與宇文融事頗類，識者服其先見。



 祐子三人：曰懿，曰旦，曰旭。旦自有傳。初，祐知貢舉，多拔擢寒俊，畢士安、柴成務皆其所取也。後
 與其子旦同入兩制，居中書。懿字文德，勵志為學，舉進士，嘗知袁州，有政績，卒，年四十九。



 旭字仲明。嚴於治內，恕以接物，尤篤友義。以蔭補太祝，嘗知緱氏縣。時官鄰邑者多貪猥，民有「永寧三钁，緱氏一鎌」之謠。又知雍丘縣。



 真宗尹京時，素聞其能，及踐阼，三遷至殿中丞。自旦居宰府，旭以嫌不任職。王矩嘗薦旭材堪治劇，真宗召旦謂曰：「前代弟兄同居要地者多矣，朝廷任才，豈以卿故屈之邪？」命授京府推官，旦固辭，
 改判南曹。由判國子監出知穎州，荒政修舉。



 大中祥符間，旦既薨，揚歷中外，卓有政績，由兵部郎中出知應天府。卒，年六十八。懿子睦，旭子質，皆能其官。



 質字子野。少謹厚淳約，力學問，師事楊億，億嘆以為英妙。伯父旦見其所為文，嗟賞之。以蔭補太常寺奉禮郎。後獻文召試，賜進士及第，被薦為館閣校勘，改集賢校理，累遷尚書祠部員外郎。丁父憂，與諸弟飯脫粟茹蔬。終喪，通判蘇州，州守黃宗旦少質，嘗因爭事，宗旦曰：「少
 年乃與丈人抗邪？」質曰：「事有當爭，職也。」卒不為屈。宗旦得盜鑄錢者百餘人，下獄治，退告質曰：「吾以術鉤致得之。」喜見於色。質曰：「以術鉤人置之死而又喜，仁者之政，固如是乎？」宗旦慚沮，為薄其罪。還判尚書刑部、吏部南曹，知蔡州。州人歲時祀吳元濟廟，質曰：「安有逆醜而廟食於民者。」毀之，為更立狄仁傑、李醞像而祠之，蔡人至今號「雙廟」。以本曹郎中召為開封府推官。時兄雍為三司判官，質不欲兄弟並居省府，懇辭，得知壽州，徙廬州。
 盜殺其徒，並貲而遁，捕得之。質論盜死，大理以謂法不當死，質曰：「盜殺其徒，自首者原之，所以疑懷其黨，且許之自新，此法意也。今殺人取貲而捕獲，貸之，豈法意乎？」疏上，不報，降監舒州靈仙觀。採古今煉形攝生之術，撰《寶元總錄》百卷。逾年，韓琦知審刑院，請盜殺其徒，非自首者勿原。著為令。於是鄭戩、葉清臣皆言質非罪，且稱其材，起知泰州，遷度支郎中，徙荊湖北路轉運使。



 嘗攝江陵府事，或訴民約婚後期，民言貧無貲以辦，故違約。
 質問其費幾何，出私錢予之。吏捕盜人衣者，盜叩頭曰：「平生不為過，迫饑寒而至於此。」質命取衣衣之，遣去。加史館修撰、同判吏部流內銓。擢天章閣待制，出知陜州，卒。



 質家世富貴，兄弟習為驕侈，而質克己好善，自奉簡素如寒士，不喜畜財，至不能自給。初，旦為中書舍人，家貧，與昆弟貸人息錢，違期，以所乘馬償之。質閱書得故券，召子弟示之曰：「此吾家素風，爾曹當毋忘也。」範仲淹貶饒州，治朋黨方急，質獨載酒往餞。或以誚質，質曰：「範
 公賢者，得為之黨，幸矣。」世以此益賢之。



 楊昭儉，字仲寶，京兆長安人。曾祖嗣復，唐門下侍郎、平章事、吏部尚書。祖授，唐刑部尚書。父景，梁左諫議大夫。



 昭儉少敏俊，後唐長興中，登進士第。解褐成德軍節度推官。歷鎮、魏掌書記，拜左拾遺、直史館，與中書舍人張昭遠等同修《明宗實錄》。書成，遷殿中侍御史。



 天福初，改禮部員外郎。晉祖命宰相馮道為契丹冊禮使，以昭儉為介，授職方員外郎，旋加虞部郎中，俄以本官知制誥。
 不逾月三拜命，時人榮之。又為荊南高從誨生辰國信使，賜金紫。使回，拜中書舍人，又為翰林學士。



 時驕將張彥澤鎮涇原，暴殺從事張式，朝廷不加罪。昭儉與刑部郎中李濤、諫議大夫鄭受益抗疏論列，請置之法。疏奏不報。會有詔令朝臣轉對，或有封事，亦許以不時條奏。昭儉復上疏曰：「天子君臨四海，日有萬機，懋建諍臣，彌縫其闕。今則諫臣雖設，言路不通，藥石之論不達於聖聰，而邪佞之徒取容於左右。御史臺紀綱之府，彈糾之
 司，銜冤者固當昭雪，為蠹者難免放流。陛下臨御以來，寬仁太甚，徒置兩司，殆如虛器。遂令節使慢侮朝章，屠害幕吏，始訴冤於丹闕，反執送於本藩。茍安跋扈之心，莫恤冤抑之苦。願回睿斷，誅彥澤以謝軍吏。」由是權臣忌之。會請告洛陽，不赴晉祖喪，為有司所糾，停官。



 未幾，起為河南少尹，改秘書少監，尋復中書舍人。時河決數郡，大發丁夫，以本部帥董其役，既而塞之。晉少主喜，詔立碑記其事。昭儉表諫曰：「陛下刻石紀功，不若降哀痛
 之詔；摛翰頌美，不若頒罪己之文。」言甚切至，少主嗟賞之，卒罷其事。周世宗愛其才，復召入翰林為學士。歲餘，改御史中丞，多振舉臺憲故事。未幾，以鞫獄之失，與知雜御史趙礪、侍御史張糾並出為武勝軍節度行軍司馬。



 開寶二年，入為太子詹事，以眼疾求退。六年，以工部尚書致仕。太宗即位，就加禮部尚書。太平興國二年，卒，年七十六。



 昭儉美風儀，善談名理，事晉有直聲。然利口喜譏訾，執政大臣懼其構謗，多曲徇其意。



 魚崇諒，字仲益，其先楚州山陽人，後徙於陜。崇諒初名崇遠，後避漢祖諱改之。幼能屬文，弱冠，相州刺史闢為從事。會魏帥楊師厚卒，建相州為昭德軍，分魏郡州縣之半以隸之。魏人不便，裨校張彥及帳下，囚節度使賀德倫歸款莊宗，崇諒奔歸陜。



 明宗即位，秦王從榮表為記室。從榮誅，坐除籍，流慶州。清泰初，移華州。俄以從榮許歸葬，放還陜。三年，起為陜州司馬。仕晉，歷殿中侍御史，鳳翔李儼表為觀察支使。奉方物入貢，宰相薦為
 屯田員外郎、知制誥。開運末，契丹入汴，契丹相張礪薦為翰林學士。契丹主北歸，留崇諒京師。



 漢祖之入，盡索崇諒所受契丹詔敕，焚於朝堂，復令知制誥。俄拜翰林學士，就加中書舍人。隱帝即位，崇諒以母老求就養，除保義軍節度副使，領臺州刺史，食郡奉。會舉師討三叛，節度使白文珂在軍前，崇諒知後事。凡供軍儲、備調發，皆促期而辦，近鎮賴之。崇諒親屬盡在鳳翔城中，逾年城破，李谷為轉運使，庇護崇諒家數十口，皆無恙。崇諒請
 告，自岐迎居於陜。未幾，王仁裕罷內職，朝議請召崇諒為學士。



 周祖踐祚，書詔繁委，皆崇諒為之。廣順初，加工部侍郎，充職。會兗州慕容彥超加封邑，彥超已懷反側，遣崇諒充使賜官告，仍慰撫之。時多進策人，命崇諒就樞密院引試，考定升降。



 崇諒以母老思鄉里，求解官歸養。詔給長告，賜其母衣服、繒帛、茶藥、緡錢，假滿百日，令本州月給錢三萬，米面十五斛。俄拜禮部侍郎，復為學士。詔令侍母歸闕，崇諒再表以母老病乞終養，優詔不
 允。世宗征高平，崇諒尚未至，陶穀乘間言曰：「魚崇諒逗留不來，有顧望意。」世宗頗疑之。崇諒又表陳母病，詔許歸陜州就養。訖太祖朝不起。



 太宗即位，詔授金紫光祿大夫、尚書兵部侍郎致仕。歲餘卒。



 張澹，字成文，其先南陽人，徙家河南。澹幼而好學，有才藻。晉開運初，登進士第。宰相桑維翰器之，妻以女。解褐校書郎，直昭文館，再遷秘書郎，充鹽鐵推官，歷左拾遺、禮部員外郎，並充史館修撰。出為洛陽令，秩滿，授吏部
 員外，復充史館修撰。周恭帝初，拜右司員外郎、知制誥。



 建隆二年，加祠部郎中。會秘書郎張去華上書自薦有文藝，願與澹及祠部員外郎知制誥盧多遜、殿中侍御史師頌並試，核定優劣。太祖令並試於講武殿，澹所對不應策問，責授左司員外郎。未幾，通判泰州兼海陵鹽監副使。蜀平，通判梓州，復拜祠部郎中。



 開寶初，就轉倉部郎中。四年冬，以本官復知制誥。六年，會李昉責授，盧多遜使江南，內署闕學士，太祖令澹權直學士院。七年長
 春節，攝殿中監，進酒，命賜金紫。六月，權點檢三司事。不逾旬，疽發背卒，年五十六。太祖聞其無子，甚愍之，命中使護葬於洛陽。



 澹美風儀，善談論，歷官厘務，所至皆治。初與詞臣校藝，黜居郎署，頗怏怏。晚年附會盧多遜，方再獲進用。



 淳化中，太宗論及文士，曰：「澹典書命而試以策，非其所長，此蓋陶谷、高錫黨、張去華以沮澹爾。若使穀輩出其不意而遽試之，豈有不失律者邪？」



 高錫，字天福，河中虞鄉人。家世業儒，幼穎悟，能屬文。漢
 乾祐中，舉進士。王晏鎮徐州，闢掌書記；留守西洛，又闢河南府推官。坐按獄失實奪官，遷置涇州，會赦得歸。周顯德初，劉崇入寇，宰相請選將拒之。世宗銳意親征，破崇高平，誅敗將樊愛能等，由是政無大小悉親決之，不復責成有司。錫徒步詣招諫匭上書，請擇賢任官，分治眾職，疏奏不報。世宗嘗令翰林學士及兩省官分撰俳優詞，付教坊肄習，以奉游宴。錫復上疏諫。後為蔡州防禦推官。



 宋初，棄官歸京師，詣匭上疏，請禁兵器，疏入不
 報。建隆五年，又以書乾宰相範質，質奏用為著作佐郎。明年春，遷監察御史。秋，拜左拾遺、知制誥，加屯田員外郎。



 乾德初，賜緋。太宗尹京，石熙載在幕中，錫弟銑應進士舉，乾熙載，望首薦。銑辭藝淺薄，熙載不許，錫深銜之，數於帝前言熙載裨贊無狀。帝具以語太宗，且曰：「當為汝擇人代之。」太宗曰：「熙載勤於乃職，聞高錫嘗求薦其弟，熙載拒之，慮為錫所構。」帝大悟，雖怒之，未有以發。會使青州，私受節帥郭崇賂遺；又嘗致書澧州刺史為僧
 求紫衣，為人所告。事下御史府核實，責貶萊州司馬。遇赦，改均州別駕，移陳州。太平興國八年，卒。



 兄子冕。冕字子莊，周顯德中，詣闕上書，稱旨，擢為諫議大夫。宰相範質以為超擢太過，詔特授將仕郎，守右補闕，賜賚加等。宋初，由膳部都官員外郎累至膳部郎中，出知益州。雍熙二年，卒，年五十。贈右諫議大夫，錄其子垂休為固始主簿。



 論曰：自唐以來，翰林直學士與中書舍人對掌訓辭，頌
 宣功德，箴諫闕失，不專為文墨之職也。宋興，亦採詞藻以備斯選，若谷之才雋，著之敏達，澹之治跡，錫之策慮，冕之敦質，咸有可觀。然豫成禪代之詔，見薄時君，終身不獲大用。及夫險詖忌前，酣鳷少檢，附勢希榮，構讒謀己，皆無取焉。蒙博洽長厚，繼竇儀裁定儀制，惜乎南郊之議，請去太祖以宣祖配天，為識者所非。昭儉抗論跋扈，志除驕將，而多言歷詆，自取惡名，抑好訐為直者與？崇諒奉親篤至，反罹間毀，終身歸養，而不復起，後蒙旌
 賁之典，則為善者聳動矣。祐以百口明符彥卿無他志，且言以猜忌殺無辜者享國不長，因以杜太宗之他疑，又卻盧多遜之傾趙普，以致被黜，仁者有後，宜乎子旦為宋元臣焉



\end{pinyinscope}