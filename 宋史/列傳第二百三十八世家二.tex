\article{列傳第二百三十八世家二}

\begin{pinyinscope}

 西蜀孟氏



 西蜀孟昶，初名仁贊，及僭位改焉。其先邢州龍岡人。父知祥，事後唐武皇，武皇以弟之子妻之，是為瓊華長公
 主。同光初，知祥為太原尹、知留守事。三年，平蜀。四年，以知祥為劍南西川節度副大使、知節度事。明宗即位，命知祥討平東川，知祥自領兩川節度，明宗即以授之。長興四年，封蜀王，許行墨制。五年，閔帝立，乃稱帝於蜀，改元明德，時清泰元年也。事具五代史。昶母李氏，本莊宗嬪御，以賜知祥，天祐十六年己卯十一月，生昶於太原。初，知祥鎮西川，不及以族行。天成元年，奏遣衙校迎家太原，明宗因令部送長公主及昶與所生母至蜀。公主
 以長興三年卒。



 知祥初署昶西川節度行軍司馬，僭號，以昶為檢校太保、同平章事、崇聖宮使、東川節度。知祥疾，立為皇太子，權監軍國。明德元年七月，知祥卒，昶襲位，年始十六，止稱明德年號，委政於趙季良、張知業、李仁罕等。二年，尊其母李氏為皇太后。四年，改元廣政。後以事誅仁罕、知業，乃親政事。十三年，加號「睿文英武仁聖明孝皇帝」。



 晉末，秦州節度使何建、鳳州防禦使石奉頵俱以城降昶。時契丹亂華，漢祖起幷門，中土蝗旱連
 歲，昶益自大，開貢部，行郊祀禮，自此君臣奢縱。及周世宗克秦、鳳，昶始懼，放還先所獲濮州刺史胡立，致書世宗，稱大蜀皇帝，且言家世邢臺，願敦鄉里之分。世宗怒其無禮，不答。昶愈不自安，乃於劍門、夔、峽多積芻粟，增置師旅。用度不足，遂鑄鐵錢。禁境內鐵，凡器用須鐵為之者，置場鬻之，以專其利。



 立其子玄喆為太子，用王昭遠、伊審徵、韓保正、趙崇韜等分掌機要，總內外兵柄。母李氏謂昶曰：「吾嘗見莊宗跨河與梁軍戰，又見爾父在
 并州捍契丹及入蜀定兩川，當時主兵者非有功不授，故士卒畏服。如昭遠者，出於微賤，但自爾就學之年，給事左右；又保正等皆世祿之子，素不知兵，一旦邊疆警急，此輩有何智略以禦敵？高彥儔是爾父故人，秉心忠實，多所經練，此可委任。」昶不能遵用其言。



 及太祖下荊、楚，昶欲遣使朝貢，昭遠等固止之。太祖詔蜀之邸吏、將卒先在江陵者並放還，仍給賜錢帛以遣。乾德二年，昶遣孫遇、楊蠲、趙彥韜為諜至京師。彥韜潛取昶與并州
 劉鈞蠟丸帛書以告，其書云：「早歲曾奉尺書，遠達睿聽。丹素備陳於翰墨，歡盟已保於金蘭。洎傳吊伐之嘉音，實動輔車之喜色。尋於褒、漢，添駐師徒，只待靈旗之濟河，便遣前鋒而出境。」先是，太祖已有西伐意而未發，及覽書，喜曰：「吾用師有名矣。」即命忠武軍節度王全斌充鳳州路行營前軍兵馬都部署，武信軍節度、侍衛步軍都指揮使崔彥進充副都部署，樞密副使王仁贍充都監，龍捷右廂都指揮使史延德充馬軍都指揮使，虎捷右
 廂都指揮使張萬友充步軍都指揮使，隴州防禦使張凝充先鋒都指揮使，左神武大將軍王繼濤充濠砦使，內染院使康延澤充馬軍都監，翰林副使張煦充步軍都監，供奉官田仁朗充濠砦都監，殿直鄭粲充先鋒都監，步軍都軍頭向韜充先鋒都軍頭，寧江軍節度、侍衛馬步軍都指揮使劉廷讓充歸州路行營前軍兵馬副都部署，內客省使、樞密承旨曹彬充都監，客省使武懷節充戰棹部署，龍捷左廂都指揮使李進卿充步軍都
 指揮使，前階州刺史高彥暉充先鋒都指揮使，右衛將軍白廷誨充濠砦使，御廚副使朱光緒充馬軍都監，儀鸞副使折彥贇充步軍都監，八作副使王令嵒充先鋒都監，供奉官郝守濬充濠砦都監，馬步軍都軍頭楊光美充戰棹左右廂都指揮使，供奉官藥守節充戰棹左廂都監，殿直劉漢卿充戰棹右廂都監，率禁兵三萬人、諸州兵二萬人分路討之。詔令孫遇等指畫江山曲折之狀，及兵砦戍守之處道里遠近，俾畫工圖之，以授全
 斌等。因謂曰：「西川可取否？」全斌等對曰：「臣等仗天威，遵廟算，刻日可定。」龍捷右廂都校史延德前奏曰：「西川一方，倘在天上，人不能到，固無可奈何。若在地上，以今之兵力，到即平矣。」上壯其言，謂之曰：「汝等果敢如此，我何憂乎！」又謂全斌等曰：「凡克城砦，止籍其器甲芻糧，悉以錢帛分給戰士。」



 及兵至，昶遣王昭遠、趙崇韜、韓保正、李進等來拒戰。昭遠等相繼就擒，昶大懼，出金帛募兵，令其子玄喆統之，李廷珪、張惠安為其副，以守劍門。玄喆
 素不習武，廷珪、惠安皆庸懦無識。玄喆離成都，但攜姬妾、樂器及伶人數十輩，晨夜嬉戲，不恤軍政。至綿州，聞宋師已破劍門，遂遁歸東川，所過焚廬舍倉稟而去。昶益惶駭，問計於左右。有老將石斌，對以宋師遠來，勢不能久，請聚兵固守以老之。昶曰：「吾父子以豐衣美食養士四十年，及遇敵，不能為我東向發一矢。今若固壘，何人為我效命？」



 三年正月，昶遣其通奏伊審徵齎表詣全斌請降，且言：「中外骨肉二百餘人，有親年幾七十，願終
 甘旨之養，免賜睽離之責，則祖宗血食庶獲少延。」末援劉禪、陳叔寶故事以請封號。全斌等既受其降，遣馬軍都監康延澤先以百騎入城見昶，諭以恩信，留三日，盡封府庫而還。



 昶又遣其弟仁贄詣闕上表言：



 :「先臣受命唐室，建牙蜀川，因時事之變更，為人心之擁迫。先臣即世，臣方丱年，猥以童昏，繆承餘緒。乖以小事大之禮，闕稱藩奉國之誠，染習偷安，因循積歲。所以上煩宸算，遠發王師，勢甚疾雷，功如破竹。顧惟懦卒，焉敢當鋒？尋束手
 以云歸，止傾心而俟命。



 :今月七日，已令私署通奏使、宣徽南院使伊審徵奉表歸降，以緣路寇攘，前進不得。臣尋更令兵士援送，至十一日，尚恐前表未達，續遣供奉官王茂隆再齎前表。至十二日以後，相次方到軍前，必料血誠，上達睿聽。臣今月十九日，已領親男諸弟，納降禮於軍門，至於老母諸孫，延餘喘於私第。



 :陛下至仁廣覆，大德好生，顧臣假息於數年，所望全軀於此日。今蒙元戎慰恤，監護撫安，若非天地之垂慈，豈見軍民之受
 賜！臣亦自量過咎，尚切憂疑，謹遣親弟詣闕奉表，待罪以聞。」



 太祖詔曰：



 :「朕以受命上穹，臨制中土，姑務保民而崇德，豈思右武以佳兵？至於臨戎，蓋非獲已。矧惟益部，僻處一隅，靡思僭竊之愆，輒肆窺覦之志，潛結幷寇，自啟釁端。爰命偏師，往申吊伐，靈旗所指，逆壘自平。



 :朕嘗中宵憮然，兆民何罪！屢馳馹騎，嚴戒兵鋒，務宣拯溺之懷，以盡招攜之禮。而卿果能率官屬而請命，拜表疏以祈恩，託以慈親，保其宗祀，悉封庫府，以待王師。追咎改
 圖，將自求於多福；匿瑕含垢，當盡滌於前非。朕不食言，爾無他慮。」



 昶乃舉族與官屬由峽江而下，至江陵，上遣皇城使竇思儼迎勞之。四月初，昶與母至襄漢，復遣使齎詔賜茶藥。所賜詔不名，仍呼昶母為國母。昶將至，命太宗勞於近郊。昶率子弟素服待罪闕下，太祖御崇元殿，備禮見之，賜昶襲衣、玉帶、黃金鞍勒馬、金器千兩、銀器萬兩、錦綺千段、絹萬匹；又賜昶母金器三百兩、銀器三千兩、錦綺千匹、絹千匹；子弟及其官屬等襲衣、金玉
 帶、鞍勒馬、車乘、器幣有差；又遣使分詣江陵、鳳翔賜其家屬錢帛，疾病者給以醫藥。即日宴於大明殿。先是，詔有司於右掖門外，臨汴水起大第五百間以待昶，供帳悉備，至是賜之，又為其官屬各營居第。



 翌日，詔曰：



 :「伯禹導川，黑水本梁州之域；《河圖》括象，岷山直井絡之墟。是曰坤維，素為王土。屬中原多故，四海群飛，遂剖裂於山河，競僭竊於位號。朕削平㝢縣，載整皇綱，復周、漢之舊疆，寵綏群后；采唐、虞之大訓，協和萬邦。六年於茲，百揆
 時敘。禮樂征伐之柄，盡出朝廷；蠻夷山海之君，咸修職貢。一昨順長庚而授律，法時雨以興師，先申誕告之文，以慰徯來之眾。



 :咨爾偽蜀主孟昶，克承餘緒，保據一隅，擅正朔以自尊，歷歲時而滋久。屬王師致討，察天道之惡盈，體此綏懷，思於效順，盡率群吏，降於軍門。抗手疏以陳誠，伏天閽而請命。是用昭示大信，盡滌疵瑕，度越彝章，升於崇秩。冠紫微之近署，以奉內朝；剪鶉首之奧區，為之封邑。率從異數，式洽殊私。爾宜欽承，往踐厥
 位。可開府儀同三司、檢校太師兼中書令、秦國公，給上鎮節度使奉祿。餘官除拜有差。」



 昶數日卒，年四十七。太祖廢朝五日，素服發哀於大明殿。賜尚書令，追封楚王，諡「恭孝」，賻布帛千匹，葬事官給。後數日，其母李氏亦卒。初，李氏隨昶至京師，太祖數命肩輿入宮，謂之曰：「母善自愛，無戚戚懷鄉土，異日當送母歸。」李氏曰：「使妾安往？」太祖曰：「歸蜀爾。」李氏曰：「妾家本太原，倘得歸老幷土，妾之願也。」 時晉陽未平，太祖聞其言大喜，曰：「俟平劉鈞，即
 如母所願。」因厚加賜賚。及昶卒，不哭，以酒酹地曰：「汝不能死社稷，貪生以至今日。吾所以忍死者，以汝在爾。今汝既死，吾何生焉！」因不食，數日卒。太祖聞而傷之，賻贈加等。令鴻臚卿范禹偁護喪事，與昶俱葬洛陽，詔發奉義甲士千人護送。



 七月，正衙備禮冊命昶，其文曰：



 :「維乾德三年，歲次乙丑，七月己巳朔，二十四日戊子，皇帝若曰：「咨爾故檢校太師兼中書令、秦國公孟昶，冊贈之典，所以彰世祚而紀勳伐，繼絕之義，所以旌異域而表來庭。
 苟匪全功，寧兼二者。國家乘乾撫運，括地開圖。稽至德於勳、華，體深仁於湯、禹。既定壺關之亂，復剪淮夷之凶，暨荊及衡，洗蕩逋穢。以為君人之道，先德而後刑；王者之師，有征而無戰。兵威震疊，寰宇來同。以至薄伐兩川，徂征三峽。



 :惟爾昶襲乃堂構，據有巴庸，而能祗畏皇靈，保全宗緒，知機識變，委順圖全。馳子牟魏闕之心，奉伯禹塗山之會。朕自聞獻款，良切虛懷。舟車欣至止之初，邸第錫非常之制。封崇異數，祈保永年。景命不融，奄
 然殂謝。



 :於戲！爾有及親之孝，特異常倫；爾有達上之情，所期終養。何高穹之不祐，與幽壤之同歸！斯朕所以當宁興悲，徹縣永歎。詢于史氏，申命禮官，今遣使起復雲麾將軍、檢校太傅、右神武統軍、兼御史大夫、上柱國、平昌縣開國伯食邑七百戶孟仁贄持節，冊贈爾為尚書令，仍追封楚王。於戲！式備哀榮，載光簡牒。南宮峻秩，全楚大邦，併示追崇，夐超彝制。始終之分，朕無愧焉！」



 仍贈昶墳莊一區，給守墳人米千石，錢五萬。



 初，昶在蜀專務
 奢靡，為七寶溺器，他物稱是。每歲除，命學士為詞，題桃符，置寢門左右。末年，學士幸寅遜撰詞，昶以其非工，自命筆題云：「新年納餘慶，喜節號長春。」以其年正月十一日降，太祖命呂餘慶知成都府，而「長春」乃聖節名也。又昶襲位後，民質錢取息者，將徙居，必署其門曰：「召主收贖。」周世宗平淮甸，克關南，即議討蜀而未果，至太祖乃平之。



 昶三子：玄喆、玄珏、玄寶。玄寶先卒，僭贈遂王。昶弟：仁贄、仁裕、仁操。



 昶既降，寧江軍節度、同平章事伊審徵，
 檢校太尉兼侍中韓保正，山南西道節度、同平章事王昭遠，工部侍郎幸寅遜，武信軍節度、保寧軍都巡檢使李廷珪來闕下。審徵授靜難軍節度，昭遠授左領軍衛大將軍，寅遜授右庶子，廷珪授右千牛衛上將軍，韓保正未授官卒。保正、昭遠、廷珪，川中各有田宅，詔各賜錢三百萬。又成都人王處瓊，少孤，有司籍其金寶，昶降，輦送闕下。太祖聞之，令計其直還焉。



 玄喆，字遵聖，幼聰悟，善隸書。年十四，僭封秦王、檢校太尉、同平章事、判六軍
 諸衛事。嘗自書姚崇《口箴》，刻諸石。昶賜以銀器、錦彩。廣政二十一年，領武德軍節度。二十四年，加兼侍中。二十五年，立為皇太子。宋師將至，以玄喆為元帥，精卒萬餘，旌旗用文繡，以錦綢其杠。是日微雨，玄喆慮沾濕，令解去。俄雨止，復旆之，旌幟數千皆倒繫杠上，識者異之。及聞劍門陷，遂奔東川。數日，棄軍遯歸。



 入朝，與昶同日宣制檢校太尉、泰寧軍節度。昶卒，賜玄喆羊五百口、酒五百壺。玄喆獻馬二百匹、白玉水晶鞍勒副之。移鎮貝州，
 在鎮十餘年，亦有治跡。太平興國初，移鎮定州。三年，加開府儀同三司。四年，從平太原，就命為鎮州駐泊兵馬鈐轄。又從征幽州，率所部攻城之西面。會班師，遣與軍器庫使藥可瓊、深州刺史念金鏁、左龍武將軍趙延進、殿前都虞候崔翰、四方館使梁迥、翰林使杜彥圭帥兵歸屯定州。俄契丹入寇，玄喆與諸將校破之徐河。以功封滕國公，入為左龍武軍統軍，判右金吾衛仗。未幾，知滑州。淳化初，病，求換瀕淮一小郡養疾。移知滁州，卒，年
 五十五。贈侍中。



 初，玄喆在貝州，凡民輸稅者皆令出商算，規其餘羨，以備留使之用，人頗苦之。景德中，都官員外郎孔揆使河北，表論其事，詔除之。有子十五人：隆記、隆詁、隆說、隆詮，並進士及第。



 玄珏初封王，與玄喆並日封拜，仍檢校太保。少端敏。常侍昶射，雙箭連中的，昶奇之，賜錢三十萬。時玄珏方就學，為選起居舍人陳鄂為教授。至是，自陳願以錢賜鄂，昶嘉而許焉。鄂嘗仿唐李瀚《蒙求》、高測《韻對》為《四庫韻對》四十卷以獻，玄珏益賞
 之。廣政二十三年，玄珏領閬州保寧軍節度。久之，加檢校太傅。歸朝，為千牛衛上將軍。乾德五年，遷右神武統軍，代玄喆判金吾衛仗。太平興國九年，出為宋、曹、兗、鄆都巡檢，又改右屯衛上將軍。淳化元年四月，復為右神武統軍。六月，出知滑州。三年，卒。



 仁贄，字忠美，初為左威衛將軍同正。廣政十三年，封雅王、檢校太尉。二十年，領閬州保寧軍節度。二十四年，加檢校太尉。及昶降，遣仁贄奉表詣闕，太祖召見廣德殿，
 賜襲衣、玉帶、鞍勒馬。俄授右神武統軍。丁母憂，起復，領大同軍節度、西京都巡檢使。開寶四年，卒，年四十四，贈太子太師。



 仁裕，字鳴謙，初為左威衛將軍同正，與仁贄同日封彭王、檢校太傅。廣政二十年，領黔州武泰軍節度。二十四年，加檢校太尉。歸朝，授檢校太傅、右監門衛上將軍，遷右羽林軍。開寶三年，卒，年四十四，贈太子太傅。



 仁操，初為右領軍衛將軍同正，與仁贄同日封嘉王、檢
 校太傅。廣政二十一年，領果州永寧軍節度。嘗侍昶射於梔子園，仁操連中的者三。二十四年，加檢校太尉。尤奉釋氏，深究其理。歸朝，授右監門衛上將軍，累遷右龍武統軍。雍熙三年，卒。



 伊審徵，字申圖，并州人。父延瓌，隨知祥入蜀。知祥僭位，以女妻延瓌，僭封崇華公主。延瓌歷陵、嘉、眉三州刺史。審徵幼以孝聞，母病，割股肉啖之。以父任，歷蜀州刺史、雲安榷鹽使。廣政十四年，高延昭求解機務，急召為通
 奏使、知樞密院事。久之，領蜀州刺史。秦、鳳興師，命檢校城砦，俄領武泰軍節度。選其子崇度尚公主。又改寧江軍節度、同平章事，與王昭遠俱掌機務。昶事無大小，一以咨之。常自以康濟經略為己任。屬宋師入境，審徵首奉降表詣軍前。昭遠時統軍，敗走。時人笑之。



 審徵歸朝，授靜難軍節度。乾德六年，移鎮延安。開寶末入朝，改右屯衛上將軍。太平興國二年，判右金吾衛仗。雍熙五年，卒，年七十五。



 韓保正，字永吉，潞州長子人。父昭運，從知祥入蜀。及知祥僭號，署珍州刺史。保正初事知祥為押衙，及僭位，以為豐德庫使兼廣義庫使、眉州刺史、樞密副使。復刺漢州，拜宣徽北院使。會鳳翔侯益歸款，以保正為北路行營都監，以圖岐陽。時晉昌趙贊亦謀歸蜀，為王景崇所逼，棄城東奔。偽將李廷珪先退師，保正次陳倉，與大將張虔釗、龐福誠謀議不叶，益亦中變，遂還成都。俄為雄武節度，領兵出新關，至隴州，漢兵固守，保正無功而還。
 復屯雄武。廣政十四年，赴成都，其親吏楊虔範訟保正不法，昶令斬虔範，釋保正不問。俄改夔州寧江軍節度。李昊讓度支，以保正代之。未幾，加宣徽南院使、山南節度、左衛聖步軍節度指揮使，遷奉鸞肅衛馬步軍都指揮使，又選其子崇遂尚主。



 宋初，荊南高繼沖納土，昶聞之，以保正為峽路都指揮制置使，屯夔州，以經畫邊事。遷檢校太尉兼侍中。聞太祖將加兵，以保正為山南節度、興元武定緣邊諸砦屯駐都指揮使。及王全斌至，保
 正棄興元，保西縣。王師進圍之，保正懦懼不敢出，遣人依山背城結陣以自固，為史延德所破。保正以麾下遁，延德追擒之，送全斌。全斌驛置闕下，太祖召升殿勞問，賜袍笏、金帶、茵褥、鞍勒馬，仍賜甲第。未及命官而卒，贈右千牛衛上將軍。



 王昭遠，益州成都人。幼孤貧。年十三，依東郭僧智諲為童子。知祥鎮蜀，一日飯僧於府署，昭遠持巾履從智諲，得入。時昶方就學，知祥見昭遠聰慧，留給事昶左右。昶
 嗣位，以昭遠為卷簾使、茶酒庫使。會樞密使王處回出知梓州，昶以樞密事權太重，乃以昭遠及普豐庫使高延昭為通奏使、知樞密院事，機務一以委之，府庫財帛恣其取不問。加領眉州刺史，出為永平軍節度。不數月，會昭武李繼勳以目疾不能視事，議以閑地處之，昭遠遽以永平讓繼勳。歲餘，為夔州寧江軍節度。昶母常言昭遠不可用，昶不從。未幾，兼領山南西道節度、同平章事。及入謝，求解通奏職，遂以左街使張仁貴為副使、知
 樞密以代之。



 昭遠好讀兵書，頗以方略自許。宋師入境，昶遣昭遠與趙崇韜率兵拒戰。始發成都，昶遣其宰相李昊等餞郊外。昭遠酒酣，攘臂曰：「是行也，非止克敵，當領此二三萬雕面惡少兒，取中原如反掌耳。」及行，執鐵如意指麾軍事，自方諸葛亮。將至漢源，聞劍門已破，昭遠股慄，發言失次。崇韜布陣將戰，昭遠據胡床，皇恐不能起。俄崇韜敗，乃免胄棄甲走投東川，匿倉舍下，悲嗟流涕，目盡腫，惟誦羅隱詩云：「運去英雄不自由」，俄為追
 騎所執，送闕下，太祖釋之，授左領軍衛大將軍。廣南平，奉使交阯。開寶八年，卒。



 趙崇韜，并州太原人。父廷隱，隨知祥入蜀。廷隱拳勇有智略，知祥麾下無及者。東川董璋襲成都，廷隱大破之。璋奔歸，為部下所殺，知祥遂有其地。及僭號，以廷隱總親軍，為衛聖諸軍馬步軍指揮使，累遷至太師、中書令、宋王。卒，諡「忠武」。



 崇韜驍果有父風。昶自置殿直四番，取將家及死事孤子為之，始命李仁罕子繼宏、趙季良子
 元振、張知業子繼昭、侯洪實子令欽及崇韜，分為都知領之。後累遷至客省使。周世宗克秦、鳳，將入蜀境，為崇韜拒退。歷左右衛聖步軍都指揮使。選其子文亮尚公主。加領洋州、武定軍節度、山南武定緣邊諸砦都指揮副使。漢源之戰，獨策馬先登，及蜀軍敗，猶手擊殺十數人，為宋師所擒。



 高彥儔，并州太原人。父暉，宣威軍使。彥儔從知祥入蜀，累歷軍校，為昭武軍監押。昶嗣位，遷邛州刺史，改馬步
 軍使。會漢兵入大散關，克安都砦，彥儔以所部先進。漢人燒砦毀閣遁去，彥儔盡銳追之，復其砦而還。未幾，彥儔領趙州刺史。俄為奉鑾肅衛都指揮副使，改右驍銳馬軍都指揮使，加光聖馬軍都指揮使，真拜源州武定軍節度。



 周顯德初，向訓攻鳳州，昶令彥儔出兵解圍。未至，聞敗軍於唐倉，因潰歸。判官趙玭閉關不納，以城歸朝廷。彥儔遁歸成都，昶不之罪，以為右奉鑾肅衛都指揮使，改功德使。



 廣政二十二年，出授夔州寧江軍都巡
 檢制置招討使，加宣徽北院事、利州昭武軍節度。及宋師至，彥儔謂副使趙崇濟、監軍武守謙曰：「北軍涉遠而來，利在速戰，不如堅壁以待之。」守謙不從，獨領麾下以出。時大將劉廷讓頓兵白帝廟西，遣騎將張廷翰等引兵與守謙戰豬頭鋪，守謙敗走。廷翰等乘勝登其城，廷讓率大軍繼至。彥儔以所部將出拒戰，宋師已乘城而入。彥儔惶駭失次，不知計所出。判官羅濟勸令單騎歸成都，彥儔曰：「我昔已失天水，今復不能守夔州，縱不忍
 殺我，亦何面目見蜀人哉！」濟又勸其降，彥儔曰：「老幼百口在成都，若一身偷生，舉族何負？吾今日止有死耳！」即解符印授濟，具衣冠望西北再拜，登樓縱火自焚。後數日，廷讓得其骨煨燼中，以禮收葬。初，昶母語昶「惟彥儔可任」，及是，果能死難。



 趙彥韜，興州順政人，為本州義軍裨校。乾德中，昶遣與興國軍討擊使孫遇及楊蠲為諜至都下，彥韜潛取昶與并州蠟丸帛書以告，因言伐蜀之狀。太祖並赦遇、蠲，
 出師西討，並以為鄉導。克興州，以為本州馬步軍都指揮使。蜀平，遷本州刺史，移澧州。性凶率，所為不法，部民有訴被盜劫財物，鞫之不實，彥韜手殺之，探取其心肝。民家詣闕訴冤，太祖怒，令杖配蔡州。



 龍景昭，夔州奉節人。少有武勇，事蜀為義軍裨校，以功遷戰棹都將。久之，擢為施州刺史。乾德中，諸將伐蜀，分兵由峽路入，將壓其境。景昭率官吏以牛酒犒宋師，迎入城。太祖聞之，甚悅。蜀平，即授永州刺史。秩滿入朝，改
 右千牛衛將軍。開寶三年，卒。昶之入朝也，為左羽林將軍、景昭弟處瑭等四人隨行，卒於道。太祖憫之，以其男補供奉官殿直。



 幸寅遜，蜀人。初仕昶為茂州錄事參軍。昶好擊毬，雖盛暑不已。寅遜上章極諫，深被賞納。遷新都令，拜司門郎中、知制誥、中書舍人。出知武信軍府，加史館修撰，改給事中，預修《前蜀書》，拜翰林學士，加工部侍郎，判吏部三銓事，領簡州刺史。



 隨昶歸朝，授右庶子。嘗上疏諫獵，太
 祖嘉之，召見賜帛。開寶五年，為鎮國軍行軍司馬。罷職，年九十餘，尚有仕進意，治裝赴闕，未登路而卒。



 李廷珪，并州太原人。七歲隸知祥帳下，後從入蜀。知祥僭號，補軍職，累遷奉鑾肅衛都虞候。賞拔階州之功，領眉州刺史。會圖取鳳翔，令廷珪領兵二萬出子午谷赴援。始出谷，聞趙贊為王景崇所逼，遂退軍。以廷珪權知興元。俄召歸，授捧聖控鶴都指揮使，領蜀州刺史，拜雅州永平軍節度，改右光聖都指揮使，領山南節度，改閬
 州保寧節度、護聖控鶴都指揮使。



 周師攻秦州，以廷珪為北路行營都統。秦、成、階三州竟為周所取，廷珪奉章待罪，昶釋之，以為左右衛聖諸軍馬步軍都指揮使。分衛聖、光聖步騎為左右十軍，以武定節度呂彥珂為之使，並隸廷珪總領之。時論以廷珪不能救援階州，不當復總兵柄，廷珪亦自陳求解，許之。俄加兼侍中、蜀成都巡檢使，改遂州武信軍節度，領本鎮及保寧軍都巡檢使。



 王全斌之下劍關也，昶遣廷珪與其太子玄喆將兵
 來拒宋師，至綿、漢與全斌遇，狼狽而還。玄喆與廷珪謀，所經州縣盡焚其儲蓄。及全斌等入成都，行營都監王仁贍案籍詰所在軍須，廷珪懼，以告馬軍都監康延澤。延澤曰：「王公志在聲色，苟得其所欲，則置而不問矣。」廷珪素儉約，不畜妓樂，遂求於姻戚家，得女妓四人，復假貸金帛直數百萬以遺仁贍，繇是獲免。歸闕，為右千牛衛上將軍。乾德五年，卒。



 先是，廷珪及王昭遠、韓保正川中各自有田宅，昶降後奉表上獻，詔各賜錢三百萬以
 償其直。



 李昊，字穹佐，自言唐相紳之後。祖乾祐，建州刺史。父羔，容管從事。昊生於關中，幼遇唐末之亂，隨父避地至奉天。值昭宗遷洛，岐軍攻破奉天，父及弟妹皆為亂兵所殺。是時年十三，獨得免，遂流寓新平十數年。會劉知俊領岐軍圍州城，昊踰城出，為候騎所得。知俊與語，甚器之，置於門下，以其女妻之。



 知俊歸蜀，偽署遂州武信軍節度，以昊為從事。王建使知俊出師，令昊主留務。會建
 殺知俊，昊亦罷職。王衍襲偽位，授彭州導江令，歷中書舍人、翰林學士。岐軍之難，昊母獨無恙。至是十九年，昊仕獨顯達，乃遣心膂張金、王彥間道迎其母。昊請告境上奉迎，衍賜以金勒名馬。昊至青泥嶺見母，母撫昊首號慟，哀感行路。



 蜀亡入洛，明宗授昊檢校兵部郎中。詔西川孟知祥、三川制置使趙季良同於榷鹽、度支、戶部院間授昊一職，昊至蜀，久無所授。會知祥奏季良為西川節度副使，昊辭歸洛，知祥始辟為觀風推官，遷掌書
 記。知祥稱帝，擢為禮部侍郎、翰林學士。



 昶立，領漢州刺史，遷兵部侍郎，出知武德軍府，加承旨。昶嘗欲命昊二子官，昊固讓，且言：「遂州判官石欽若、蘇涯，前蜀時，同在劉知俊幕下，願回授欽若等子。」昶嘉歎，許之，仍授昊二子官。俄加尚書左丞，拜門下侍郎兼戶部尚書、同平章事、監修國史。因請置史官，乃以給事中郭廷鈞、職方員外郎趙元拱為修撰，雙流令崔崇構、成都主簿王中孚為直館。



 俄加昊左僕射。昶令就知祥真容院圖文武三
 品以上於東西廊，以昊有參佐功，特畫於殿內。自知祥領蜀，凡章奏書檄皆出昊手，至是集為百卷曰《經緯略》以獻，昶齎以珍器、錦彩。俄命判度支戶部。



 廣政十四年，修成昶《實錄》四十卷。昶欲取觀，昊曰：「帝王不閱史，不敢奉詔。」丁母憂，裁百日，起復。俄修《前蜀書》，命昊與趙元拱、王中孚及左諫議大夫喬諷、給事中馮侃、知制誥賈玄珪、幸寅遜、太府少卿郭微、右司郎中黃彬同撰，成四十卷上之。以判使辦集，封趙國公。俄加司空，領遂州武信
 軍節度，出判鹽鐵，加弘文館大學士，修奉太廟禮儀使。



 昶嘗召四孫，悉授太子司儀郎舍人，並賜緋。昊又改判度支使。其子孝連尚昶女鳳儀公主，累遷太常少卿、資州刺史。長子孝逢，給事中。



 蜀平，隨昶入朝，太祖優待之，拜昊工部尚書，賜第。以孝逢為膳部郎中，孝連為將作少監。親屬乘舟自峽下，至夷陵，妻死，昊聞，悲愴成疾而卒，年七十三。贈右僕射。



 昊前後仕蜀五十年。昶之世，位兼將相，秉利權，資貨歲入鉅萬，奢侈尤甚，後堂妓妾曳
 羅綺數百人。昶與江南李景通好，遣其臣趙季札至江南，購得李紳武宗朝入相制書，還以遺昊。昊結綵樓置其中，盡召成都聲妓，昊朝服前迎歸私第，大會賓客宴飲，所費無算。以帛二千匹謝季札。



 初，王衍降莊宗，昊草其表；昶之降也，其表亦昊所為。蜀人潛署其門曰「世修降表李家」，見者哂之。有集二十卷，目為《樞機應用集》。孝連後至司農少卿。昊孫德鏻至國子博士，德錞進士及第。



 毋守素，字表淳，河中龍門人。父昭裔，偽蜀宰相、太子太師致仕。守素弱冠起家，偽授秘書郎，累遷戶部員外郎、知制誥，真拜中書舍人、工部侍郎，出為雲安榷鹽使。召見其二子克溫、克恭，並賜緋；以次子克恭尚昶女，授檢校水部員外郎。



 廣政二十年，拜工部尚書。時昭裔判鹽鐵，衰老不能親職，委其務於判官李光遠，事多留滯。昶患之，命守素代判使務。父子相代，時頗榮之。俄改判度支，領彭州刺史，又判鹽鐵。



 守素奉親頗勤至，雖隆暑暮
 歸，必朝服執簡以申昏定之禮。蜀亡入朝，授工部侍郎，籍其蜀中莊產茶園以獻，詔賜錢三百萬以充其直，仍賜第於京城。歲餘，為兄之子岳州司法正己訟其居父喪娶妾免，正己亦坐奪一官。開寶初，起為國子祭酒。



 太祖征河東，命權知趙州。及平嶺表，移知容州，兼本管諸州水陸轉運使。先是，部民有逋賦者，或縣吏代輸，或於兼並之家假貸，則皆納其妻女以為質。守素表其事，即日降詔禁止。六年，卒，年五十三。



 昭裔性好藏書，在成都
 令門人勾中正、孫逢吉書《文選》、《初學記》、《白氏六帖》鏤板，守素齎至中朝，行於世。大中祥符九年，子克勤上其板，補三班奉職。次子克恭，尚昶女鑾國公主，仕為光祿少卿，歸宋，至左監門衛將軍。



 歐陽迥，益州華陽人。父珏，通泉令。迥少事王衍，為中書舍人。後唐同光中，蜀平，隨衍至洛陽，補秦州從事。知祥鎮成都，迥復來入蜀。知祥僭號，以為中書舍人。廣政十二年，拜翰林學士。明年，知貢舉、判太常寺。遷禮部侍郎，
 領陵州刺史，轉吏部侍郎，加承旨。二十四年，拜門下侍郎兼戶部尚書、平章事、監修國史。嘗擬白居易諷諫詩五十篇以獻，昶手詔嘉美，賚以銀器、錦彩。



 從昶歸朝，為右散騎常侍，俄充翰林學士，就轉左散騎常侍。嶺南平，議遣迥祭南海，迥聞之稱病不出。太祖怒，罷其職，以本官分司西京。開寶四年，卒，年七十六。贈工部尚書。



 迥性坦率，無檢操，雅善長笛。太祖常召於偏殿，令奏數曲。御史中丞劉溫叟聞之，叩殿門求見，諫曰：「禁署之職，典司
 誥命，不可作伶人之事。」上曰：「朕嘗聞孟昶君臣溺於聲樂，迥至宰司尚習此技，故為我所擒。所以召迥，欲驗言者之不誣也。」溫叟謝曰：「臣愚不識陛下鑒戒之微旨。」自是不復召。迥好為歌詩，雖多而不工，掌誥命亦非所長。但在蜀日，卿相以奢靡相尚，迥猶能守儉素，此其可稱也。



\end{pinyinscope}