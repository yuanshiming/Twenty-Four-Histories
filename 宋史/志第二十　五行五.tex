\article{志第二十　五行五}

\begin{pinyinscope}

 土



 稼穡作甘，土之性也。土失其性，則為災兇。舊說以恆風、脂夜之妖，華孽、臝蟲之孽，牛禍、黃眚、黃祥，皆屬之土，今從之。



 建隆元年，河南諸州乏食。



 乾德元年，齊、隰等州饑。二年，州府二十二饑。



 開寶四年，州府六水、一旱，諸州民乏食。五年，大饑。六年，水，民饑。九年，州府十二饑。



 太平興國四年，太平州饑。



 淳化元年，開封、河南等九州饑。五年，京東西、淮南、陜西水潦，民饑。



 咸平五年，河北及鄭、曹、滑饑。



 景德元年，江南東、西路饑。二年，淮南、兩浙、荊湖北路饑。三年，京東西、河北、陜西饑。



 大中祥符三年，陜西饑。四年，河北、陜西、劍南饑。五年，河北、淮南饑。七年，淮南、江、浙饑。八
 年，陜西州府五饑。



 天禧元年，饑。三年，江、浙及利州路饑。



 天聖三年，晉、絳、陜、解饑。



 明道元年，京東、淮南、江東饑。二年，淮南、江東、西川饑。



 寶元二年，益、梓、利、夔路饑。



 嘉祐三年，夔州路旱，饑。



 熙寧三年，河北、陜西旱。四年，河北旱，饑。六年，淮南、江東、劍南西川、潤州饑。七年，京畿、河北、京東西、淮西、成都、利州、延、常、潤、府州、威勝、保安軍饑。八年，兩河、陜西、江南、淮、浙饑。九年，雄州饑。十年，漳泉州、興化軍饑。元豐元年，河北饑。四年，鳳翔府、鳳階州饑。七年，河東
 饑。



 元符二年，饑。



 崇寧元年，江、浙、熙河饑。



 大觀三年，秦、鳳、階、成饑。



 重和元年，京西饑。五年，河北、京東、淮南饑。



 建炎元年，汴京大饑，米升錢三百，一鼠直數百錢，人食水藻、椿槐葉，道殣，骼無餘胔。三年，山東郡國大饑，人相食。時金人陷京東諸郡，民聚為盜，至車載乾尸為糧。



 紹興元年，行在、越州及東南諸路郡國饑。淮南、京東西民流常州、平江府者多殍死。二年春，兩浙、福建饑，米斗千錢。時餫餉繁急，民益艱食。三年，吉、郴、道州、桂陽監饑。五年，湖
 南大饑，殍死、流亡者眾。夏，潼川路饑，米斗二千，人食糟糠。興元饑，民流於果、閬。秋，溫、處州饑。六年春，浙東、福建饑，湖南、江西大饑，殍死甚眾，民多流徙，郡邑盜起。夏，蜀亦大饑，米斗二千，利路倍之，道殣枕藉。是歲，果州守臣宇文彬獻《禾粟九穗圖》，吏部侍郎晏敦復言：「果、遂饑民未蘇，不宜導諛。」坐黜爵。七年夏，欽、廉、邕州饑。九年，江東西、浙東饑，米斗千錢，饒、信州尤甚。十年，浙東、江南薦饑，人食草木。十一年，京西、淮南饑。十八年冬，浙東、江、淮郡
 國多饑，紹興尤甚。民之仰哺於官者二十八萬六千人，不給，乃食糟糠、草木，殍死殆半。十九年春、夏，紹興府大饑，明、婺州亦如之。二十四年，衢州饑。二十八年，平江府饑。二十九年，紹興府薦饑。



 隆興元年，紹興府大饑，四川尤甚。平江、襄陽府、隨、泗州、棗陽、盱眙軍大饑，隨、棗間米斗六七千。二年，平江府、常、秀州饑，華亭縣人食秕糠。行都及鎮江府、興化軍、臺、徽州亦艱食。淮民流徙江南者數十萬。



 乾道元年春，行都、平江、鎮江、紹興府、湖、常、秀州
 大饑，殍徙者不可勝計。是歲，臺、明州、江東諸郡皆饑。夏，亡麥。二年夏，亡麥。三年九月，不雨，麥種不入。四年春，蜀、邛、綿、劍、漢州、石泉軍大饑，邛為甚。盜延八郡，漢饑民至九萬餘。五年夏，饒、信州薦饑，民多流徙。徽州大饑，人食蕨葛。臺、楚州、盱眙軍亦饑。秋冬不雨，淮郡麥種不入。六年冬，寧國府、廣德軍、太平、湖、秀、池、徽、和州皆饑。七年秋，江東西、湖南十餘郡饑，江、筠州、隆興府為甚。人食草實，流徙淮甸，詔出內帑收育棄孩。淮郡亦薦饑，金人運麥
 於淮北岸易南岸銅鏹，斗錢八千。江西饑，民流光、濠、安豐間，皆效淮人私糴，錢為之耗。荊南亦饑。八年，江西亡麥。隆興府薦饑，南昌、新建縣饑民仰給者二八千餘。九年春，成都、永康、邛三州饑。秋，臺州饑，溫、婺州亦饑。



 淳熙元年，浙東、湖南、廣西、江西、蜀關外皆饑，臺、處、郴、桂、昭、賀尤甚。二年，淮東西、江東饑，滁、真、揚州、盱眙軍、建康府為甚。是歲，鎮江、寧國府、常州、廣德軍亦艱食。詔獎建康留守劉珙振濟有方。三年，淮甸饑。夏，臺州亡麥。冬，復、施、隨、
 郢州、荊門軍、襄陽、江陵、德安府大饑；四年春，尤饑。六年冬，和州饑。泰、通、楚州、高郵軍大饑，人食草木。七年，鎮江府、臺州、無為、廣德軍民大饑。是歲，江、浙、荊、湘、淮郡皆饑。八年春，江州饑，人採葛而食，詔罷守臣章騂。冬，行都、寧國、建康府、嚴、婺、太平州、廣德軍饑，徽、饒州大饑，流淮郡者萬餘人，浙東常平使者朱熹進對論荒政，請蠲田賦、身丁錢，詔江、浙、淮、湖北三十八郡並免之。九年春，大亡麥。行都饑，於潛、昌化縣人食草木。紹興府、衢、婺、嚴、明、臺、
 湖州饑。徽州大饑，



 穜稑亦絕。湖北七郡薦饑。蜀潼、利、夔三路郡國十八皆饑，流徙者數千人。十年，合、昌州薦饑，民就振相蹂死者三千餘人。十一年，泉、汀、漳州、興化軍亡禾。邕、賓、象州饑。十二年，福建饑，亡麥。江西、廣東西饑。金州饑，有流徙者。十四年，金、洋、階、成、鳳、西和州人乏食。七月，秀州饑，有流徙者。臨安府九縣饑。十六年夏，成州亡麥。冬，際、成、鳳、西和州薦饑。



 紹熙二年，蘄州饑。夔路五郡饑，渝、涪為甚。階、成、鳳、西和州亡麥。三年，資、榮州亡麥，
 普、敘、簡、隆州、富順監皆大饑，亡麥，殍死者眾，民流成都府至千餘人，威遠縣棄兒且六百人。揚州亦多饑。四年，簡、資、普州饑，綿州亡麥。夏，紹興府亡麥。安豐軍大亡麥。五年冬，亡麥苗。行都、淮、浙西東、江東郡國皆饑，常、明州、寧國、鎮江府、廬滁、和州為甚，人食草木。



 慶元元年春，常州饑，民之死徙者眾。楚州饑，人食糟粕。淮、浙民流行都。三年，浙東郡國亡麥，臺州大亡麥，民饑多殍。襄、蜀亦饑。四年秋，浙東西薦饑，多道殣。六年冬，常州大饑，仰哺者
 六十萬人。潤、揚、楚、通、泰州、建康府、江陰軍亦乏食。



 嘉泰元年，浙西郡國薦饑，常州、鎮江、嘉興府為甚。二年，四川饑，廣安、懷安軍、潼川府大亡麥。衡、郴州、武岡、桂陽軍乏食。三年春，邵、永州大饑，死徙者眾，民多剽盜。夏，行都艱食。四年春，撫、袁州、隆興府、臨江軍大饑，殍死者不可勝瘞，有舉家二十七人同赴水死者。



 開禧二年，紹興府、衢、婺州亡麥。湖北、京西、淮東西郡國饑，民聚為剽盜。南康軍、忠、涪州皆饑。



 嘉定元年，淮民大饑，食草木，流於江、浙
 者百萬人。先是淮郡罷兵，農久失業，米斗二千，殍死者十三四，炮人肉、馬矢食之。詔所至郡國振恤歸業，時邦儲既匱，郡計不支，去者多死，亦有俘掠而北者。是歲，行都亦饑，米斗千錢。二年春，兩淮、荊、襄、建康府大饑，米斗錢數千，人食草木。淮民刲道殣食盡，發瘞胔繼之，人相搤噬。流於揚州者數千家，度江者聚建康，殍死日八九十人。是秋，諸路復大歉，常、潤尤甚。冬，行都大饑，殍者橫市，道多棄兒。三年春，建康府大饑，人相食。五月，衢州饑，
 頗聚為剽盜。七年，臺州大亡麥。八年，淮、浙、江東西饑，都昌縣為盜者三十六黨。九年，行都饑，閭巷有殍。十年，臺、衢、婺、饒、信州饑，剽盜起，臺為甚。蜀石泉軍饑，殍死殆萬餘人。十一年秋，淮、浙、江東饑饉，亡麥苗。十二年春，潼川府饑而不害。十三年春，福州饑，人食草根。十六年春，海州新附山東民饑，京東、河北路新附山西民亦饑。湖南永、道州大饑。是歲，行都、江、淮、閩、浙郡國皆亡麥禾。十七年春，餘杭、錢塘、仁和三縣饑，鎮江府饑，真、鄂州亦乏食。



 嘉
 熙四年，紹興府薦饑，臨安府大饑，嚴州饑。



 咸淳七年，江南大饑。八年冬，襄陽饑，人相食。



 德祐二年正月，揚州饑。三月，揚州穀價騰踴，民相食。



 乾德二年五月，揚州暴風，壞軍營舍僅百區。三年六月，揚州暴風，壞軍營舍及城上敵棚。



 開寶二年三月，帝駐太原城下，大風，一夕而止。八年十月，廣州颶風起，一晝夜，雨水二丈餘，海為之漲，飄失舟楫。九年四月，宋州大風，壞甲仗庫、城樓、軍營凡四千五百九十六區。



 太平興
 國二年六月，曹州大風，壞濟陰縣廨及軍營。四年八月，泗州大風，浮梁竹笮、鐵索斷，華表石柱折。六年九月，高州大風雨，壞廨宇及民舍五百區。七年八月，瓊州颶風，壞城門、州署、民舍殆盡。八年九月，太平軍颶風拔木，壞廨宇、民舍千八十七區。十月，雷州颶風壞稟庫、民舍七百區。九年八月，白州颶風，壞廨宇、民舍。



 端拱二年，京師暴風起東北，塵沙曀日，人不相辨。



 淳化二年五月，通利軍大風害稼。三年六月丁丑，黑風自西北起，天地晦暝，
 雷震，有頃乃止。先是京師大熱，疫死者眾，及北風至，疫疾遂止。



 至道二年八月，潮州颶風，壞州廨、營砦。



 咸平元年八月，涪州大風，壞城舍。四年八月丙子，京師暴風。



 景德二年六月甲午，大風吹沙折木。八月，福州海上有颶風，壞廬舍。三年七月丙寅，京師大風。四年三月甲寅夕，京師大風，黃塵蔽天，自大名歷京畿，害桑稼，唐州尤甚。



 大中祥符二年四月乙未，大風起京師西北，連日不止。五年八月，京師大風。七年三月戊辰，京師大風，揚沙礫。
 是日，百官習儀恭謝壇，有陷僕者。八年六月辛亥，京師風起巳位，吹沙揚塵。



 天禧二年正月，永州大風，發屋拔木，數日止。三年五月，徐州利國監大風起西南，壞廬舍二百餘區，壓死十二人。四年四月丁亥，大風起西北，飛沙折木，晝晦數刻。五月乙卯，暴風起西北，有聲，折木吹沙，黃塵蔽天，占並主陰謀奸邪。是秋，內侍周懷政坐妖亂伏誅。



 天聖九年十二月辛酉，大風三日止。



 景祐元年六月己巳，無錫縣大風發屋，民被壓死者眾。九月甲寅
 夜漏上，風自醜起有聲，擺木鳴條。二年六月戊寅平明，風自未來，占者以為百穀豐衍之候。



 皇祐四年七月丁巳，大風起西北方，拔木。



 嘉祐二年正月元日平旦，有風從東北來，遍天有蒼黑雲，占云：「大熟多雨。」



 熙寧四年二月辛巳，京東自濮州至河北旁邊，大風異常，百姓驚恐，六年四月，館陶縣黑風。九年十一月，海陽潮陽二縣颶風、潮，害民居田稼。十年六月，武城縣大風，壞縣廨，知縣李愈妻、主簿寇宗奭妻之母壓死。七月，溫州大風雨，漂
 城樓、官舍。



 元豐四年六月，邕州颶風，壞城樓、官私廬舍。七月甲午夜，泰州海風作，繼以大雨，浸州城，壞公私廬舍數千間。靜海縣大風雨，毀官私廬舍二千七百六十三楹。丹陽縣大風雨，溺民居，毀廬舍。丹徒縣大風潮，飄蕩沿江廬舍，損田稼。六月，邕州颶風，壞城樓、官私廬舍。五年六月，朱崖軍颶風，毀廬舍。



 元祐八年，福建、兩浙海風駕潮，害民田。



 紹聖元年秋，蘇、湖、秀等州有風害民田。



 靖康元年正月望夜，大風起西北，有聲，吹沙走石，盡明
 日乃止。二月戊申，大風起東北，揚塵翳空。三月己巳夜五更，大風乍緩乍急，聲如叫怒。十一月丁亥，大風發屋折木。閏十一月甲寅，大風起北方，雪作，盈數尺，連夜不止。二年正月巳亥，天氣昏噎，狂風迅發，竟日夜，西北陰雲中如有火光，長二丈餘，闊數尺，民時時見之。庚戌，大風雨。二月乙酉，大風折木，晚尤甚。三月巳亥，大風。四月庚申朔，大風吹石折木。辛酉，北風益甚，苦寒。



 建炎元年正月丁酉，大風吹石折木。十二月乙酉，大風拔木。



 紹興
 二十八年七月壬戌，平江府大風雨駕潮，漂溺數百里，壞田廬。三十二年七月戊申，大風拔木。溫州大風，壞屋覆舟。



 隆興元年，浙東、西郡國風水傷稼。二年八月，大風雨，漂蕩田廬。



 乾道二年八月丁亥，溫州大風雨駕海潮，殺人覆舟，壞廬舍。五年十月，臺州大風水，壞田廬。八年六月丙辰，惠州颶風，壞海艦三十餘。時樞密院調廣東經略司水軍，四艦覆其三，死者百三十餘人。



 淳熙三年六月，大風連日。四年九月，明州大風駕海潮，壞定海、鄞
 縣海岸七千六百餘丈及田廬、軍壘。六月乙巳夜，福清縣、興化軍大風雨，壞官舍、民居、倉庫及海口鎮，人多死者。五年正月庚戌，大風。六年十一月，鄂州大風覆舟，溺人甚眾。七年二月，江陵府大風，火及舟，焚溺死者尤眾。十年八月辛酉，雷州颶風大作，駕海潮傷人，禾稼、林木皆折。



 紹熙二年三月癸酉，瑞安縣大風，壞屋拔木殺人。四年七月，興化軍海風害稼。五年六月丙子，大風。七月乙亥，行都大風拔木，壞舟甚眾。紹興府、秀州大風駕海潮，
 害稼。秋，明州颶風駕海潮，害稼。十月甲戌，行都大風拔木。



 慶元二年六月壬申，臺州暴風雨駕海潮，壞田廬。六年三月甲子，大風拔木。



 嘉泰三年十月丁未，暴風。十一月癸未，大風，四年正月乙亥亦如之。



 開禧元年四月乙卯、九月庚戌，大風。



 嘉定元年九月乙丑，大風。二年二月戊子，大風。七月壬辰，臺州大風雨駕海潮，壞屋殺人。三年八月癸酉，大風拔木，折禾穗，墮果實。寧宗露禱，至於丙子乃息。後御史朝陵於紹興府，歸奏風壞陵殿宮墻
 六十餘所、陵木二千餘章。四年閏月丁未，大風。六年十二月，餘姚縣風潮壞海堤，亙八鄉。七年正月庚辰，江州放鐙，黑雲暴風忽作，游人相踐，死者二十餘。十年正月乙未，大風拔木。十一月丁丑，大風。十一年二月甲寅，大風。十月戊午，大風。十三年十一月庚戌、壬子，大風。十二月戊午，大風。十四年六月辛巳，大風。十六年秋，大風拔木害稼，十七年秋，福州颶風大作，壞田損稼。冬，鄂州暴風，壞戰艦二百餘，壽昌軍壞戰艦六十餘，江州、興國亦
 如之。



 嘉熙二年，風雹。三年，風雹。



 淳祐十一年，泰州風。



 景定四年十一月，福州颶風。



 咸淳四年閏月丁巳，大風雷雨，居民屋瓦皆動。七年五月甲申，紹興府大風。十年四月，紹興府大風拔木。



 端拱二年，京師暴風起東北，塵沙曀日，人不相辨。



 淳化三年六月丁丑，黑風自西北起，天地晦冥，雷震，有頃乃止。



 大中祥符二年九月，無為軍城北暴風，晝晦不可辨，拔木，壞城門、營壘、民舍。



 天聖六年二月庚辰，大風晝暝。



 康定元年三月丙子，大風晝暝，經刻乃復。



 嘉祐八年十一月丙午，大風霾。



 治平二年二月乙巳，大風晝晦。四年正月庚辰朔，大風霾。是日，上尊號，廷中仗衛皆不能整。時帝已不豫，後七日崩。



 熙寧四年四月癸亥，京師大風霾。



 元祐八年二月，京師風霾。



 靖康二年正月己亥，天氣昏曀，風迅發竟日。三月丁酉，風霾。



 建炎元年正月辛卯朔，大風霾。丁酉，風霾，日色薄而有暈。二月丁酉，汴京風霾，日無光。是日，張邦昌僭位。二年七月癸未，風雨晝晦。
 是日，東京留守宗澤薨。



 紹興十一年三月庚申，金人居長安，晝晦。



 乾道五年正月甲申，晝霾四塞。



 淳熙五年四月丁丑，塵霾晝晦，日無光。



 慶元九年十二月乙未，天雨霾。



 開禧元年正月壬午，雨霾。



 嘉定十年正月乙未，晝霾。二月癸巳，日無光。



 德祐元年六月庚子朔，日有食之，既，天地晦冥，咫尺不辨人，雞鶩歸淒，自巳至申，其明始復。



 至道二年秋九月，環、慶州梨生花，占有兵。明年，契丹擾北邊。



 景德元年二月，保順軍城壕冰，陷起文為桃李花、
 雜樹、人物之狀。



 大中祥符九年正月，霸州渠冰有如華葩狀。



 大觀二年十月乙巳，龔丘縣檜生花，萼如蓮實。



 紹興七年十二月，中書、門下省檢正官張宗元出撫淮西軍，寓建康。盤冰有文如畫，佳卉茂木，華葉相敷，日易以冰，變態奇出，春暄乃止。二十七年四月，徽州祁門縣圃桃已實復華。



 淳熙初，秀州呂氏家冰瓦有文，樓觀、車馬、人物、芙蓉、牡丹、萱草、藤蘿之屬，經日不釋。淳熙中，興化軍仙游縣九巫山古木末生花，臭如蘭。



 建隆二年九月，渭南縣孑□蟲傷稼。三年七月，兗州、濟、德、磁、洺蝝生。



 乾德六年七月，階州孑□蟲生。



 太平興國二年六月，磁州青黑蟲群飛食桑，夜出晝隱，食葉殆盡。七月，邢州鉅鹿、沙河二縣步屈蟲食桑麥殆盡。五年七月，濰州孑□蟲生，食稼殆盡。七年九月，邠州孑□蟲生，食稼。九年七月，泗州蠓蟲食桑。



 雍熙二年四月，天長軍蠓蟲食苗。



 端拱二年七月，施州孑□蟲生，害稼。



 淳化二年四月，中都縣蜴蟲生。七月，單州蜴蟲生，遇雨死。



 景德
 元年八月，陜、賓、棣州蟲暝害稼。



 大中祥符四年八月，兗州孑□蟲生，有蟲青色隨嚙之，化為水。六年九月，陜西同、華等州孑□蟲食苗。



 天聖五年五月戊辰，磁州蟲食桑。



 景祐四年五月，滑州靈河縣民黃慶家蠶自成被，長二丈五尺，闊四尺。



 嘉祐五年，深州野蠶成繭，被於原野。



 熙寧九年五月，荊湖南路地生黑蟲，化蛾飛去。金州生黑蟲食苗，黃雀來，食之皆盡。



 元祐六年閏八月，定州七縣野蠶成繭。七年五月，北海縣蠶自織如絹，成領帶。



 元
 符元年七月，蒿城縣野蠶成繭。八月，行唐縣野蠶成繭。九月，深澤縣野蠶成繭，織紝成萬匹。二年六月，房陵縣野蠶成繭。



 政和元年九月，河南府野蠶成繭。四年，相州野蠶成繭。五年，南京野蠶成繭，織紬五匹，綿四十兩，聖繭十五兩。



 紹興二十九年秋，浙東、江東西郡縣螟。三十年十月，江、浙郡國螟蝝。



 隆興元年秋，浙東西郡國螟，害穀，紹興府、湖州為甚。二年，臺州螟。



 乾道三年八月，江東郡縣螟螣。淮、浙諸路多言青蟲食穀穗。六年秋，浙西、江
 東螟為害。九年秋，吉、贛州、臨江、南安軍螟。



 淳熙二年秋，浙、江、淮郡縣螟。四年秋，昭州螟。五年，昭州薦有螟螣。七年秋，永州螟。八年秋，江州螟。十二年八月，平江府有蟲聚於禾穗，油灑之即墮，一夕，大雨盡滌之。十四年秋，江州、興國軍螟。十六年秋，溫州螟。



 慶元三年秋，浙東蕭山、山陰縣、婺州，浙西富陽、鹽官、淳安、永興縣、嘉興府皆螟。四年秋，鉛山縣蟲食穀，無遺穗。



 嘉定十四年，明、臺、溫、婺、衢蟊螣為災。十五年秋，贛州螟。十六年：永、道州螟。



 紹定
 三年，福州螟。



 端平元年五月，當塗縣螟。



 淳祐二年五月，兩淮螟。



 景定三年八月，浙東、西螟。



 乾德三年，眉州民王進牛生二犢。四年，南充縣民馬全信及相如縣民彭秀等家牛生二犢。



 開寶二年，九隴縣民王達牛生二犢。



 太平興國三年，流溪縣民白延進牛生二犢。五年，溫江縣民趙進牛生二犢。六年，廣都縣趙全牛生二犢。七年，什邡縣民王信、華陽縣民袁武等牛生二犢。八年，彭州民彭延、閬州民陳則、安樂縣民王公
 泰牛生二犢。九年七月，知乾州衛升獻三角牛。



 雍熙三年，果州民李昭牛生二犢。四年郪縣民鮮於志鮮於皋、眉山縣海羅參、仁壽縣民陰饒、成都縣民李本、成紀縣民王和敏牛生二犢。



 端拱元年，眉州民陳希簡、晉原縣民張昭鬱、魏城縣民鮮於郜、羅江縣民袁族、河陽縣民李美、曲水縣民曾虔、梓潼縣民文光懿、永泰縣民羅德、綿竹縣民陳洪牛生二犢。



 淳化元年，綿竹縣民李昌遠薄逸、閬州民和中、忠州民民王欽、眉州王圖、九隴縣民
 楊皋、玄武縣民羊邁達牛生二犢。二年，永川縣民梁行良、仁壽縣民梁



 至道二年，新都縣民蹇成美牛生二犢。穎陽縣民馮延密牛生二犢，其二額有白。三年，新津縣民文承富、赤水縣民蘇福、廣安軍吏胥仁迪牛生二犢。



 咸平元年，眉山縣民向瓊玖陳元寶、丹
 棱縣民劉承鶚、通泉縣民王居中、曲水縣民楊漢成楊景歡王師讓、眉山縣民陳彥宥牛生三犢。二年，蒙陽縣民杜摯、九隴縣民楊太、眉山縣民蘇仁義、洪雅縣吏陸文贊牛生二犢。三年，敘浦縣民戴昌蘊牛生二犢。四年，流溪縣民何承添、晉原縣民頗全、永昌縣民曾嗣、犀浦縣民何福、彰明縣民王□巳牛生二犢。六年，渠江縣民王德進、魏城民蒲諫王信、石照縣民仲漢宗、大足縣民劉武牛生二犢。



 景德元年，魏城縣民閻明、彭州蒙陽縣
 民郭琮牛生二犢。二年，三泉縣民李景順、東海縣民時祐、小溪縣民劉可、赤水縣民羅永並牛生二犢。三年，長江縣民於承琛牛生二犢。四年，相如縣民楊漢暉、邛州安仁縣民羅瑩、九隴縣民白彥成、渠江縣民王繼豐家及順安軍屯田務牛生二犢。



 大中祥符元年，龔丘縣民李起牛生四犢，判州王欽若圖以獻。二年，立山縣民盧仁依、銅山縣民勾熙正、什邡縣民杜族、南康縣陳邦並牛生二犢。三年，犍為縣民陳知進牛生二犢。四年，東
 關縣民陳知進牛生二犢。五年，富順監些井場官楊守忠、曲水縣民向平、蓬溪縣民蹇知密牛生二犢。六年，廣安軍依政縣民李福、貴溪縣民徐志元牛生二犢。七年，雙流縣民姚彥信、涪城縣民張禮、嘉州龍游縣民張正、夾江縣民郭升、天水縣民王吉牛生二犢。八年，仁壽縣民何志、通泉縣民罷永泰、成都縣民張進、華陽縣民楊承珂牛生二犢。九年，平定軍平定縣民範訓、臨邛縣民楊暉牛生二犢。



 天禧元年，開江縣民冉津及澧州石門
 縣層山院牛生二犢。二年，臨邛縣民王道進、臨溪縣民王勝、西縣民韓光緒牛生二犢。四年，貴溪縣民葉政牛生二犢。五年，巴西縣民向知道牛生二犢。



 自天聖迄治平，牛生二犢者三十二，生三犢者一。



 自熙寧二年距元豐八年，郡國言民家牛生二犢者三十有五，生三角者一。



 元祐元年距元符三年，郡國言民家牛生二犢者十有五。



 大觀元年，閬州、達州言牛生二犢。四年三月，帝謂起居舍人宇文粹中曰：「牛產二犢，亦載之起居注中，豈
 若野蠶成繭之類，民賴其利，乃為瑞邪？」自是史官不復盡書。



 政和五年七月，安武軍言，郡縣民範濟家牛生麒麟。



 重和元年三月，陜州言牛生麒麟。



 宣和二年十月，尚書省言，歙州歙縣民鮑珙家牛生麒麟。三年五月，梁縣民邢喜家牛生麒麟。



 紹興元年，紹興府有牛戴刃突入城市，觸馬，裂腹出腸。時衛卒多犯禁屠牛，牛受刃而逸，近牛禍也。十六年，靜江府城北二十里，有奔犢以角觸人於壁，腸胃出，牛狂走，兩日不可執，卒以射死。十八年
 五月，依政縣牛生二犢。二十一年七月，遂寧府牛生二犢者三。二十五年八月，漢中牛生二犢。



 淳熙十二年，仁和縣良渚有牛生二首，七日而死。餘杭縣有犢二首。十六年三月，池州池口鎮軍屯牛狂走，觸人死。



 慶元三年，樂平縣田家牛生犢如馬，一角，鱗身肉尾，農以不祥殺之，或惜其為麟；同縣萬山牛生犢，人首。



 淳化三年正月乙卯，京師雨土，占曰：「小人叛。」自後李順盜據益州。



 景德元年七月辛亥，黃氣出壁，長五尺餘，占
 曰：「兵出。」二年正月丙寅，黃白氣環之。



 大中祥符元年正月癸亥朔，黃氣出於艮，占曰：「主五穀熟。」二年九月戊午，黃氣如柱起東南方，長五丈許。



 天禧五年，襄州鳳林鎮道側地湧起，高三尺，闊八尺，知州夏辣以聞。



 明道元年十月庚子夜，黃白氣五，貫紫微垣。



 景祐元年八月壬戌夜，有黃白氣如彗，長七尺餘，出張、翼之上，凡三十有三日不見。



 治平元年三月壬戌，雨土。十二月己亥，雨黃土。



 熙寧五年十二月癸未、七年三月戊午，並雨黃土。八年
 五月丁丑，雨黃土兼細毛。



 元豐二年十一月丁亥、五年三月乙巳、六年四月辛未，雨土。



 元祐七年正月戊午，天雨塵土，主民勞苦。



 宣和元年三月庚午，雨土著衣，主不肖者食祿。



 紹興十一年三月庚申，涇州雨黃沙。十八年十一月壬辰，肆赦，天有雲赤黃，近黃祥也，太史附秦檜旨奏瑞。



 乾道四年三月己丑，雨土若塵。



 淳熙四年二月戊戌，雨土，五年二月壬午、甲申、四月丁丑、六年十一月乙丑、十一年正月辛卯、甲寅、十三年正月壬寅，亦如之。
 十五年九月庚子，南方有赤黃氣。



 紹熙四年十月甲寅，雨土，五年四月癸卯亦如之。十月乙未，天有赤黃色，占曰：「是為天變。」色先赤後黃，近黃赤祥也。十一月辛亥，雨土。



 慶元元年二月己卯、十一月己丑，天雨塵土。三年正月丙子、四月丙午、十二月甲申，天雨塵土。六年正月己巳、閏月丁未、十月己丑，雨土。九月辛丑、十一月辛卯，天雨塵土。



 嘉泰元年六月己卯、九月己未、十二月辛丑，天雨塵土。



 嘉定三年正月丙午，天雨塵土。八年二月己未、
 五月辛未，天雨塵土。九年十二月癸巳，天雨土。十年二月癸巳，雨土。十二年二月癸巳，天雨塵土。十三年三月辛卯，天雨塵土。十六年二月戊子，天雨塵土。



 紹定三年三月丁酉，雨土。



 嘉熙二年四月甲申，雨土。三年三月辛卯，天雨塵土。



 淳祐五年二月丙寅朔，天雨塵土。十一年三月乙亥，天雨塵。



 寶祐三年三月己未，雨土。六年二月壬辰，天雨塵土。



 開慶元年三月辛酉，雨土。



 景定五年二月辛未，雨土。



 德祐元年三月辛巳，終日黃沙蔽天，或曰「
 喪氛」。



 乾德三年，京師地震史失日月。五年十一月，許州開元觀老君像自動，知州宋偓以聞。六年正月，簡州普通院毗廬佛像自動。



 至道二年十月，潼關西至靈州、夏州、環慶等州地震，城郭廬舍多壞，占云：「兵饑。」是時，西夏寇靈州，明年，遣將率兵援糧以救之，關西民饑。



 咸平二年九月，常州地震，壞鼓角樓、羅務、軍民廬舍甚眾。四年九月，慶州地震者再。六年正月，益州地震。



 景德元年正月丙申夜，
 京師地震；癸卯夜，復震；丁未夜，又震，屋皆動，有聲，移時方止。癸丑，冀州地震，占云：「土工興，有急令，兵革興。」是年，契丹犯塞。二月，益、黎、雅州地震。三月，邢州地震不止。四月己卯夜，瀛州地震。五月，邢州地復震不止。十一月壬子，日南至，京師地震。癸丑，石州地震。四年七月丙戌，益州地震。己丑，渭州瓦亭砦地震者四。



 大中祥符二年三月，代州地震。四年六月，昌、眉州並地震。七月，真定府地震，壞城壘。天聖五年三月，秦州地震。七年，京師地震。



 景
 祐四年十二月甲子，京師地震。甲申，忻、代、並三州地震，壞廬舍，覆壓吏民。忻州死者萬九千七百四十二人，傷者五千六百五十五人，畜擾死者五萬餘；代州死者七百五十九人，並州千八百九十人。



 寶元元年正月庚申，並、忻、代三州地震。十二月甲子，京師地震。



 慶歷三年五月九日，忻州地大震，說者曰：「地道貴靜，今數震搖，兵興民勞之象也。」四年五月庚午，忻州地震，西北有聲如雷。五年七月十四日，廣州地震。六年二月戊寅，青州地震。
 三月庚寅，登州地震，岠嵎山摧。自是震不已，每震，則海底有聲如雷。五月甲申，京師地震。七年十月乙丑，河陽、許州地震。



 皇祐二年十一月丁酉夜，秀州地震，有聲自北起如雷。



 嘉祐二年，雄州北界、幽州地大震，大壞城郭，覆壓者數萬人。五年五月己丑，京師地震。



 治平四年秋，漳、泉、建州、邵武、興化軍等處皆地震，潮州尤甚，拆裂泉湧，壓覆州郭及兩縣屋宇，士民、軍兵死者甚眾。八月己巳，京師地震。



 熙寧元年七月甲申，地震。乙酉、辛卯，再震；
 八月壬寅、甲辰，又震。是月，須城、東阿二縣地震終日，滄州清池、莫州亦震，壞官私廬舍、城壁。是時，河北復大震，或數刻不止，有聲如雷，樓櫓、民居多摧覆，壓死者甚眾。九月戊子，莫州地震，有聲如雷。十一月乙未，京師及莫州地震。十二月癸卯，瀛州地大震。丁巳，冀州地震。辛酉，滄州地震，湧出沙泥、船板、胡桃、螺蚌之屬。是月，潮州地再震。是歲，數路地震，有一日十數震，有逾半年震不止者。二年十月庚戌，南郊，東壝門內地陷，有天寶十三年
 古墓。



 元豐元年，邕州佛像動搖。初，像動而夏人入寇，又動而州大火，其後儂智高叛，復動，於是知州錢師孟投其像於江中。八年二月甲戌，賓州嶺方縣地陷。五月丙午，京師地震。



 元祐二年二月辛亥，代州地震有聲。四年春，陜西、河北地震。七年九月己酉，蘭州、鎮戎軍、永興軍地震，十月庚戌朔，環州地再震。



 紹聖元年十一月丙戌，大原府地震。二年十月、十一月，河南府地震。是歲，蘇州自夏迄秋地震。三年三月戊戌夜，劍南東川地震。九月
 己酉，滁州、沂州地震。四年六月己酉，太原府地震有聲。



 元符元年七月壬申夜，雲陰蔽天，地震良久。二年正月壬申，恩州地震。八月甲戌，太原府地震；三年五月己巳，太原府又震。



 建中靖國元年十一月辛亥，太原府、潞、晉、隰、代、石、嵐等州岢嵐威勝保化寧化軍地震彌旬，晝夜不止，壞城壁、屋宇，人畜多死。自後有司方言祥瑞，郡國地震多抑而不奏。



 政和七年六月，詔曰：「熙河、環慶、涇原路地震經旬，城砦、關堡、城壁、樓櫓、官私廬舍並皆摧塌，
 居民覆壓死傷甚眾，而有司不以聞，其遣官按視之。」



 宣和四年，北方用兵，雄州地大震。玄武見於州之正寢，有龜大如錢，蛇若朱漆箸，相逐而行，宣撫使焚香再拜，以銀奩貯二物。俄俱死。六年正月，京師連日地震，宮殿門皆動有聲。七年七月己亥，熙河路地震，有裂數十丈者，蘭州尤甚。陷數百家，倉庫俱沒。河東諸郡或震裂。



 建炎二年正月戊戌，長安地大震，金將婁宿圍城，彌旬無外援，乘地震而入，城遂陷。



 紹興三年八月甲申，地震，平江
 府、湖州尤甚。是歲，劉豫陷鄧、隨等州，金人犯蜀。四年，四川地震。五年五月，行都地震。六年六月乙巳夜，地震自西北，有聲如雷，餘杭縣為甚。是冬，劉麟、猊犯順，寇濠、壽州。七年，地震。二十四年正月戊寅，地震。二十五年三月壬申，地震。二十八年八月甲寅夜，震。三十一年三月壬辰，地震。三十二年七月戊申，地震。



 隆興元年十月丁丑，地震；六月甲寅，又震。



 乾道二年九月丙午，地震自西北方。四年十二月壬子，石泉軍地震三日，有聲如雷，屋瓦
 皆落，時綿竹有冤獄云。



 淳熙元年十二月戊辰，地震自東北方。九年十二月壬寅夜，地震。十年十二月丙寅，地震。十二年五月庚寅，地震。



 慶元六年九月，東北地震。十一月甲子，地震東北方。



 嘉定六年四月，行都地震。六月丙子，淳安縣地震。九年二月辛亥，東、西川地大震四日。十年二月庚申，地震自東南。十二年五月，地震。六月，西川地震。十四年正月乙未夜，地震，大雷。五月丙申，西川地震。



 寶慶元年八月己酉，地震。



 嘉熙四年十二月丙辰，
 地震。



 淳祐元年十二月庚辰夜，地震。



 寶祐三年，蜀地震。



 咸淳七年，嘉定府城震者三。



 雍熙三年，階州福津縣常峽山圮，壅白江水，逆流高十許丈，壞民田數百里。



 淳化二年五月，名山縣大風雨，登遼山圮，壅江水逆流入民田，害稼。



 咸平元年七月庚午，寧化軍汾水漲，壞北水門，山石摧圮，軍士有壓死者。二年七月庚寅，靈寶縣暴雨崖圮，壓居民，死者二十二戶。三年三月辛丑夜，大澤縣三陽砦大雨崖摧，壓死者六
 十二人。四年正月，成紀縣山摧，壓死者六十餘人。



 景德四年七月，成紀縣崖圮，壓死居民。



 熙寧五年九月丙寅，華州少華山前阜頭峰越八盤領及穀，摧陷於石子坡。東西五里，南北十里，潰散墳裂，湧起堆阜，各高數丈，長若堤岸。至陷居民六社，凡數百戶，林木、廬舍亦無存者。並山之民言：「數年以來，峰上常有云，每遇風雨，即隱隱有聲。是夜初昏，略無風雨，山上忽霧起，有聲漸大，地遂震動，不及食頃而山摧。」



 元祐元年十二月，鄭縣界小敷
 谷山摧，傷居民。



 紹興十二年十二月，陜西不雨，五穀焦枯，涇、渭、灞、滻皆竭。時秦民以饑離散，壯者為北人所買，郡邑遂空。



 紹熙四年秋，南岳祝融峰山自摧。劍門關山摧。五年十二月，臨安府南高峰山自摧。



 慶元二年六月辛未，臺州黃巖縣大雨水，有山自徙五十餘里，其聲如雷，草木、塚墓皆不動，而故址潰為淵潭。時臨海縣清潭山亦自移。



 嘉泰二年七月丁未，閩建安縣山摧，民廬之壓者六十餘家。



 嘉定六年六月丙子，嚴州淳安縣長樂
 鄉山摧水湧。九年，黎州山崩。



 咸淳十年，天目山崩。



 熙寧元年，荊、襄間天雨白犛如馬尾，長者尺餘，彌漫山谷。三月丁酉，潭州雨毛。八年五月丁丑，雨黃毛。



 紹熙四年十一月癸酉，地生毛。



 咸淳九年，江南平地產白毛，臨安尤多。



\end{pinyinscope}