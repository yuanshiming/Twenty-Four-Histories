\article{列傳第七十七}

\begin{pinyinscope}

 張方平王拱辰張趙
 概胡宿
 子宗
 炎從子宗愈宗回



 張方平，字安道，南京人。少穎悟絕倫，家貧無書，從人假三史，旬日即歸之，曰：「吾已得其詳矣。」凡書皆一閱不再
 讀，宋綬、蔡齊以為天下奇才。舉茂材異等，為校書郎、知昆山縣。又中賢良方正，選遷著作佐郎、通判睦州。



 趙元昊且叛，為嫚書來，規得譴絕以激使其眾。方平請：「順適其意，使未有以發，得歲月之頃，以其間選將厲士，堅城除器，為不可勝以待之。雖終於必叛，而兵出無名，吏士不直其上，難以決勝。小國用兵三年，而不見勝負，不折則破；我以全制其後，必勝之道也。」時天下全盛，皆謂其論出姑息，決計用兵。方平上《平戎十策》，以為：「入寇當自
 延、渭，巢穴之守必虛。宜屯兵河東，卷甲而趨之，所謂攻其所必救，形格勢禁之道也。」宰相呂夷簡善其策而不果行。當召試館職，仁宗曰：「是非兩策制科者乎？何試也？」命直集賢院，俄知諫院。夏人寇邊，方平首乞合樞密之職於中書，以通謀議。帝然之，遂以宰相兼樞密使。時調諸道弓手，刺其壯者為宣毅、保捷，方平連疏爭之，弗聽。既而兩軍驕甚，合二十餘萬，皆市人不可用，如方平言。



 夏竦節制陜西並護諸將，四路以稟復失事機，且詔使
 出師，逗遛不行。及豐州陷，劉平等覆師，主帥皆坐譴，竦獨不預，方平劾罷之，而請四路帥臣，各自任戰守。西師久未解，元昊亦困弊，方平言：「陛下猶天地父母也，豈與犬豕豺狼較乎？願因郊赦，引咎示信，開其自新之路。」帝喜曰：「是吾心也。」是歲，改慶歷赦書，敕邊吏通其善意，元昊竟降。既，以修起居注使契丹。契丹主顧左右曰：「有臣如此，佳哉」騎而擊球於前，酌玉卮飲之，且贈以所乘馬。還，知制誥，權知開封府。府事叢集，前尹率書板識之，方
 平獨默記決遣，無少差忘。進翰林學士。元昊既臣，而與契丹有隙，來請絕其使，議者不可。方平曰：「得新附之小羌，失久和之強敵，非計也。宜賜元昊詔，使之審處，但嫌隙朝除，則封冊暮下。如此，於西、北為兩得矣。」時韙其謀。拜御史中丞，改三司使。



 初，王拱辰議榷河北鹽，方平見曰：「河北再榷鹽，何也？」帝曰：「始立法耳。」方平曰：「昔周世宗以鹽課均之稅中，今兩稅鹽錢是也。豈非再榷乎？」帝驚悟，方平請直降手詔罷之。河朔父老迎拜於澶州，為佛
 老會七日，以報上恩，事具《食貨志》。加端明殿學士、判太常寺。



 禁中衛卒夜變，帝旦語二府，獎張貴妃扈蹕功。夏竦即倡言：「當求所以尊異之禮。」方平聞之，謂陳執中曰：「漢馮婕妤身當猛獸，不聞有所尊異；且皇后在而尊貴妃，古無是事。果行之，天下之責，將萃於公矣。」執中瞿然而罷。



 帝以豐財省費訪群臣，方平既條對，又獨上數千言，大略以為：「祥符以來，務為姑息，漸失祖宗之舊。取士、任子、磨勘、遷補之法壞，命將養兵，皆非舊律。國用既窘，
 則政出多門；大商豪民乘隙射利，而茶鹽香礬之法亂。此治忽盛衰之本，不可以不急。」帝覽對甚悅，且大用，會判官楊儀得罪，坐與交，出知滁州。頃之，知江寧府，入判流內銓。



 以侍講學士知滑州，徙益州。未至，或扇言儂智高在南詔，將入寇，攝守亟調兵築城，日夜不得息，民大驚擾。朝廷聞之，發陜西步騎兵仗，絡繹往戍蜀。詔趣方平行，許以便宜從事，方平曰：「此必妄也。」道遇戍卒，皆遣歸，他役盡罷。適上元張燈，城門三夕不閉，得邛部川譯
 人始造此語者，梟首境上，而流其餘黨，蜀人遂安。



 復以三司使召。方西鄙用兵，兩蜀多所調發，方平為奏免橫賦四十萬，減鑄鐵錢十餘萬緡。又建言：「國家都陳留，當四通五達之道，非若雍、洛有山川足恃，特倚重兵以立國耳。兵恃食，食恃漕運，以汴為主，汴帶引淮、江，利盡南海。天聖已前，歲調民浚之，故水行地中。其後，淺妄者爭以裁減役費為功，汴日以塞，今仰而望焉，是利尺寸而喪丘山也。」乃畫上十四策。富弼讀其奏，漏盡十刻，帝稱
 善。弼曰：「此國計大本，非常奏也。」悉如其說行之。



 遷尚書左丞、知南京。未幾，以工部尚書帥秦州。諜告夏人將壓境，方平料簡士馬，聲言出塞。已而寇不至，言者論其輕舉，曾公亮曰：「兵不出塞，何名輕舉？寇之不得至，有備故也。倘罪之，後之邊臣，將不敢為先事之備矣。」方平不自安，請知南京。



 英宗立，遷禮部尚書，請知鄆州。還，為學士承旨。帝不豫，召至福寧殿，帝馮幾言，言不可辨。方平進筆請，乃書云：「明日降詔，立皇太子。」方平抗聲曰：「必穎
 王也，嫡長而賢，請書其名。」帝力疾書之，乃退草制。



 神宗即位，召見，請約山陵費，帝曰：「奉先可損乎？」對曰：「遺制固云，以先志行之，可謂孝矣。」又請差減錫賚，以乾興為準，費省什七八。方平進詔草，帝親批之，曰：「卿文章典雅，煥然有三代風，又善以豐為約，意博而辭寡，雖《書》之訓誥，殆無加也。」其見稱重如此。



 拜參知政事。御史中丞司馬光疏其不當用，不聽。光解中丞，曾公亮議用王安石，方平以為不可。數日，遭父憂，服闋，以觀文殿學士留守西
 京。入覲，留判尚書都省，力請知陳州。安石行新法，方平陛辭，極論其害，曰：「民猶水也，可以載舟，亦可以覆舟；兵猶火也，弗戢必自焚。若新法卒行，必有覆舟、自焚之禍。」帝憮然。



 韓絳主西師，慶卒亂，京西轉運使令一路各會兵於州，民大駭。方平持檄不下而奏之，帝曰：「守臣不當爾邪！」命罷諸郡兵。召為宣徽北院使，留京師。王安石深沮之，以為青州。未行，帝問祖宗御戎之要，對曰：「太祖不勤遠略，如靈夏、河西，皆因其酋豪，許之世襲；環州董遵
 誨、西山郭進、關南李漢超，皆優其祿賜，寬其文法。諸將財力豐而威令行，間諜精審，吏士用命，故能以十五萬人而獲百萬之用。及太宗謀取燕薊，又內徙李彞興、馮暉，於是朝廷始旰食矣。真宗澶淵之克，與契丹盟，至今人不識兵革。三朝之事如此。近歲疆埸之臣，乃欲試天下於一擲，事成徼利，不成詒患，不可聽也。」帝曰：「慶歷以來，卿知之乎？元昊初臣，何以待之？」對曰：「臣時為學士，誓詔封冊，皆出臣手。」帝曰：「卿時已為學士，可謂舊德矣。」



 契
 丹泛使蕭禧來議疆事，臨當辭，臥驛中不起。方平謂樞密使吳充曰：「但令主者日致饋勿問，且使邊郡檄其國可也。」充啟從之，禧即行。除中太一宮使。



 王安石弛銅禁，奸民日銷錢為器，邊關海舶不復譏錢出，錢日耗。方平極論其害，請詰安石：「舉累朝之令典，一旦削除之，其意安在？」帝頗採其言，而方平求去。進使南院，判應天府。帝曰：「朕欲卿與韓絳共事，而卿論政不同；欲置卿樞密，而卿論兵復異。卿受先帝末命，訖無以副朕意乎？」遂行。



 高
 麗使過府，長吏當送迎，方平言：「臣班視二府，不可為陪臣屈。」詔但遣少尹。王師征安南，方平言：「舉西北壯士健馬，棄之炎荒，其患有不可勝言者。若師老費財，無功而還，社稷之福也。」後皆如其言。



 新法鬻河渡坊場，司農並及祠廟，宋閼伯、微子廟皆為賈區。方平言：「宋王業所基，閼伯封於商丘，以主大火；微子為始封之君，是二祠者，亦不得免乎？」帝震怒，批牘尾曰：「慢神辱國，無甚於斯！」於是天下祠廟皆得不鬻。數請老，以太子少師致仕。官制
 行，廢宣徽使，獨命領之如故。哲宗立，加太子太保。元祐六年，薨，年八十五。贈司空。遺令毋請謚，尚書右丞蘇轍為請，乃謚曰文定。



 方平慷慨有氣節，既告老，論事益切，至於用兵、起獄，尤反復言之。且曰：「臣且死，見先帝地下，有以借口矣。」平居未嘗以言徇物、以色假人。守蜀日，得眉山蘇洵與其二子軾、轍，深器異之。嘗薦軾為諫官。軾下制獄，又抗章為請，故軾終身敬事之，敘其文，以比孔融、諸葛亮。晚，受知神宗。王安石方用事，嶷然不小屈，以
 是望高一時。守宋都日，富弼自亳移汝，過見之曰：「人固難知也。」方平曰：「謂王安石乎？亦豈難知者！方平頃知皇祐貢舉，或稱其文學，闢以考校。既入院，凡院中之事，皆欲紛更。方平惡其人，檄使出，自是未嘗與語也。」弼有愧色，蓋弼素亦善安石云。



 王拱辰，字君貺，開封咸平人。元名拱壽，年十九，舉進士第一，仁宗賜以今名。通判懷州，入直集賢院，歷鹽鐵判官、修起居注、知制誥。慶歷元年，為翰林學士。



 契丹使劉
 六符嘗謂賈昌朝曰：「塘濼何為者？一葦可杭，投棰可平；不然，決其堤，十萬土囊，即可路矣。」仁宗以問拱辰，對曰：「兵事尚詭，彼誠有謀，不應以語我，此誇言爾。設險守國，先王不廢，而祖宗所以限敵人也。」至是，又使六符來，求關南十縣，斥太宗伐燕為無名，舉朝莫知所答。拱辰曰：「王師征河東，契丹既通使，而寇石嶺關以援賊。太宗怒，遂回軍伐之，豈謂無名？」乃作報書曰：「既交石嶺之鋒，遂有薊門之役。」契丹得報，遂繼好如初。帝喜，謂輔臣曰：「非
 拱辰深練故實，殆難答也。」



 權知開封府，拜御史中丞。夏竦除樞密使，拱辰言：「竦經略西師，無功稱而歸。今置諸二府，何以厲世？」因對，極論之。帝未省，遽起，拱辰前引裾，乃納其說，竦遂罷。又言：「滕宗諒在慶州，所為不度，而但降秩守虢，懼邊臣則效，宜施重責。」未聽，即家居，求自貶。乃徙宗諒岳州，敕拱辰赴臺。入見，帝曰：「言事官第自舉職，勿以朝廷未行為沮己，而輕去以沽名。自今有當言者，宜力陳毋避。」



 僧紹宗以鑄佛像惑眾，都人競投金冶
 中，宮掖亦出貲佐之。拱辰言：「西師宿邊，而財費於不急，動士心，起民怨。」詔亟禁之。蘇舜欽會賓客於進奏院，王益柔醉作《傲歌》，拱辰風其僚魚周詢、劉元瑜舉劾之。兩人既竄廢，同席者俱逐。時杜衍、範促淹為政，多所更張，拱辰之黨不便。舜欽、益柔皆仲淹所薦，而舜欽，衍婿也，故因是傾之，由此為公議所薄。



 復以翰林學士權三司使。坐舉富民鄭旭，出知鄭州，徙澶、瀛、並三州。數歲還，為學士承旨兼侍讀。帝於邇英閣置《太玄經》、蓍草，顧曰：「朕
 每閱此。卿亦知其說乎？」拱辰具以對，且曰：「願陛下垂意《六經》，旁採史策，此不足學也。」



 至和三年，復拜三司使。聘契丹，見其主混同江，設宴垂釣，每得魚，必酌拱辰酒，親鼓琵琶以侑飲。謂其相曰：「此南朝少年狀元也，入翰林十五年，故吾厚待之。」使還，御史趙抃論其輒當非正之禮，「異時北使援此以請，將何辭拒之？」湖南轉運判官李章、知潭州任顓市死商真珠，事敗，具獄上，拱辰悉入珠掖庭。抃並劾之。除宣徽北院使，抃言：「宣徽之職，本以待
 勛勞者，唯前執政及節度使得為之，拱辰安得污此選？」乃以端明殿學士知永興軍，歷泰定二州、河南大名府，積官至吏部尚書。



 神宗登極，恩當轉僕射，歐陽修以為此宰相官，不應序進，但遷太子少保。熙寧元年，復以北院使召還。王安石參知政事，惡其異己，乘二相有故，出為應天府。八年，入朝，為中太一宮使。



 元豐初，轉南院使，賜金方團帶。再判大名，改武安軍節度使。三路籍民為保甲，日聚而教之，禁令苛急，往往去為盜，郡縣不敢以
 聞。拱辰抗言其害曰：「非止困其財力，奪其農時，是以法驅之，使陷於罪罟也。浸淫為大盜，其兆已見。縱未能盡罷，願財損下戶以紓之。」主者指拱辰為沮法，拱辰曰：「此老臣所以報國也。」上章不已。帝悟，於是第五等戶得免。



 哲宗立，徙節彰德，加檢校太師。是年薨，年七十四。贈開府儀同三司，謚懿恪。



 論曰：方平、拱辰之才，皆較然有過人者，而不免司馬光、趙抃之論。豈其英發之氣，勇於見得，一時趨鄉未能盡
 適於正與？及新法行，方平痛陳其弊，拱辰爭保甲，言尤剴切，皆諤諤不少貶，為國老成，望始重矣。若方平識王安石於闢校貢舉之時，而知其後必亂政，其先見之明，無忝呂誨云。



 張昪字杲卿，韓城人。舉進士，為楚邱主簿。南京留守王曾稱其有公輔器。累官度支員外郎。夏竦經略陜西，薦其才，換六宅使、涇原秦鳳安撫都監。未幾，以母老，求歸故官，得知絳州，改京西轉運使。知鄧州，又以母辭。或指
 為避事，範仲淹言於朝曰：「張忭豈避事者？」乃許歸養。歷戶部判官、開封府推官，至知雜御史。



 張堯佐緣恩驟用，知開封府；內侍楊懷敏夜直禁中，而衛士為變，皆極論之。忭性質樸，不善擇言，至斥張貴妃為一婦人，謂懷敏得志，將不減劉季述。仁宗讀之不懌，以語陳升之。升之曰：「此忠直之言，不激切，則聖意不可回矣。」帝乃解。以天章閣待制知慶州，改龍圖閣直學士、知秦州。



 初，青唐蕃部藺氈，世居古渭，積與夏人有隙，懼而獻其地。攝帥範
 祥無遠慮，亟城之。諸族畏其逼，舉兵叛。忭至，請棄勿城。詔戶部副使傅求審視之，以為不可棄，與忭議殊。先是，副總管劉渙討叛羌，逗撓不時進，忭命他將郭恩代之，羌乃潰去。渙黜其功，讕訟恩多殺老稚，以撼忭。朝廷命張方平守秦，徙渙涇原，亦徙忭青州。將罪忭，方平辭曰：「渙、忭有階級，今互言而兩罷帥，不可為也。」忭乃復留。



 至和二年，召兼侍讀，拜御史中丞。劉沆在相位，以御史範師道、趙抃嘗攻其惡，陰欲出之。忭曰：「天子耳目之官，奈
 何用宰相怒而斥？」上章力爭之，沆竟罷去。帝見忭指切時事無所避，謂曰：「卿孤立，乃能如是。」對曰：「臣仰托聖主，致位侍從，是為不孤。今陛下之臣，持祿養望者多，而赤心謀國者少，竊以為如陛下乃孤立爾。」帝為之感動。



 契丹主宗真遣使繼其畫像來，求帝畫像，未報而死。子洪基立，以為請，詔忭報聘，諭使更致新主像。契丹欲先得之，忭曰：「昔文成以弟為兄屈，尚先致敬，況今為伯父哉！」遂無以奪，乃復以洪基像來。嘉祐三年，擢樞密副使，遷
 參知政事、樞密使。忭愛惜官資，凡內降所與，多持不下。見帝春秋高，前後屢進言儲嗣事，卒與韓琦同決策。



 英宗立，請老，帝曰：「太尉勤勞王家，詎可遽去？」但命五日一至院，進見無蹈舞。司馬光上疏言：「近歲以來，大臣年高者皆不敢自安其位，言事者欲以為名，又從而攻之。使其人無可取，雖少壯何為？果有益於時，雖老何傷？忭為人忠謹清直，不可干以私，若使且居其位，於事亦未有曠廢也。」忭請不已，始賜告，令養疾，遂以彰信軍節度使、
 同中書門下平章事判許州，改鎮河陽三城。拜太子太師致仕。熙寧十年薨，年八十六。贈司徒兼侍中，謚曰康節。



 趙概，字叔平，南京虞城人。少篤學自力，器識宏遠，為一時名輩稱許。中進士第，通判海州，為集賢校理、開封府推官。奏事殿中，仁宗面賜銀緋。



 出知洪州，州城西南薄章江，有泛溢之虞，概作石堤二百丈，高五丈，以障其沖，水不為患。僚吏鄭陶、饒奭挾持郡事，為不法，前守莫能
 制。州之歸化卒，皆故時群盜。奭造飛語曰：「卒得廩米陳惡，有怨言，不更給善米，且生變。」概不答。卒有自容州戍逃歸而犯夜者，斬之以徇，因收陶、奭抵罪，闔府股慄。



 加直集賢院、知青州。坐失舉澠池令張誥免，久乃起，監密州酒。知滁州，山東有寇李二過境上，告人曰：「我東人也，公嘗為青州，民愛之如父母，我不忍犯。」率眾去。



 召修起居注。歐陽修後至，朝廷欲驟用之，難於越次。概聞，請郡，除天章閣待制、糾察在京刑獄，修遂知制誥。逾歲，概始
 代之。郊祀，當任子、進階爵，乞回其恩，封母郡太君。宰相謂曰：「君即為學士，擬封不久矣。」概曰：「母年八十二，願及今拜君賜以為榮。」乃許之，後遂為例。



 蘇舜欽等以群飲逐，概言：「預會者皆館閣名士，舉而棄之，觖士大夫望，非國之福也。」不報。求知蘇州，終母喪，入為翰林學士。聘契丹，契丹主會獵，請賦《信誓如山河詩》」詩成，親酌玉杯為概勸，且授侍臣劉六符素扇，寫之納袖中，其禮重如此。還，兼侍讀學士。諫官郭申錫論事忤旨，帝欲加罪，概曰：「
 陛下始面諭申錫毋面從，今黜之，何以示天下？」乃止。



 以龍圖閣學士知鄆州、應天府，代韓絳為御史中丞。絳以論張茂實不宜典宿衛罷，概至，首言之，茂實竟去。御藥院內臣有寄資至團練使者，謂之暗轉。概請明限以年，詔俟出院優遷之，毋得累寄。擢樞密使、參知政事。數以老求去。熙寧初，拜觀文殿學士、知徐州。自左丞轉吏部尚書，前此，執政遷官，未有也。以太子少師致仕，退居十五年，嘗集古今諫爭事，為《諫林》百二十卷上之。神宗賜詔
 曰：「請老而去者，類以聲問不至朝廷為高。唯卿有志愛君，雖退處山林，未嘗一日忘也。當置於坐右，時用省閱。」元豐六年薨，年八十八。贈太子太師，謚曰康靖。



 概秉心和平，與人無怨怒。雖在事如不言，然陰以利物者為不少，議者以比劉寬、婁師德。坐張誥貶六年，念之終不衰，誥死，恤其家備至。歐陽修遇概素薄，又躐知制誥，及修有獄，概獨抗章明其罪，言為仇者所中傷，不可以天下法為人報怨。修得解，始服其長者。為鄆州時，吏按前守
 馮浩侵公使錢三十萬，當以職田租償。概知其貧，為代以己奉。其平生所為類此。



 概初名禋，嘗夢神人金書名簿有「趙概」，遂更云。



 胡宿，字武平，常州晉陵人。登第，為揚子尉。縣大水，民被溺，令不能救，宿率公私船活數千人。以薦為館閣校勘，進集賢校理。通判宣州，囚有殺人者，將抵死，宿疑而訊之，囚憚棰楚不敢言。闢左右復問，久乃云：「旦將之田，縣吏縛以赴官，莫知其故。」宿取具獄翻閱，探其本辭，蓋婦
 人與所私者殺其夫，而執平民以告也。



 知湖州，前守滕宗諒大興學校，費錢數十萬。宗諒去，通判、僚吏皆疑以為欺，不肯書歷。宿誚之曰：「君輩佐滕侯久矣，茍有過，盍不早正？乃陰拱以觀，俟其去而非之，豈昔人分謗之意乎？」坐者大慚謝。其後湖學為東南最，宿之力為多。築石塘百里，捍水患，民號曰胡公塘，而學者為立生祠。



 久之，為兩浙轉運使。召修起居注、知制誥。入內都知楊懷敏坐衛士之變，斥為和州都監，未幾，召入復故職。宿封還
 詞頭，且言：「懷敏得不窮治誅死，已幸，豈宜復在左右？」命遂寢。



 慶歷六年，京東、兩河地震，登、萊尤甚。宿兼通陰陽五行災異之學，乃上疏曰：「明年丁亥，歲之刑德，皆在北宮。陰生於午，而極於亥。然陰猶強而未即伏，陽猶微而不能勝，此所以震也。是謂龍戰之會，其位在乾。若西北二邊不動，恐有內盜起於河朔。又登、萊視京師，為東北少陽之位，今二州置金坑，多聚民鑿山谷，陽氣耗洩，故陰乘而動。宜即禁止，以寧地道。時以為迂闊。明年，王則
 果以貝州叛。皇祐五年正月，會靈宮災，是歲冬至，郊，以二帝並配。明年大旱，宿言：「五行，火，禮也。去歲火而今又旱，其應在禮，此殆郊丘並配之失也。」即建言並配非古，宜用迭配如初。時議者謂士大夫言，七十當致仕，其不知止者，請令有司按籍舉行之。宿以為非優老之義，當少緩其期法：武吏察其任事與否，勿斷以年；文吏使得自陳而全其節。及言皇祐新樂與舊樂難並用；禮部間歲一貢士不便，當用三年之制。皆如其言。



 唐介貶嶺南，
 帝遣中使護以往。宿言：「事有不可測，介如不幸道死，陛下受殺直臣之名。」帝悟，追還使者。遷翰林學士，知審官、刑院。李仲昌開六塔河，民被害，詔獄薄其罪。宿請斬以謝河北，仲昌由是南竄。袞國公主下降，將行冊禮。宿諫曰：「陛下昔封兩長主，未嘗冊命，今施之愛女，殆非漢明帝所謂『我子豈得與先帝子等』之義也。」



 涇州卒以折支不時給，出惡言，且欲相扇為亂。既置於法，乃命劾三司吏。三司使包拯護弗遣。宿曰：「涇卒固悖慢，然當給之物，
 越八十五日而不與，計吏安得為無罪？拯不知自省，公拒制命，紀綱益廢矣。」拯懼，立遣吏。韓琦守並州，請復其節鎮。宿言：「參、商為仇讎之星。國家受命於商丘，而參為晉地。今欲崇晉，非國之利也。宋興削平四方，並最後服，故太宗不使列於方鎮，八十年矣，宜如故便。」議遂止。後琦秉政，卒復之。



 拜樞密副使。曾公亮任雄州，趙滋顓治界河事。宿言於英宗曰：「憂患之來，多藏於隱微，而生於所忽。自滋守邊，北人捕魚伐葦，一切禁絕，由此常與鬥
 爭。南北通好六十載，內外無患，近年邊遽來上，不過侵誣尺寸，此城砦之吏移文足以辨詰，何至於興甲兵哉？今搢紳中有恥燕薊外屬者，天時人事未至，而妄意難成之福。願守兩朝法度，以惠養元元，天下幸甚。」宿以老，數乞謝事。治平三年，罷為觀文殿學士、知杭州。明年，以太子少師致仕，未拜而薨，年七十二。贈太子太傅，謚曰文恭。



 宿為人清謹忠實，內剛外和，群居不嘩笑，與人言，必思而後對。故臨事重慎，不輒發，發亦不可回止。居母
 喪三年，不至私室。其當重任，尤顧惜大體。在審官、刑院，擇詳議官，有在選中者，嘗監征榷，以水災負課。同列謂小累不足白，宿竟白之，而薦其才足用，仁宗聽納。同列退而誚曰：「公固欲白上，倘緣是不用，奈何？」宿曰：「彼之得否，不過一詳議官。宿平生以誠事主，今白首矣，忍以毫發欺乎？為之開陳，聽吾君自擇爾。」少與一僧善，僧有秘術，能化瓦石為黃金。且死，將以授宿，使葬之。宿曰：「後事當盡力，他非吾所冀也。」僧嘆曰：「子之志，未可量也。」
 其篤行自勵，至於貴達，常如布衣時。



 子宗炎，從子宗愈、宗回。



 宗炎字彥聖，由將作監主簿鎖廳登第。為國子大宗正丞、開封府推官、考功吏部郎中。舊制，選人改京官，舉將小絓吏議，輒尼不行。宗炎請先引見，俟舉者罪即追止，從之。



 哲宗崩，遼使來吊祭，宗炎以鴻臚少卿迓境上。使者不易服，宗炎以禮折之，須其聽命，乃相見。暨還，升為卿。初，父宿使遼，遼人重之。其後宗炎婿鄧忠臣迓客，客問：「中外嘗有充使者否？」忠臣以宿告，且言：「前使鴻臚，其
 子也。」客嘆：「胡氏世不乏人。」俄以直龍圖閣知穎昌府，歷密州而卒。



 宗炎善為詩，藻思清婉。歐陽修守亳，與客游郡圃，或誦其詩，修賞味不已，以為有鮑、謝風致。其重之如此。



 宗愈字完夫，舉進士甲科，為光祿丞。宿得請杭州，英宗問：「子弟誰可繼者？」以宗愈對。召試學士院。



 神宗立，以為集賢校理。久之，兼史館檢討，遂同知諫院。修內卒盜皇城器物，宗愈言：「唐長孫無忌不解佩刀入東上閣門，校
 尉論當死。今禁卒為盜，而入內都知不能覺察，願正其罪。」殿帥直廬在長慶門內，久而自置隸圉。宗愈曰：「嚴禁旅，所以杜奸宄也。奈何令私人得為之？萬一兇黠者竄名其間，將不可悔。請易募老卒。」



 王安石用李定為御史，宗愈言：「御史當用學士及丞、雜論薦，又須官博士、員外郎。今定以幕職不因薦得之，是殆一出執政意，即大臣不法，誰復言之？」蘇頌、李大臨不草制，坐絀；宗愈又爭之，安石怒，出通判真州。歷提點河東刑獄、開封府推官、吏
 部右司郎中。



 元祐初，進起居郎、中書舍人、給事中、御史中丞。時更定役法，書成，衙校募不足者，聽差入等戶。宗愈言：「法貴均一，若持兩端，則於文有害。是乃差法，非募法也。請刪之。」



 哲宗嘗問朋黨之弊，對曰：「君子指小人為奸，則小人指君子為黨。君子，蓋義之與比者。陛下能擇中立之士而用之，則黨禍熄矣。」明日，具《君子無黨論》以進。拜尚書右丞。於是諫議大夫王覿論其不當，而劉安世、韓川、孫覺等合攻之，朝廷依違。逾年，出覿潤州，而言
 者愈力。乃罷為資政殿學士、知陳州，徙成都府，蜀人安其政。召為禮部尚書，遷吏部，卒，年六十六。贈左銀青光祿大夫。



 宗回字醇夫，用蔭登第，為編修敕令官、司農寺乾當公事、京西轉運判官、提點刑獄、京東陜西轉運使、吏部郎中。紹聖初，以直龍圖閣知桂州，進寶文閣待制。坐系平民死，降集賢殿修撰、知隨州，改秦州、慶州，復為待制。



 先是，熙河將王贍下邈川有功，帥孫路不樂贍，奪其兵與
 王愍。朝廷知之，以宗回代路，加直學士。時青唐瞎征內附，而心牟欽氈勒兵立別酋隴拶，還其地，勢復張。瞎征大懼，自髡為僧以祈免。王贍怨孫路，因言青唐不煩兵可下。至，則駐宗哥城不進。宗回怒，日夜檄趣之，且戒贍曰：「青唐兵甚弱，隴拶稚子，何能為，而怯懦逗遛，吾將以軍法從事。」又遣王愍復至邈川，聲言代贍。贍懼，乃率步騎掩青唐，據之，隴拶降。詔以青唐為鄯州，邈川為湟州。未幾，屬羌郎阿章叛，拒官軍。宗回遣將王吉、魏釗討之，
 皆敗死。又遣鈐轄種樸往。樸言：「賊鋒方銳，且盛寒，宜少緩師。」宗回不聽，督之急。樸不得已，行，亦敗死。於是轉運判官秦希甫言湟、鄯難守，以為棄之便。事下宗回，宗回持不可，希甫罷去。會徽宗棄鄯州，於是任伯雨再疏其罪，奪職知蘄州。



 還，為待制。歷慶、渭、陳、延、澶州。兄宗愈入黨籍，宗回亦罷郡。居亡何，錄其堅守湟、鄯之議，起知秦州。進樞密直學士，徙永興、鄭州、成德軍，復坐事去。大觀中卒，贈銀青光祿大夫。



 胡氏自宿始大，及宗愈仍世執
 政，其後子孫至侍從、九卿者十數，遂為晉陵名族。



 論曰：張忭清忠諒直，趙概雅量過人，胡宿學通天人之奧，考其立朝大節，皆磊落為良執政。宗愈仍居右轄，而學術視宿則有間矣。宗回非邊將材，其守河湟之議，蓋以趣種樸於死，蘄合上意，以解其責爾。若胡氏之世大也，殆脫萬人於水死，而陰德之所致與？



\end{pinyinscope}