\article{志第六十六　禮十六（嘉禮四）}

\begin{pinyinscope}

 宴
 饗游觀賜酺



 宴饗之設，所以訓恭儉、示惠慈也。宋制，嘗以春秋之季仲及聖節、郊祀、籍田禮畢，巡幸還京，凡國有大慶皆大
 宴，遇大災、大札則罷。天聖後，大宴率於集英殿，次宴紫宸殿，小宴垂拱殿，若特旨則不拘常制。凡大宴，有司預於殿庭設山樓排場，為群仙隊仗、六番進貢、九龍五鳳之狀，司天雞唱樓於其側。殿上陳錦繡帷帟，垂香球，設銀香獸前檻內，藉以文茵，設御茶床、酒器於殿東北楹，群臣盞斝於殿下幕屋。設宰相、使相、樞密使、知樞密院、參知政事、樞密副使、同知樞密院、宣徽使、三師、三公、僕射、尚書丞郎、學士、直學士、御史大夫、中丞、三司使、給、
 諫、舍人、節度使、兩使留後、觀察、團練使、待制、宗室、遙郡團練使、刺史、上將軍、統軍、軍廂指揮使坐於殿上，文武四品以上、知雜御史、郎中、郎將、禁軍都虞候坐於朵殿，自餘升朝官、諸軍副都頭以上、諸蕃進奉使、諸道進奉軍將以上分於兩廡。宰臣、使相坐以繡墩；曲宴行幸用杌子。



 參知政事以下用二蒲墩，加罽兟；曲宴，樞密使、副並同。



 軍都指揮使以上用一蒲墩；自朵殿而下皆緋緣氈條席。殿上器用金，餘以銀。其日，樞密使以下先起居訖，當侍立者升殿。
 宰相率百官入，宣徽、閣門通唱，致辭訖，宰相升殿進酒，各就坐，酒九行。每上舉酒，群臣立侍，次宰相、次百官舉酒；或傳旨命酹，即搢笏起飲，再拜。曲宴多令不拜。



 或上壽朝會，止令滿酌，不勸。中飲更衣，賜花有差。宴訖，蹈舞拜謝而退。



 建隆元年，大宴於廣德殿，酒九行而罷。乾德元年十一月，南郊禮成，大宴廣德殿，謂之飲福。是後三年，開寶三年、五年、六年、七年、八年，並設秋宴於大明殿，以長春節在二月故也。太平興國之後，止設春宴，在大明者十
 一，在含光者六。宴日，親王、樞密使副、宣徽、三司使、駙馬都尉皆侍立，軍校自龍武四廂都指揮使以上立於庭。其宴契丹使亦於崇德殿，但近臣及刺史、郎中而上預焉。



 淳化四年正月，以南郊禮成，大宴含光殿，直史館陳靖上言：「古之饗宴者，所以省禍福而觀威儀也。故宴以禮成，賓以賢序，《風》、《雅》之作，茲為盛焉。伏見近年內殿賜宴，群臣當坐於朵殿、兩廊者，拜舞方畢，趨馳就席，品列之序，糾紛無別。及至尊舉爵，群臣起立，先後不整，俯仰
 失節。欲望自今令有司預依品位告諭，其有逾越班次、拜起失節、喧嘩過甚者，並令糾舉。又惟飫賜之典，以寵武夫，大烹之餘，故為盛饌。計一飯所費，可數人之屬厭，而將校輩或至終宴之時，尚有欲炙之色，蓋執事者失於察視，不及潔豐而使然也。伏望並申嚴制。」至道元年三月，御史中丞李昌齡亦言：「廣宴之設，以均飫賜，得齒高會，宜乎盡禮。而有位之士，鮮克致恭，當糾其不恪。又供事禁庭，當定員數，籍姓名以謹其出入。酒肴之司，或
 虧精潔，望分命中使巡察。」並從之。



 咸平三年二月，大宴含光殿，自是始備設春秋大宴。五年，御史臺言：「大宴，起居舍人、司諫、正言、三院使、御史並坐於殿廊，望自今移升朵殿，自餘依舊。」十二月，詔凡內宴，宗正卿令升殿坐，班次依合班儀。翰林學士梁顥請以春秋大宴、小宴、賞花、行幸次為四圖，頒下閣門遵守。從之。



 景德二年九月，詔曰：「朝會陳儀，衣冠就列，將以訓上下、彰文物，宜慎等威，用符紀律。況屢頒於條令，宜自顧於典刑。稍歷歲時，
 漸成懈慢。特申明制，以儆具僚。自今宴會，宜令御史臺預定位次，各令端肅，不得喧嘩。違者，殿上委大夫、中丞，朵殿委知雜御史、侍御史，廊下委左右巡使，察視彈奏；內職殿直以上赴起居、入殿庭行私禮者，委閣門彈奏；其軍員，令殿前侍衛司各差都校一人提轄，但虧失禮容，即送所司勘斷訖奏。仍令閣門、宣徽使互相察舉，敢蔽匿者糾之。」



 大中祥符元年十二月，詔宣徽院、御史臺、閣門、殿前馬步軍司，凡內宴臣僚、軍員並祗候使臣等，
 並以前後儀制曉諭，務令遵稟，違者密具名聞。其軍員有因酒言詞失次及醉僕者，即先扶出，或遣殿前司量添巡檢軍士護送歸營。又詔臣僚有托故請假不赴宴者，御史臺糾奏。天禧四年，直集賢院祖士衡言：「大宴將更衣，群臣下殿，然後更衣，更衣後再坐，則群臣班於殿庭，候上升坐，起居謝賜花，再拜升殿。」



 仁宗天聖三年，監察御史朱諫言：「伏見大宴，宗室先退，允為得禮。尚有文武臣僚父子、兄弟者，皆預再坐，欲望自今內宴，百官有
 父子、兄弟、叔侄同赴，再坐時卑者先退。」慶歷七年，御史言：「凡預大宴並御筵，其所賜花，並須載歸私第，不得更令僕從持戴，違者糾舉。」



 熙寧二年正月，閣門言：「準詔裁定集英殿宴入殿人數：中書二十二人，樞密院三十人，宣徽院八人，親王八人，昭德軍節度使、兼侍中曹佾三人，皇親使相三人，皇親正刺史已上至節度使並駙馬都尉各一人，翰林司一百七十八人，御廚六百人，儀鸞司一百五十人，祗候庫二十人，內衣物庫七人，新衣庫
 七人，內弓箭庫三人，鈐轄教坊所三人，鐘鼓樓一十六人，御藥院八人，內物料庫九人，法酒庫一十六人，內酒坊八人，入內內侍省前後行、親事官共五人，皇城司職員手分二人，御史臺知班一十一人，灑掃親從官人員已下一百人，兩廊覷步親從官四十二人，提舉司勾押官手分三人，提舉火燭巡檢人員一十人，快行親從官一十一人，支散兩省花後苑造作所工匠等四人，客省承授行首八人，四方館職掌二人，閣門承受行首已下
 一十八人。」是歲十一月，以皇子生，宴集英殿。



 七年九月，詔：「自今大宴，親王、皇親使相、樞密使副使、宣徽使、駙馬都尉並於殿門外幕次就賜酒食。」舊制，會食集英西廊之廡下，喧卑為甚，權發遣宣徽院吳充奏其事，故有是命。



 元豐七年三月，大宴集英殿，命皇子延安郡王侍立。宰相王珪等率百官廷賀。詔曰：「皇家慶事，與卿等同之。」珪等再拜稱謝。久之，王乃退。時王未出閣，帝特令侍宴，以見群臣。九年，閣門言：「大宴不用兩軍妓女，只用教坊
 小兒之舞。」王拱辰請以女童代之。元祐八年，詔罷獨看。故事，大宴前一日，御殿閱百戲，謂之獨看。修國史範祖禹言：「是日進《神宗紀》草，陛下覽先帝史冊甫畢，即觀百戲，理似未安，故請罷之。」



 元祐二年九月，經筵講《論語》徹章，賜宰臣、執政、經筵官宴於東宮，帝親書唐人詩分賜之。三年六月，罷春宴。八月，罷秋宴，以魏王出殯，翰林學士蘇軾不進教坊致語故也。是後以時雨未足，集英殿試舉人，尚書省火，禁中祈禳，邠國公主未菆，皆罷宴。凡大宴
 有故而罷，賜賜預宴官酒饌於閣門朝堂，升殿官雖假故不從游宴，亦遣中使就第賜焉。親王、中書、樞密、宣徽、三司使副、學士、步軍都虞候以上、三師、三公、東宮三師三公以下、曾任中書門下致仕者，亦同。



 凡外國使預宴者，祥符中宴崇德殿，夏使於西廊南赴坐，交使以次歇空，進奉、押衙次交州，契丹舍利、從人則於東廊南赴坐。四年，又升甘州、交州於朵殿，夏州押衙於東廊南頭歇空坐。七年，龜茲進奉人使歇空坐於契丹舍利之下。其
 後又令龜茲使副於西廊南赴坐，進奉、押衙重行於後，瓜州、沙州使、副亦於西廊之南赴坐，其餘大略以是為準。



 大觀三年，議禮局上集英殿春秋大宴儀：



 其日，預宴文武百僚詣殿庭，東西相向立。皇帝出御需雲殿，閣門、內侍、管軍等起居。皇帝降坐，御集英殿，鳴鞭，殿中監已下通班起居。殿中監、少監升殿，通喚閣門官升殿。攝左右軍巡使靴笏起居訖，系鞋執杖侍立，餘非應奉官分出。次鐘鼓樓節級就位，四拜起居。



 次舍人通喚訖，分引
 群官橫行北向，東上閣門官贊大起居，班首出班俯伏，跪，致辭訖，俯伏，興，復位。群官再拜舞蹈，又再拜，贊各就坐，再拜，舍人分引升殿，席前相向立，朵殿、兩廡官立於席後。有遼使則舍人引大遼舍利西入大起居，贊各就坐，贊再拜，贊就坐，引升西廊。次舍人傳事引從人分入，四拜起居，謝坐，並同舍利儀。教坊使以下通班大起居，看盞人謝，升殿再拜。內侍進御茶床，殿侍酹酒訖，次贊天武門外祗候。東上閣門官詣御坐，奏班首姓名以下
 進酒。



 舍人分引殿上臣僚橫行北向，贊再拜。舍人引班首稍前，東上閣門官接引詣御坐，東北向，搢笏，殿中監奉盤盞授班首，少監啟盞，以酒注之。班首奉詣御前進訖，少退，虛跪，興，以盤授殿中監，出笏，東上閣門官引退，舍人接引復位，贊再拜。舍人引班首稍前，殿上臣僚席前相向立，東上閣門官接引詣御坐，東北向，搢笏，殿中監授盤，奉詣御前，西向立，樂作，皇帝飲訖。舍人分引殿上臣僚橫行北向，東上閣門引班首接盞，退，虛跪，興，授
 盞殿中監，出笏，引退，舍人接引復位，贊再拜，贊各賜酒，群臣再拜，贊各就坐，群官皆立席後，復贊就坐。



 酒初行，群官搢笏受酒，先宰相，次百官，皆作樂。皇帝再舉酒，並殿中監、少監進。



 群臣俱立席後，樂作，飲訖，贊各就坐。復行群臣酒，飲訖。皇帝三舉酒，皆如第一之儀。尚食典奉御進食，太官設群臣食，樂作。賜祗應臣僚酒食，贊謝拜訖，復位。皇帝四舉酒，並典御進酒。



 樂工致語，群官皆立席後，致語訖，贊百官再拜，就坐，樂作。皇帝五舉酒，樂工奏樂，庭下舞
 隊致詞，樂作，舞隊出。



 東上閣門奏再坐時刻。俟放隊訖，內侍舉御茶床，皇帝降坐，鳴鞭，群臣退。賜花，再坐。前二刻，御史臺、東上閣門催班，群官戴花北向立，內侍進班齊牌，皇帝詣集英殿，百官謝花再拜，又再拜就坐。內侍進御茶床，皇帝舉酒，殿上奏樂，庭下作樂。皇帝再舉酒，殿上奏樂，庭下舞隊前致語，樂作，出。皇帝三舉酒、四舉酒皆如上儀。若宣示盞，即隨所向，閣門官以下揖稱宣示盞，躬贊就坐。若宣勸，即立席後躬飲訖，贊再拜。內侍
 舉御茶床，舍人引班首以下降階再拜舞蹈，又再拜訖，分班出。閣門官側奏無公事，皇帝降坐，鳴鞭。



 集英殿飲福大宴儀。初，大禮畢，皇帝逐頓飲福，餘酒封進入內。宴日降出，酒既三行，泛賜預坐臣僚飲福酒各一盞，群臣飲訖，宣勸，各興，立席後，贊再拜謝訖，復坐飲，並如春秋大宴之儀。



 紹興十三年三月三日，詔宴殿陳設止用緋、黃二色，不用文繡，令有司遵守，更不制造。五月，閣門修立集英殿大宴儀注。



 乾道八月十二月，詔今後前宰相
 到闕，如遇赴宴賜茶，其合會墩杌，非特旨，並依官品。又行門、禁衛諸色祗應人，依紹興例，並賜絹花。自是惟正旦、生辰、郊祀及金使見辭各有宴，然大宴視東京時則亦簡矣。



 曲宴。凡幸苑囿、池禦，觀稼、畋獵，所至設宴，惟從官預，謂之曲宴。或宴大遼使、副於紫宸殿，則近臣及刺史、正郎、都虞候以上預。暮春後苑賞花、釣魚，則三館、秘閣皆預。



 太祖建隆元年七月，親征澤、潞，宴從臣於河陽行宮，又宴韓令坤已下於禮賢講武殿，賜襲衣、器幣、鞍
 馬，以賞澤、潞之功也。四年四月，宴從臣於玉津園。乾德三年七月六日，詔皇弟開封尹、宰相、樞密使、翰林學士、中書舍人泛舟後苑新池，張樂宴飲，極歡而罷。是歲重陽，宴近臣於長春殿。



 太宗太平興國九年三月十五日，詔宰相、近臣賞花於後苑，帝曰：「春氣暄和，萬物暢茂，四方無事。朕以天下之樂為樂，宜令侍從詞臣各賦詩。」帝習射於水心殿。雍熙二年四月二日，詔輔臣、三司使、翰林、樞密直學士、尚書省四品兩省五品以上、三館學士
 宴於後苑，賞花、釣魚，張樂賜飲，命群臣賦詩習射。賞花曲宴自此始。三年十二月一日，大雨雪，帝喜，御玉華殿，召宰臣及近臣謂曰：「春夏以來，未嘗飲酒，今得此嘉雪，思與卿等同醉。」又出禦制《雪詩》，令侍臣屬和。後凡曲宴不盡載。



 真宗咸平元年二月二十二日，宴群臣於崇德殿，不作樂。二年八月七日，再宴，用樂。三年二月晦，賞花，宴於後苑，帝作《中春賞花釣魚詩》，儒臣皆賦，遂射於水殿，盡歡而罷。自是遂為定制。四年十一月二十日，御龍圖閣
 曲宴，詔近臣觀太宗草、行、飛白、篆、籀、八分書及畫。景德二年十二月五日，宴尚書省五品、諸軍都指揮使以上、契丹使於崇德殿，不舉樂，以明德太后喪制故也。時契丹初來賀承天節，擇膳夫五人繼本國異味，就尚食局造食，詔賜膳夫衣服、銀帶、器帛。大中祥符六年七月二十九日，詔輔臣觀粟於後苑禦山子，觀禦制文閣禦書及《嘉禾圖》，賜飲。是日，皇子從游。天禧四年七月十一日，詔近臣及寇準、馮拯觀內苑谷，遂宴於玉宸殿。十月二十九日，詔皇太
 子、宗室、近臣、諸帥赴玉宸殿翠芳亭觀稻，賜宴，仍以稻分賜之。



 仁宗天聖二年，既禫除，百官五表請聽樂，而秋燕用樂之半。詔輔臣曰：「昨日宴宮中，朕數四上勉皇太后聽樂。」王欽若以聞太后，太后曰：「自先帝棄天下，吾終身不欲聽樂。皇帝再三為請，其可重違乎！」明年上元節，乃朝謁景靈上清宮、啟聖院、相國寺，還御正陽門，宴從官，觀燈。次日，太后召命婦臨觀。及春秋大宴，歲為常。夏，觀南御莊刈麥，秋，瑞聖園刈穀，並宴從官，或射，不為常。
 皇祐五年，後苑寶政殿刈麥，謂輔臣曰：「朕新作此殿，不欲植花，歲以種麥，庶知穡事不易也。」自是幸觀谷、麥，惟就後苑，春夏賞花、釣魚則歲為之。嘉祐七上十二月，特召兩府、近臣、三司副使、臺諫官、皇子、宗室、駙馬都尉，管軍臣僚至龍圖、天章閣，觀三聖御書，及寶文閣為飛白分賜，下逮館閣官，制《觀書詩》，賜韓琦以下和進，遂宴群玉殿，傳詔學士王珪撰詩序，刊石於閣。數日，再會天章閣，觀三朝瑞物，復宴群玉殿，酒行，上曰：「天下久無事，今
 日之樂，與卿等共之，宜盡醉，勿復辭。」因召韓琦至御榻前，別賜一大卮。出禁中名花，金盤貯香藥，令各持歸，莫不沾醉，至暮而罷。



 熙寧元年四月，御史中丞滕甫言：「臣聞君命召，不俟駕，此臣子所以恭其上也。今賜宴而有托詞不至者，甚非恭上之節也。請自今宴設，群臣非大故與實有疾病，無得托詞，仍令御史臺察舉。」二年八月，《實錄》書成，皆宴垂拱殿。十月，修定閣門儀制所言：「垂拱殿曲宴，當直翰林學士與觀文、資政、龍圖、寶文、樞密、直
 龍圖、天章、寶文閣直學士並赴坐，而翰林學士兼他職者不預，考之官制，似未齊一。請自今曲宴，翰林學士與雜學士並赴。」從之。元豐五年七月，以《兩朝國史》書成，宴於垂拱殿。十一月，宴景靈宮祠官於紫宸殿。



 元祐二年九月，經筵講《論語》徹章，賜宰臣、執政、經筵官宴於東宮，帝親書唐人詩賜之。紹聖三年十一月，以進《神宗皇帝實錄》畢，曲宴，宰臣、執政、文臣試侍郎、武臣觀察使以上並修圖史官赴坐。元符元年五月，詔受寶畢，宴於紫宸
 殿，宰臣以下，文臣職事官、六曹員外郎、監察御史以上，武臣郎將、諸軍副指揮使以上預坐。



 政和二年三月，上巳禦筵，詔令移用他日，以國有故，宰臣請罷宴故也。大觀三年，議禮局上垂拱殿曲宴儀：



 皇帝視事畢，東上閣門進呈坐圖，舍人奏閣門無公事，皇帝降坐，鳴鞭，入殿後閣。



 諸司排設備，東上閣門附內侍奏班齊，皇帝出閣升坐，鳴鞭。三公、直學士以上、親王、使相至觀察使以上，分東西入，詣殿庭，橫行北向立定。班首奏聖躬萬福，舍
 人贊各就坐，再拜訖，分引詣東西階升殿，席前相向立。次教坊使以下常起居，次看盞人謝，升殿，次內侍進御茶床，殿侍酹酒訖，閣門詣御坐，躬奏班首姓名以下進酒。舍人分引殿上臣僚，橫行北向，贊再拜。班首奉酒躬進，樂作，皇帝飲訖。舍人贊各賜酒，群官俱再拜。贊各就坐，群官皆立席後，復贊就坐。



 酒初行，先宰相，次百官，皆作樂。後準此。



 尚食興，奉御進食，太官令設群官食。酒五行，若宣示盞，即隨所向，閣門揖稱宣示盞，躬，贊就坐。若宣
 勸，即立席後躬飲，贊再拜。內侍舉御茶床，舍人引班首以下降階橫行，北向再拜，分班出。皇帝降坐。



 止巳、重陽賜宴儀：



 其日，預宴官以下並赴宴所就次，諸司排設備，預宴官以下詣庭中望闕位立。次中使詣班首之左，稍前立，中使宣曰「有敕」，在位官皆再拜訖。中使宣曰「賜卿等禦筵」，在位官皆再拜，搢笏舞蹈，又再拜。中使退，預宴官分東西升階就坐。



 酒行，樂作。食訖、食畢，樂止。酒五行，預宴官並興就次，賜花有差。少頃，戴花畢，與宴官詣望
 闕位立，謝花，再拜訖，復升就坐。酒行，樂作。飲訖、食畢，樂止。酒四行而退。



 游觀。天子歲時游豫，則上元幸集禧觀、相國寺，御宣德門觀燈；首夏幸金明池觀水嬉，瓊林苑宴射；大祀禮成，則幸太一宮、集禧觀、相國寺恭謝，或詣諸寺觀焚香，或至近郊閱武、觀稼，其事蓋不一焉。



 太祖建隆元年四月，幸玉津園。是後凡十三臨幸。九月，幸宜春苑。是後觀習水戰者二十有八，幸大相國寺、封禪寺者各五，龍興寺
 及皇弟開封尹園各三，幸太清觀、建隆觀者再，崇夏寺、廣化寺、等覺寺者各一，觀水磑者八，閱炮車、觀水櫃、觀稼、幸飛龍院、幸開封府、幸都亭驛、幸禮賢院、幸茶庫染院、幸河倉、幸金鳳園，皆一再至焉。



 太宗太平興國二年二月，幸新鑿池，賜役卒錢布有差，六月，幸飛龍院。是後凡四幸。三年四月，觀刈麥。九年正月六日，幸景龍門外水磑，帝臨水而坐，召從臣觀之，因謂曰：「此水出於山源，清澄甘潔。近河之地，水味皆甘，豈河潤所及乎？」宋琪等
 曰：「亦猶人性善惡，染習致然。」帝曰：「卿言是也。」四月，幸金明池習水戰，帝御水殿，召近臣觀之，謂宰相曰：「水戰，南方之事也。今其地已定，不復施用，時習之，示不忘戰耳。」因幸講武臺，閱諸軍都試，軍中之絕技者遞加賜賚。遂登瓊林苑樓，陳百戲，擲金錢，令樂人爭之，極歡而罷。五月二日，出南熏門觀稼，召從臣列坐田中，令民刈麥，咸賜以錢帛。回幸玉津園觀漁，張樂、習射，既宴而歸。明年五月，幸城南觀麥，賜田夫布帛有差。雍熙四年四月，幸
 金明池觀水嬉，賜從官飲。帝曰：「雨霽天涼，中外無事，宜勿惜醉。」因登苑中樓，盡歡而罷。淳化三年三月，幸金明池，命為競渡之戲，擲銀甌於波間，令人泅波取之。因御船奏教坊樂，岸上都人縱觀者萬計。帝顧視高年皓首者，就賜白金器皿。九月，幸潛龍園，駐輦池東岸，臨水謂近臣曰：「朕不至此已十年，昔尹京日，無事常痛飲池上，今池邊之木已成林矣。」因顧教坊使郭守忠等數人曰：「汝等前日以樂童從我，今亦皓首，光陰迅速如此。」嗟嘆
 久之。帝親引滿舉白，群臣盡醉。



 真宗咸平元年八月，幸諸王宮。二年九月，幸開寶寺、福聖院。是後，二寺臨幸者凡十有四。三年五月，幸金明池觀水戲，揚旗鳴鼓，分左右翼，植木系彩，以為標識，方舟疾進，先至者賜之。移幸瓊林苑，登露臺，鈞容直奏樂，臺下百戲競集，從臣皆醉。自是凡四臨幸。九月，幸大相國寺。是後再幸者九。幸上清宮者十有二，幸玉津園者十，幸太一宮、玉清昭應宮各六，餘不盡載。大中祥符八年正月十九日，中書門下
 上言：「伏睹今月十四日，皇帝詣諸宮寺焚香，總三十餘處，過百拜以上。臣等侍從，倍增憂灼，昨崇政殿已面奏陳。臣聞尊事萬靈，固先精意；登用百禮，乃貴時中。在經久之從宜，必裁正而惟允。伏望特命攸司，載詳定式。自今車駕幸諸宮、觀、寺、院，正殿再拜；及諸殿，令群臣以下分拜。庶垂億載，允葉通規。」乃詔禮儀院詳定差減焉。



 仁宗景祐三年，詔閣門詳定車駕幸宮、觀、寺、院支賜茶絹等第。



 哲宗紹聖四年三月八日，詔自今遇車駕出新城，
 令殿前馬、步軍司取旨，權差馬、步軍赴新城外四面巡檢下祗應，每壁馬軍二百人，步軍三百人，並於城外巡警。



 三元觀燈，本起於方外之說。自唐以後，常於正月望夜，開坊市門然燈。宋因之，上元前後各一日，城中張燈，大內正門結彩為山樓影燈，起露臺，教坊陳百戲。天子先幸寺觀行香，遂御樓，或御東華門及東西角樓，飲從臣。四夷蕃客各依本國歌舞列於樓下。東華、左右掖門、東
 西角樓、城門大道、大宮觀寺院，悉起山棚，張樂陳燈，皇城雉堞亦遍設之。其夕，開舊城門達旦，縱士民觀。後增至十七、十八夜。



 太祖建隆二年上元節，御明德門樓觀燈，召宰相、樞密、宣徽、三司使、端明、翰林、樞密直學士、兩省五品以上官、見任前任節度觀察使飲宴，江南、吳越朝貢使預焉。四夷蕃客列坐樓下，賜酒食勞之，夜分而罷。三年正月十三夜然燈，罷內前排場戲樂，以昭憲皇太后喪制故也。



 太平興國二年七月中元節，御東角樓
 觀燈，賜從官宴飲。五年十月下元節，依中元例，張燈三夜。雍熙五年上元節，不觀燈，躬耕籍田故也。後凡遇用兵及災變、諸臣之喪，皆罷。



 真宗景德元年正月十四日，賜大食、三佛齊、蒲端諸國進奉使緡錢，令觀燈宴飲。大中祥符元年十一月二十五日，詔天慶節聽京城然燈一晝夜。六年四月十六日，先天降聖節亦如之。天聖二年六月，罷降聖節然燈。



 政和三年正月，詔放燈五日。五年十二月二十九日，詔景龍門預為元夕之具，實欲觀
 民風、察時態、黼飾太平、增光樂國，非徒以游豫為事。特賜公、師、宰執以下宴，及御制詩四韻賜太師蔡京。六年正月七日，御筆：「今歲閏餘候晚，猶未春和。晷短氣寒，於宴集無舒緩之樂。景靈宮朝獻，移十四日東宮、十五日西宮，畢，詣上清儲祥宮燒香。十六日詣醴泉觀等處燒香。上元節移於閏正月十四日為始。」宣和六年十二月二十四日，賜太師蔡京以下應兩府赴睿謨殿宴，景龍門觀燈。續有旨，宣太傅王黼赴宴。七年正月十八日，宴
 輔臣，觀燈。



 賜酺。自秦始。秦法，三人以上會飲則罰金，故因事賜酺，吏民會飲，過則禁之。唐嘗一再舉行。



 太宗雍熙元年十二月，詔曰：「王者賜酺推思，與眾共樂，所以表升平之盛事，契億兆之歡心。累朝以來，此事久廢，蓋逢多故，莫舉舊章。今四海混同，萬民康泰，嚴禋始畢，慶澤均行。宜令士庶之情，共慶休明之運，可賜酺三日。」二十一日，御丹鳳樓觀酺，召侍臣賜飲。自樓前至朱雀門張樂，作山車、
 旱船，往來御道。又集開封府諸縣及諸軍樂人列於御街，音樂雜發，觀者溢道，縱士庶游觀，遷市肆百貨於道之左右。召畿甸耆老列坐樓下，賜之酒食。明日，賜群臣宴於尚書省，仍作詩以賜。明日，又宴群臣，獻歌、詩、賦、頌者數十人。



 真宗景德三年九月，詔許群臣、士庶選勝宴樂，御史臺、皇城司毋得糾察。四年二月甲申，上御五鳳樓觀酺，宗室、近臣侍坐。樓前露臺奏教坊樂，召父老五百人列坐，賜飲於樓下。後二日，上復御樓，賜宗室、文武
 百官宴於都亭驛，賜諸班、諸軍將校羊酒。大中祥符元年正月，詔應致仕官並令赴都亭驛酺宴，御樓日合預坐者亦聽。又詔朝臣已辭、未見，並聽赴會。凡酺，命內諸司使三人主其事，於乾元樓前露臺上設教坊樂。又駢系方車四十乘，上起彩樓者二，分載鈞容直、開封府樂。復為棚車二十四，每十二乘為之，皆駕以牛，被之錦繡，縈以彩紖，分載諸軍、京畿伎樂，又於中衢編木為欄處之。徙坊市邸肆對列禦道，百貨駢布，競以彩幄鏤版為飾。
 上禦乾元門，召京邑父老分番列坐樓下，傳旨問安否，賜以衣服、茶帛。若五日，則第一日近臣侍坐，特召丞、郎、給、諫，上舉觴，教坊樂作，二大車自升平橋而北，又有旱船四挾之以進，輣車由東西街交騖，並往復日再焉。東距望春門，西連閶闔門，百戲競作，歌吹騰沸。宗室親王、近列牧伯洎舊臣、宗室官，為設彩棚於左右廊廡。士庶縱觀，車騎填溢，歡呼震動。第二日宴群臣百官於都亭驛、宗室於親王宮。第三日宴宗室內職於都亭驛、近臣
 於宰相第。第四日宴百官於都亭驛、宗室於外苑。第五日復宴宗室內職於都亭驛、近臣於外苑。上多作詩，賜令屬和，及別為勸酒詩。禁軍將校日會於殿前馬、步軍之廨。



 是歲，東封泰山，所過州府，上御子城門樓，設山車、彩船載樂，從臣侍坐，本州父老、進奉使、蕃客悉預。兗州駐蹕，仍賜群臣會於延壽寺。所在改賜門名，兗州曰「回鑾覃慶」，鄆州曰「升中延福」，濮州曰「告成延慶」。澶州以行宮迫隘，當衢結彩為殿，名曰「延禧」。幸汾陰、亳州，皆如東
 封路。河中府門名曰「詔畢宣恩」，陜州曰「霈澤惠民」，鄭州曰「回鑾慶賜」。西京將議改五鳳樓名，上曰：「此太祖所建，因瑞應，不可更也。」華陰就行宮宴父老，賜驛亭名曰「宣澤」。至鄭州，以太宗忌日甫過，罷會，賜與如例。亳州曰「奉元均慶」，南京曰「重熙頒慶」。



 天禧五年，以畿縣追集、老人疲勞之故，止召兩赤縣、坊縣父老預會，其不預名亦聽，給以賜物。天下賜酺，各令州、府會官屬父老，邊州或遣中使就賜。又詔開封府：「賜酺日，罪人酗酒而不傷人者，
 咸釋之。再犯，論如法。」後賜酺皆準此。宋之繁庶，於斯為盛，後遂為定制云。



\end{pinyinscope}