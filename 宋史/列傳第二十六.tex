\article{列傳第二十六}

\begin{pinyinscope}

 張
 宏趙昌言陳恕魏羽劉式附劉昌言張洎李惟清



 張宏，字臣卿，青州益都人。高祖茂昭，唐易、定節度使。曾祖元，易州刺史。祖持，蒲城令。父峭，業《春秋》，一舉不第，退
 居丘園，後唐天成中以賢帥後補協律郎，至平利令。



 宏，太平興國二年，舉進士，為將作監丞，通判宣州。改太子中允、直史館，遷著作郎，賜緋魚，預修《太平御覽》，歷左拾遺。六年，出為峽路轉運副使，就加左補闕、會省副使，知遂州，以勤幹聞，入為度支員外郎。



 雍熙中，呂蒙正、李至、張齊賢、王沔薦其文行，改主客郎中、史館修撰。數日，以本官充樞密直學士，賜金紫。太宗召對便殿，謂曰：「成都重地，卿為朕鎮之。」因厚賜以遣。至鄭州，促召歸闕，拜右
 諫議大夫、樞密副使。會太宗親試禮部不合格貢士，令樞密院給牒，因謂宏曰：「朕自御極以來，親擇群材，大者為棟梁，小者為榱桷，卿與呂蒙正皆中朕選，大臣頗有沮議。非朕獨斷，豈能及此乎？」宏頓首謝。



 時河朔用兵，宏居位無所建白，御史中丞趙昌言多言邊事，乃以昌言副樞密，宏為中丞，兩更其任。端拱初，改工部侍郎，再為樞密副使。淳化二年，以吏部侍郎罷，俄判吏部銓，權知開封府。太宗御便殿慮囚，以府獄多壅，詔劾其官屬，宏
 等頓首請罪，乃釋之。真宗尹京，宏罷奉朝請。至道初，出知潞州。二年，就轉右丞。真宗即位，加工部尚書。咸平初，還朝，知審官院、通進銀臺封駁司。二年，真宗以上封者眾，慮其稽留，命宏與王旦知登聞鼓院，再掌吏部選。四年，卒，年六十三。廢朝，贈右僕射，命中使蒞葬事。錄其子可久大理評事，可道太祝，可度奉禮郎。



 宏循謹守位，不求赫赫之譽，歷踐通顯，未嘗敗事。可久至虞部員外郎，可道國子博士，可度太子中舍。



 趙昌言，字仲謨，汾州孝義人。父叡，從事使府，太宗尹開封，選為雍丘、太康二縣令，後終安、申觀察判官。



 昌言少有大志，趙逢、高錫、寇準皆稱許之。太平興國三年，舉進士，文思甚敏，有聲於場屋，為貢部首薦。廷試日，太宗見其辭氣俊辯，又睹其父名，謂左右曰：「是嘗為東畿宰，朕之生辰，必獻詩百韻為壽，善訓其子，亦為可嘉也。」擢置甲科，為將作監丞，通判鄂州。拜右拾遺、直史館，賜緋魚。選為荊湖轉運副使，遷右補闕，會省副職，改知青州。入
 拜職方員外郎，知制誥，預修《文苑英華》。雍熙初，加屯田郎中。明年，同知貢舉，俄出知天雄軍。



 時曹彬、崔彥進、米信失律於歧溝，昌言遣觀察支使鄭蒙上疏，請誅彬等。優詔褒答，召拜御史中丞。太宗宴金明池，特召預焉。憲官從宴，自昌言始也。



 河東用兵，樞密副使張宏循默守位，昌言多條上邊事，太宗即以昌言為左諫議大夫，代宏為樞密副使，遷工部侍郎。時鹽鐵副使陳象輿與昌言善，知制誥胡旦、度支副使董儼皆昌言同年，右正言
 梁顥嘗在大名幕下。四人者，日夕會昌言之第。京師為之語曰：「陳三更，董半夜。」有傭書翟穎，性險誕，與旦狎，旦為作大言之辭，使穎上之，為穎改姓名馬周，以為唐馬周復出也。其言多毀時政，自薦為大臣，及歷舉數十人皆公輔器，期昌言為內應。陳王尹開封，廉知以聞，詔捕穎系獄，鞠之，盡得其狀。昌言坐貶崇信軍節度行軍司馬，穎仗脊黥面，流海島，禁錮終身。



 初，太宗厚遇昌言，垂欲相之。趙普以勛舊復入，晉昌言剛戾，乃相呂蒙正。裁
 數月，會有穎獄，普以昌言樹黨，再勸太宗誅之，太宗特寬焉。淳化二年，起昌言知蔡州，逾年，召拜右諫議大夫。或議馳茶鹽禁，以省轉漕。命昌言為江淮、兩浙制置茶鹽使，昌言極言非便，太宗不納，趣昌言往。昌言固執如初。即以戶部副使雷有終代之，卒以無利而罷。



 昌言復知天雄軍，賜錢二百萬。大河貫府境，豪民峙芻茭圖利，誘奸人潛穴堤防，歲仍決溢。昌言知之。一日，堤吏告急，命徑取豪家廥積以給用，自是無敢為奸利者。屬澶州
 河決，流入御河，漲溢浸府城，昌言籍府兵負土增堤，數不及千，乃索禁卒佐役，皆偃蹇不進。昌言怒曰：「府城將墊，人民且溺，汝輩食厚祿，欲坐觀耶？敢不從命者斬。」眾股心慄赴役，不浹旬城完。太宗手詔褒諭之，召拜給事中、參知政事，俾乘疾置以入，即赴中書。



 時京城連雨，昌言請出廄馬分牧外郡。或以盛秋備敵，馬不可闕。昌言曰：「塞下積水，敵必不至。」太宗從之。未幾，王小波、李順構亂於蜀，議遣大臣撫慰。昌言獨請發兵，無使滋蔓，廷論未決。
 會嘉、眉連陷，始命王繼恩等分路進討。昌言攝祭太廟，宿齋中，因召對滋福殿，復贊兵計，遂遣使督繼恩戰。繼恩御眾寡術，餘寇未殄，握兵留成都，士無鬥志，郡縣復有陷者。太宗意頗厭兵，召昌言謂曰：「西川本自一國，太祖平之，訖今三十年矣。」昌言知意，即前指畫攻取之策。太宗喜，命昌言為川峽五十二州招安行營馬步軍都部署。昌言懇辭，敦諭不許，賜精鎧、良馬、白金五千兩，別賜手札數幅，皆討賊方略。自繼恩以下，並受節度。既行，
 有奏昌言無嗣，鼻折山根，頗有反相，不宜遣握兵入蜀。從旬日，召宰相於北苑門曰：「昨令昌言入蜀，朕思之有所未便。且蜀賊小醜，昌言大臣，未易前進。且令駐鳳翔，止遣內侍衛紹欽繼手書指揮軍事，亦可濟也。」詔書追及，昌言已至鳳州，留候館百餘日。賊平，改戶部侍郎，罷政事，知鳳翔府。徙澶、涇、延三州。



 真宗即位，遷兵部侍郎、知陜州，表求還京，不許。未幾，移知永興軍。咸平三年，與呂蒙正、寇準同召，以本官兼御史中丞、知審官院。有言
 門資官不宜任親民，昌言手疏，以才不才在人，豈以寒雋世家為限，遂罷其議。加工部尚書，仍兼中丞。



 先時，多遣臺吏巡察群臣逾越法式者，昌言建議請準故事，令左右巡使分領之。會知審刑院趙安仁、判大理寺韓國華斷獄失中解職，昌言因上言：「詳斷官宜加慎擇，自今有議刑不當，嚴示懲罰，授以遠官，若有罪被問不即引伏者，許令追攝。又天下大闢斷訖，皆錄款聞奏，付刑部詳覆，用刑乖理者皆行按劾。惟開封府未嘗奏案，或斷
 獄有失，止罪元勘官吏，知府、判官、推官、檢法官皆不及責，則何以辨明枉濫，表則方夏？望自今如外州例施行。」從之。會孟州民常德方訟臨津尉任懿以賄登第，事下御史，乃知舉王欽若受之，昌言以聞。欽若自訴，詔刑昺覆按，坐昌言故入，奪官，貶安遠軍行軍司馬，移武勝軍。



 景德初，拜刑部侍郎。求兼三館職，命判尚書都省。真宗幸澶淵，以盟津居要，增屯兵，命知河陽。歷知天雄軍府。境內有小盜，昌言榜諭：「能告執者給賞，牙吏即遷職。」樞
 密使王繼英以為小盜不當擅為賞格，乃詔昌言易其榜，有勞者俟朝旨。未幾，徙知鎮州，遷戶部侍郎。大中祥符二年，卒，年六十五。贈吏部尚書，謚曰景肅。錄其子慶嗣為國子監丞，賦祿終喪。侄孫允明同學究出身。



 昌言喜推獎後進，掌漕湖外時，李沆通判潭州，昌言謂有臺輔之量，表聞於朝。王旦宰岳州平江，昌言一見，識其遠大，以女妻之，後皆為賢相。王禹偁自卑秩擢詞職，亦昌言所薦也。



 昌言強力尚氣概，當官無所顧避，所至以威
 斷立名，雖屢經擯斥，未嘗少自抑損。然剛愎縱率，對僚吏倨慢，時論以此少之。慶嗣至太子洗馬。



 陳恕，字仲言，洪州南昌人。少為縣吏，折節讀書。江南平，禮部侍郎王明知洪州，恕以儒服見，明與語，大奇之，因資送令預計偕。太平興國二年進士，解褐大理評事、通判洪州，恕以鄉里辭。改澧州。澧自唐季為節鎮兼領，吏多緣簿書乾沒為奸。恕盡擿發其弊，郡中稱為強明，以吏幹聞。



 召入，為右贊善大夫，同判三司勾院，遷左拾遺，
 充度支判官。與判使王仁贍廷爭本司事，仁贍屈伏，坐貶秩；擢恕為度支員外郎，仍舊職。



 再遷工部郎中、知大名府。時契丹內寇，受詔增浚城隍，其器用取於民者不時集，恕立擒府中大豪一人，會將吏將斬之。宗族號訴，賓佐競前請救，大豪叩頭流血，請翌日集事，違期甘死。恕令械之以徇，民皆恐心慄，無敢後期者，數日功就。



 會契丹引去，召入為戶部郎中、戶部副使，遷右諫議大夫、知澶州。驛召為河北東路營田制置使。太宗諭以農戰之
 旨，恕對曰：「古者兵出於民，無寇則耕，寇至則戰。今之戎士皆以募致，衣食仰給縣官，若使之冬持兵禦寇，春執耒服田，萬一生變，悔無及矣。」太宗曰：「卿第行，朕思之。」恕行數日，果有詔，止令修完城堡、通導溝瀆而已，營田之議遂寢。俄知代州，入判吏部選事，拜鹽鐵使。恕有心計，厘去宿弊，太宗深器之，親題殿柱曰：「真鹽鐵陳恕」。



 遷給事中、參知政事。數月，太宗言及戶部使樊知古所部不治。恕與知古聯事，情好款洽，密以語之，欲知古修舉其
 職。知古訴於太宗，太宗怒恕洩禁中語，罷守本官。旋出知江陵府，大發群吏奸臟，坐徒、流、停、廢者甚眾，郡內惕息。



 淳化四年，太宗從魏羽、段惟一之請，分三司為十道，置左右計使，以魏羽、董儼分主之；召恕為工部侍郎，充總計使，判左右計事。左右計使分判十道事，凡議論、計度並令恕等參預。恕以官司分隸，政令互出，難以經久，極言其非使。歲餘，果罷，復以恕為鹽鐵使。



 時太宗留意金谷，召三司吏李溥等二十七人對於崇政殿，詢以計
 司利害。溥等言條目煩多，不可以口占，願給筆札以對。太宗遣中黃門送詣相府，限五日悉條上之。溥等共上七十一事，詔以四十四事付有司行之，其十九事下恕等議可否。遣知雜御史張秉、中使張崇貴監議，令中書籍其事，專檢舉之，無致廢格。賜溥等白金緡錢，悉補侍禁、殿直，領其職。太宗謂宰相曰：「溥等條奏事頗有所長。朕嘗語恕等，若文章稽古，此輩固不可望；若錢谷利病，頗自幼至長寢處其中，必周知根本。卿等但假以顏色，
 引令剖陳，必有所益。恕等剛強，終不肯降意詢問。」呂端對曰：「耕當問奴，織當問婢。」寇準曰：「夫子入太廟，每事問，乃以貴下賤，先有司之義。」



 後數日，太宗又曰：「國家歲入財數倍於唐。唐中葉以降，藩鎮擅命，征賦多不入公家，下陵上替，經制隳壞。若前代為得，即已致太平，豈復煩朕心慮也。」因召恕等責以職事曠廢。恕等對曰：「今土宇至廣，庶務至繁，國用軍須，所費浩瀚，又遇諸州凡有災沴，必盡蠲其租。臣等每舉榷利，朝廷必以侵民為慮，皆
 尼而不行。縱使耿受昌、桑弘羊復生，亦所不逮。臣等駑力，惟盡心簿領，終不足上裨聖治。」太宗曰：「卿等清而不通，專守繩墨，終不能為國家度長絜大，剖煩析滯。只如京城倉庫，主吏當改職者，簿領中壹處節目未備，即至十年五年不決，以致貧無資給，轉徙溝壑。此卿等之過，豈不傷和氣哉？」恕等頓首謝。五年，賜三司錢百萬，募吏有能言本司不便者，令恕等量事大小，以錢賞之，錢盡更給。



 至道二年，欲並三司，命官總判。其勾院、磨勘、理欠、
 憑由、支收、行帳、提點等司，令恕條列其事以聞。恕奏曰：「伏以封域浸廣，財穀繁多，三司之中，簿牒填委，朝廷設法，督責尤嚴，官吏救過不暇。若為三部各設主司，擇才非難，辦事亦易。事辦過鮮，不撓上心，此亦一時之良策也。其勾院、磨勘兩司，出於舊制，關防之要，莫加於此。理欠、憑由二司，雖非舊設，自理欠失序，憑由散落，故設二司專令典掌。綱目咸具，制置有倫，逋欠無失理之名，憑由鮮流散之弊，實亦要切，不可廢除。若兩司並委一官，
 方及判官一員之事。其主轄支收司，先因從京支度財貨，轉輸外地，此除彼附，照驗稽滯，若京城得賢主史，使居此司，專行檢轄，凡支撥官物，便給除破文憑，卻於所司置簿記錄，催到收附文記，即乃勾銷簿書取捷之門，亦為允當。其行帳司近日權置，了絕舊帳，帳目告盡，司額自除。提點司是中旨特置，提振三司廢怠之事，固非有司敢得擬議也。」詔三司都憑由、理欠司宜令為一處，命官兼判。應諸道逋負官物，令三司逐部理約，理欠司
 但總其所逋之數糾督之。餘悉從恕奏。



 恕將立茶法，召茶商數十人，俾各條利害，恕閱之第為三等，語副使宋大初曰：「吾觀下等固滅裂無取。上等取利太深，此可行於商賈，不可行於朝廷。惟中等公私皆濟，吾裁損之，可以經久。」於是始為三法行之，貨財流通。



 峽路諸州，承孟氏舊政，賦稅輕重不均，閬州稅錢千八百為一絹，果州六百為一絹。民前後擊登聞鼓陳訴，歷二十年，詔下本道官吏，因循不理。轉運副使張曄年少氣銳，會受詔按
 覆，即便宜行之。恕奏曄擅改法，計果州一歲虧上供絹萬餘，曄坐削一任免。



 恕每便殿奏事，太宗或未深察，必形誚讓。恕斂板踧縮，退至殿壁負立，若無所容。俟意稍解復進，愨執前奏，終不改易，如是或至三四。太宗以其忠，多從之。遷禮部侍郎。真宗即位，加戶部，命條具中外錢穀以聞。恕久不進，屢趣之，恕曰：「陛下富於春秋，若知府庫充實，恐生侈心，臣是以不敢進。」真宗嘉之。



 咸平二年，帝北巡，充行在轉運使。俄以母老求解，拜吏部侍郎，
 知通進銀臺封駁司、審官院。上言：「封駁之任，實給事中之職，隸於左曹。雖別建官局，不可失其故號。請以門下封駁事隸銀臺司。」從之。五年，知貢舉。恕自以洪人避嫌，凡江南貢士悉被黜退。又援貢舉非其人之條，故所取甚少，而所取以王曾為首，及廷試糊名考校，曾復得甲科，時議稱之。恕每自嘆曰：「吾得曾，名世才也，不愧於知人矣。」



 恕事母孝，母亡，哀慕過甚，不食葷茹，遂至羸瘠。起復視事，遷尚書左丞、權知開封府。恕已病，猶勉強親職，
 數月增劇，表求館殿之職，獲奉以濟其貧。真宗曰：「卿求一人可代者，聽卿去。」是時寇準罷樞密使，恕即薦以自代，遂以準為三司使，恕為集賢學士、判院事。準即檢尋恕前後改革興立之事，類以為冊，及以所出榜，別用新板，躬至恕第請判押。恕亦不讓，一一押之，自是計使無不循其舊貴。至李諮為三司使，始改茶法，恕之規模漸革矣。



 帝重恕，詔太醫診療。百日，有司請停奉，不許，未幾，卒，年五十九。恕將卒，口占遺奏及約束後事，送終之具，
 無不周悉。真宗悼惜，廢朝，贈吏部尚書。錄其子執中為太常寺太祝，執古為奉禮郎。



 恕頗涉史傳，多識典故，精於吏理，深刻少恩，人不敢干以私。前後掌利柄十餘年，強力干事，胥吏畏服，有稱職之譽。善談論，聽者忘倦。素不喜釋氏，嘗請廢譯經院，辭甚激切。真宗曰：「三教之興，其來已久，前代毀之者多矣，但存而不論可也。」



 恕性吝，怒子淳私用錢。及寢疾，上言淳不率教導，多與非類游，常習武藝，願出為外州軍校。真宗曰：「戎校管鎮兵，非丞
 郎家子弟所蒞也。」以為滁州司馬。恕卒，召復舊官，後竟以賄敗。執中至同中書門下平章事，別有傳；執古至虞部員外郎；執方、執禮，並太子中舍。



 魏羽者，字垂天，歙州婺源人。少能屬文，上書李煜，署弘文館校書郎。時建當塗縣為雄遠軍，以羽為判官。宋師渡江出其境，羽以城降，太祖擢為太子中舍，仍舊職。金陵平，入朝，出知興州。



 太平興國初，知棣州，改京兆府。六年，受詔詣瀛州覆軍市租，得隱漏數萬計。因上言：「本州
 錄事參軍郭震十年未代；河間令崔能前任即墨，未滿歲遷秩。有司調選失平，疏遠何由聞達，請罪典司，以肅欺弊。」上賜詔褒諭。復命，遷太常博士、知宋州，又徙閬州，就改膳部員外郎。丁外艱，起復蒞事，入判大理寺。歷度支、戶部二判官，召拜本曹郎中。因上疏言三司職官頗眾，願省其半，可以責成，仍條列利病凡二十事。詔下有司詳議，皆以為便。改鹽鐵判官。時北邊多警，朝議耕戰之術，以羽為河北東路營田副使，改兩浙轉運使，遷兵
 部郎中。



 淳化初，選為秘書少監，逾月，遷左諫議大夫，俄拜度支使，改鹽鐵使。四年，並三部為一司，以羽判三司。先是，三司簿領堆積，吏緣為奸，雖嘗更立新制，未為適中。是冬，羽上言：「依唐制天下郡縣為十道，兩京為左右計，各署判官領之。」制三司使二員，以羽為左計使，董儼為右計使，中分諸道以隸焉。未久，以非便罷，守本官，出知滑州。丁內艱，起復，加給事中，徙潭州，遣使諭旨。真宗即位，遷工部侍郎，連徙杭、揚二州，召權知開封府。車駕
 北巡，判留司三司，再為戶部度支使。



 咸平四年，以疾解職，拜禮部侍郎。謝日，召升便殿，從容問諭，勉以醫藥。月餘卒，年五十八。



 羽涉獵史傳，好言事。淳化中，許王暴薨，或有以宮府舊事上聞者。太宗怒，追捕僚吏，將窮究之。羽乘間上言曰：「漢戾太子竊弄父兵，當時言者以其罪當笞耳。今許王之過，未甚於是。」太宗嘉納之，繇是被劾者皆獲輕典。嘗建議有唐以來，凡制詔皆經門下省審，有非便者許其封駁，請遵故事，擇名臣專領其職，迄今
 不廢。



 羽強力有吏乾，尤小心謹事。太宗嘗謂左右曰：「羽有心計，亦明吏道，但無執守，與物推移耳。歷劇職十年，始逾四十，須鬢盡白，亦可憐也。」羽出入計司凡十八年，習知金穀之事，然頗傷煩急，不達大體。



 景德二年，長子玠卒，其妻自陳家貧無祿，上憫之。次子校書郎瓘為奉禮郎，後為殿中丞；琰為太子中舍。孫平仲，天禧三年同進士出身。



 羽同時有劉式者，亦久居計司，創端拱中三年磨勘之法，首以式主之。



 式字叔度，袁州人也。李煜時，舉《三傳》中第。歸宋，歷遷大理寺丞、贊善大夫、監通州豐利監及主三司都磨勘司，仍賜緋。式又建議置主轄支收司，以謹財賦出納，時以為當。遷秘書丞，與陳靖使高麗。至道中，並三勾院為一，命式領之。再轉工部員外郎，賜金紫。遷刑部。式深究簿領之弊，江、淮間舊有橫賦，逋積至多，式奏免之，人以為便。然多所條奏，檢校過峻，為下吏所訟，免官，卒。



 真宗追錄前效，賜其子立本學究出身。次子立之，後為國子博
 士。立德、立禮，並進士及第，立禮為殿中丞。



 劉昌言，字禹謨，泉州南安人。少篤學，文詞靡麗。本道節度陳洪進闢功曹參軍，掌箋奏。洪進遣子文顯入貢，令昌言偕行，太祖親勞之。



 太平興國二年，洪進歸朝，改鎮徐州，又闢推官。五年，舉進士入格，太宗初惜科第，止授歸德軍掌書記。八年，復舉得第，遷保信、武信二鎮判官。宰相趙普鎮南陽，重昌言有吏乾。錢俶帥鄧，表薦之。移泰寧軍節度判官。入為左司諫、廣南安撫使。淳化初，趙
 普留守西京，表為通判，委以府政。普疾，屬昌言後事。普卒，昌言感普知己，經理其家事。太宗以為忠於所舉，拜起居郎，賜金紫、錢五十萬。連對三日，皆至日旰。昌言捷給詼詭，能揣人主意，無不稱旨。太宗謂宰相曰：「昌言質狀非偉，若以貌取，失之子羽矣。」遷工部郎中，逾月，守本官，充樞密直學士，與錢若水同知審官院。二十八日，遷右諫議大夫、同知樞密院事。



 昌言驟用，不為時望所伏，或短其閩語難曉，太宗曰：「惟朕能曉之。」又短其委母妻
 鄉里，十餘年不迎侍，別娶旁妻。太宗既寵之，詔令迎歸京師，本州給錢辦裝，縣次續食。時又有光祿丞何亮家果州，秘書丞陳靖家泉州，不迎其親。下詔戒諭文武官，父母在劍南、峽路、漳泉、福建、嶺南，皆令迎侍，敢有違者，御史臺糾舉以聞。



 昌言自以登擢非次，懼人傾奪。會誅兇人趙贊，昌言與贊素善，前在河南嘗保任之，心不自安。因太宗言及近侍有與贊交者，昌言蹶然出位，頓首稱死罪。太宗慰勉之，然自此惡其為人。以給事中罷，出
 知襄州。上言：「水旱民輸稅愆期。舊制六月開倉，臣令先一月許所在縣驛輸納以便民。獲盜當部送闕下，臣恐吏柔懦不能制，再亡命，配隸軍籍。此二事，臣從便宜，不如詔書，慮讒慝因而浸潤，願陛下察之。」太宗下詔責其不循舊章，斂怨於民，自今敢背棄詔條，譴責不復恕。



 至道二年，徙知荊南府。真宗即位，就拜工部侍郎。咸平二年，卒，年五十八，贈工部尚書。子有方，比部員外郎；有政，虞部員外郎。



 張洎，滁州全椒人。曾祖旼，澄城尉。祖蘊，泗上轉運巡官。父煦，滁州司法掾。洎少有俊才，博通墳典。江南舉進士，解褐上元尉。李景長子弘冀卒，有司謚武宣。洎議以為世子之禮，但當問安視膳，不宜以「武」為稱。旋命改謚，擢監察御史。洎自以論事稱旨，遂肆彈擊無所忌，大臣游簡言等嫉之。會景遷國豫章，留煜居守，即薦洎為煜記室，不得從。未幾，景卒，煜嗣。擢工部員外郎、試知制誥；滿歲，為禮部員外郎、知制誥。遷中書舍人、清輝殿學士，參
 預機密，恩寵第一。



 洎舊字師黯，改字偕仁。清輝殿在後苑中，煜寵洎，不欲離左右，授職內殿，中外之務一以諮之。每兄弟宴飲，作妓樂，洎獨得預。為建大第宮城東北隅，及賜書萬餘卷。煜嘗至其第，召見妻子，賜予甚厚。



 洎尤好建議，每上言，未即行，必稱疾，煜手札慰諭之，始復視事。及王師圍城，逾年，城危甚，洎勸煜勿降，每引符命云：「玄象無變，金湯之固，未易取也。北軍旦夕當自引退。茍一旦不虞，即臣當先死。」既而城陷，洎攜妻子及橐裝，
 自便門入止宮中，紿光政使陳喬同升閣，欲與俱死。喬自經氣絕，洎反下見煜曰：「臣與喬同掌樞務，國亡當俱死。又念主在，誰能為主白其事，不死，將有以報也。」



 歸朝，太祖召責之曰：「汝教煜不降，使至今日。」因出帛書示之，乃圍城日洎所草詔，召上江救兵蠟丸書也。洎頓首請罪曰：「實臣所為也。犬吠非其主，此其一爾，他尚多有。今得死，臣之分也。」辭色不變。上奇之，貸其死，謂曰：「卿大有膽，不加卿罪。今之事我，無替昔日之忠也。」拜太子中允，
 歲餘，判刑部。太宗即位，以其文雅，選直舍人院，考試諸州進士。未幾，使高麗，復命，改戶部員外郎。太平興國四年，出知相州。明年夏，徙貝州。是冬，又知相州。部內不治，轉運使田錫言其狀，代還。洎求見廷辯，上以其儒生，不責以吏事，詔不問。令以本官知譯經院，遷兵部員外郎、禮、戶二部郎中。雍熙二年，同知貢舉。



 端拱初，契丹寇邊，詔群臣言事。洎上奏，以練兵聚穀，分屯塞下，來則備御，去則勿追為要略。會錢俶薨，太常定謚忠懿。洎時判考
 功，為覆狀，經尚書省集議。虞部郎中張佖奏駁曰：「按考功覆狀一句云『亢龍無悔』，實非臣子宜言者。況錢俶生長島夷，夙為荒服，未嘗略居尊位，終是藩臣，故名不可稱龍，位不可為亢。其『亢龍無悔』四字，請改正。」事下中書，以詰洎。對狀曰：「竊以故秦國王明德茂勛，格於天壤，處崇高之富貴，絕纖介之譏嫌。太常禮院稽其功行，定茲嘉謚，考功詳覆之際，率遵至公，故其議狀云：『茲所謂受寵若驚，居亢無悔者也』。謹按《易·乾》之九三云：『君子幹幹，
 夕惕若厲，無咎。』王弼注云：『處下體之極，居上體之下，履重剛之險，因時而惕，不失其幾，可以無咎。處下卦之極，愈於上九之亢。』《易例》云：『初九為元士，九二為大夫，九三為諸侯。』《正義》云：『《易》之本理，以體為君臣。九三居下體之極，是人臣之體也。其免亢龍之咎者，是人臣之極，可以慎守免禍。故云免亢極之禍也。』《漢書·梁商傳贊》云：『地居亢滿，而能以謹厚自終。』楊植《許由碑》云：『錙銖九有，亢極一夫。』杜鴻漸《讓元帥表》云：『祿位亢極，過逾涯量。』盧
 杞《郭子儀碑》云：『居亢無悔，其心益降。』李翰《書霍光傳》云：『有伊、周負荷之明，無九三亢極之悔。』張說《祁國公碑》云：『一無目牛之全，一無亢龍之悔也。』況考功狀內止稱云：『受寵若驚，居亢無悔。』即本無『亢龍無悔』之語。斯蓋張佖擅改公奏，罔冒天聰。請以元狀看詳，反坐其人，以懲奸妄。」俄下詔曰：「張洎援引故實，皆有依據。張佖學識甚淺，敷陳失實，尚示矜容，免其黜降，可罰一月俸。」



 洎未幾選為太僕少卿、同知京朝官考課，拜右諫議大夫、判大理寺。
 又充史館修撰、判集賢院事。淳化中，上令史館修撰楊徽之等四人修正入閣舊圖，洎同奏詔，因討論故事，獨草奏以聞。洎又言：



 按舊史，中書、門下、御史臺為三署，謂侍從供奉之官。今起居日侍從官先入殿庭，東西立定，俟正班入，一時起居。其侍從官東西列拜，甚失北面朝謁之儀。請準舊儀，侍從官先入起居，行畢，分侍立於丹墀之下，謂之「蛾眉班」。然後宰相率正班入起居，雅合於禮。



 臣又聞古之王者，躬勤庶務，其臨朝之疏數，視政事
 之繁簡。唐初五日一朝，景雲初，始修貞觀故事。自天寶兵興之後，四方多故，肅宗而下，咸只日臨朝，雙日不坐。其只日或遇陰霪、盛暑、大寒、泥濘，亦放百官起居。雙日宰相當奏事，即特開延英召對。或夷蠻入貢，勛臣歸朝，亦特開紫宸殿引見。陛下自臨大寶，十有五年，未嘗一日不雞鳴而起，聽天下之政，雖剛健不息，固天德之常然，而游焉息焉，亦聖人之謨訓。儻君父焦勞於上，臣子緘默於下，不能引大體以爭，則忠良之心，有所不至矣。



 臣欲望陛下依前代舊規，只日視朝，雙日不坐。其只日遇大寒、盛暑、陰霪、泥濘，亦放百官起居，其雙日於崇德、崇政兩殿召對宰臣。常參官以下及非時蠻夷入貢、勛臣歸朝，亦特開上閣引見，並請準前代故事處分。



 奏入不報。



 時，上令以《儒行篇》刻於版，印賜近臣及新第舉人。洎得之，上表稱謝，上覽而嘉之。翌日，謂宰相曰：「群臣上章獻文，朕無不再三省覽。如張洎一表，援引古今，甚不可得。可召至中書，宣諭朕意。」數月，擢拜中書舍人，充翰
 林學士。上顧謂近臣曰：「學士之職，清要貴重，非他官可比，朕常恨不得為之。」故事，赴上日設燕，教坊以雜戲進，久罷其事。至是，令盡設之，仍詔樞密直學士呂端、劉昌言及知制誥柴成務等預會，時以為榮。



 俄判吏部銓。嘗引對選人，上顧之謂近臣曰：「張洎富有文藝，至今尚苦學，江東士人之冠也。」洎與錢若水同在禁林，甚被寵顧。時劉昌言驟擢樞要，人望甚輕，董儼方掌財賦，欲以計傾之。會楊徽之、錢熙嘗言洎及若水旦夕當大用。熙以
 語昌言，昌言曰：「洎必參政柄。若水後進年少，豈遽及此。」時翰林小吏諮事在側，昌言慮洎聞之，即對小吏盡述熙言，令告洎。洎方修飭邊幅以固恩寵，疑徽之遣熙以構飛語中己，遂白於上。上怒，召昌言質之，以徽之為鎮安軍行軍司馬，熙罷職，通判朗州。



 會皇子益王元傑改封吳王，行揚州、潤州大都督府長史，領淮南、鎮江兩軍節制。洎當草制，因上疏議曰：「謹按前史，皇子封王，以郡為國，置傅相及內史、中尉等，佐王為治。自漢、魏以降，所
 封之王始不之國，朝廷命卿大夫臨郡，即稱內史行郡事。東晉永和、泰元之際，有瑯邪王、會稽王、臨川王，故謝靈運、王羲之等為會稽、臨川內史，即其事也。唐有天下，以揚、益、潞、幽、荊五郡為大都督，署長史、司馬為上佐，即前代內史之類也。其大都督之號，非親王不授；其揚、益等郡，或有親王遙領，朝廷命大臣臨郡者，即皆長史、副大使知節度事也。臣請質之前代，段文昌出鎮揚州，云『淮南節度副大使知節度事、兼揚州大都督府長史』。
 李載義鎮幽州，云『盧龍軍節度副大使知節度事、兼幽州大都督府長史』，即其例也。今益王以揚、潤二郡建社為吳國王，居大都督之任，又己正領節度事，豈宜卻加長史之號，乃是國王自為上佐矣。若或朝廷且以長史拜受，其加銜內又無副大使、知節度使之目，倘或他日別命守將，俾臨本郡，即不知以何名目而授除也。臣草制之夕，便欲上陳，慮奏報往反，有妨明日宣降。茲事有關國體，況吳王未領恩命，尚可改正，乞付中書門下，商議
 施行。」宰相以制命已行，難於追改。洎又上表論列，呂蒙正言：「越王領福州長史，今吳王獨為大都督，居越王之上，非便。」上令俟異日除授，並改正之。至明年，上郊祀覃慶，遂改焉。



 俄奉詔與李至、範杲、張佖同修國史，又判史館。洎博涉經史，多知典故。每上有著述，或賜近臣詩什，洎必上表，援引經傳，以將順其意。上因賜詩褒美，有「翰長老儒臣」之句。與蘇易簡同在翰林，尤不協，及易簡參知政事，洎多攻其失。既而易簡罷，即以洎為給事中、參
 知政事，與寇準同列。



 先是，準知吏部選事，洎掌考功，為吏部官屬。準年少，新進氣銳，思欲老儒附己以自大。洎夙夜坐曹視事，每冠帶候準出入於省門，揖而退，不交一談。準益重焉，因延與語。洎捷給善持論，多為準規畫，準心伏，乃兄事之，極口談洎於上。上欲進用，又知其在江左日多讒毀良善，李煜殺潘祐，洎嘗預謀，心疑之。翰林待詔尹熙古、吳郢皆江東人，洎嘗善待之。上一夕召熙古輩侍書禁中，因問以祐得罪故。熙古言煜忿祐諫
 說太直耳，非洎謀也。自是洗然，遂加擢用，蓋準推挽之也。既同秉政，奉準愈謹，政事一決於準，無所參預。專修時政記，甘言善柔而已。後因奏事異同，準復忌之。



 至道二年五月，四方館使曹璨自河西馳騎入奏邊事，言繼遷率萬餘眾寇靈州。上詔宰相呂端、知樞密院事趙鎔等各以所見畫策，即日具奏來上。呂端相率詣長春殿見上，言曰：「臣等若各述所見，則非詢謀僉同之議，望許其為一狀，陳其利害。」洎越次奏曰：「端等備位輔弼，上有
 所詢問，反緘默不言，深失訐謨之體。」端曰：「洎欲有言，不過揣摩陛下意耳，必無鯁切之理。」上默然。翌日，洎上疏引賈捐之棄珠崖事，願棄靈武以省關西饋運。上嘗有此意，既而悔之，洎果迎合，覽奏不悅。既以疏付洎，謂之曰：「卿所陳，朕不曉一句。」洎惶恐而退。上召同知樞密院事向敏中等謂曰：「張洎上言，果為呂端所料，朕已還其疏矣。」



 洎既議事不稱旨，恐懼，欲自固權位。上已嫉準專恣，恩寵衰替。洎慮一旦同罷免，因奏事，大言寇準退後
 多誹謗。準但色變，不敢自辯。上由是大怒，準旬日罷。未幾，洎病在告，滿百日，力疾請對，方拜，踣於上前，左右掖起之。明日，上章求解職，優詔不允。後月餘，改刑部侍郎，罷知政事。奉詔嗚咽，疾遂亟，十餘日卒，年六十四。贈刑部尚書，以其二子皆為京官。



 洎風儀灑落，文採清麗，博覽道釋書，兼通禪寂虛無之理。終日清談，亹癖可聽。尤險詖，好攻人之短。李煜既歸朝，貧甚，洎猶丐索之。煜以白金摐面器與洎，洎尚未滿意。時潘慎修掌煜記室，洎
 疑慎修教煜，素與慎修善，自是亦稍疏之。煜子仲宇雅好蒱博飲宴，洎因切諫之，仲宇謝過。後數月，人有言仲宇蒱博如故，洎遂與之絕。及仲宇死郢州，葬京師，洎亦不赴吊。與張佖議事不協，遂為仇隙，始以從父禮事佖，既而不拜。尤善事內官，在翰林日，引唐故事，奏內供奉官藍敏政為學士使，內侍裴愈副之。上覽奏，謂曰：「此唐室弊政，朕安可踵此覆轍，卿言過也。」洎慚而退。性鄙吝，雖親戚無所沾，及江表故舊，亦罕登其門。素與徐鉉厚
 善，後因議事相忤，遂絕交。然手寫鉉文章，訪求其筆札，藏篋笥，甚於珍玩。洎有文集五十卷行於世。



 子安期，至國子博士；方回，後為虞部員外郎。方回子懷玉，王欽若婿，賜進士及第，大理寺丞，秘書校理。



 李惟清，字直臣，下邑人。父仲行，為章丘簿，因徙家焉。惟清，開寶中，以三史解褐涪陵尉。蜀民尚淫祀，病不療治，聽於巫覡，惟清擒大巫笞之，民以為及禍。他日又加棰焉，民知不神。然後教以醫藥，稍變風俗。時遣宦官督輸
 造船木，縱恣不法，惟清奏殺之，由是知名。秩滿，遷大理寺丞。



 太平興國三年，遷為荊湖北路轉運判官。五年，改左贊善大夫，充轉運副使，升正使，就改監察御史，兼總南路。嘗入奏事，太宗問曰：「荊湖累年豐稔，又無徭役，民間蘇否？」惟清曰：「臣見官賣鹽斤為錢六十四，民以三數斗稻價，方可買一斤。」。乃詔斤減十錢。徙京西轉運使，入為度支判官，改主客員外郎。



 雍熙三年，大舉取幽州，惟清以為兵食未豐，不可輕動。朝廷業已興師，奏入不報。
 判度支許仲宣建議通鹽法，以賣鹽歲課賦於鄉村，與戶稅均納。惟清奉詔往荊湖諸路詳定，奏言以鹽配民非便，遂罷。使還，上又問民間苦樂不均事，惟清言：「前在荊湖，民市清酒務官釀轉鬻者，鬥給耗二升，今三司給一升，民多他圖，而歲課甚減。」詔復其舊。未幾，出為京東轉運使。會募丁壯為義軍，惟清曰：「若是，天下不耕矣。」三上疏諫，繇是獨選河北，而餘路悉罷。擢屯田郎中、度支副使。



 端拱初，遷右諫議大夫，歷戶部使，改度支使。會遣
 使河朔治方田，大發兵。惟清以盛春妨農，懇求罷廢。太宗曰：「兵夫已發矣。止令完治邊城而已。」淳化三年，遷給事中，充鹽鐵使，遂以帳式奏御。太宗曰：「費用若此，民力久何以堪？如可減省，即便裁度。」惟清曰：「此開寶軍興之際，其數倍多，蓋以將帥未得其人，邊事未寧，屯兵至廣也。臣聞漢有衛青、霍去病，唐有郭子儀、李晟，西北望而畏之。如此則邊事息而支用減矣。望慎擢將帥，以有威名者俾安邊塞，庶節費用。」上言：「彼一時，此一時也。今之
 西北變詐，與古不同。選用將帥，亦須深體今之幾宜。韓、彭雖古之名將，以彼時之見，制今之敵，亦恐不能成功。今縱得人，未可便如古委之。此乃機事，卿所未知也。」



 淮南榷貨務賣嶽茶，斤為錢百五十。主吏言陳惡者二十六萬六千餘斤，惟清擅減斤五十錢，不以聞。滁、泗、濠、楚州、漣水軍亦以嶽茶陳惡，減價市之。計虧錢萬四千餘貫，為勾院吏盧守仁所發，左授衛尉少卿，黜判官李管為本曹員外郎，賜守仁錢十五萬。俄出知廣州。至道初，
 就拜右諫議大夫。太宗聞其廉平，詔獎之。二年，徙廣南東、西路都轉運使，尋召拜給事中。逾月，同知樞密院事。



 惟清倜儻自任，有鉤距。臨事峻刻，所至稱強幹。然以俗吏進，無人望。才數月，真宗即位，加刑部侍郎，復除御史中丞。既去樞要，怫鬱尤甚，肆情彈擊。咸平元年。卒，年五十六，贈戶部尚書。



 子永錫，蔭至光祿寺丞。頗涉學屬辭，尚氣少檢，喜交結。馮拯、王濟、皇甫選多與之游，日聚舉子於家，談議時政。真宗將幸河朔，永錫猶服父喪，上章
 大言，列詆近臣，自謂有致太平滅敵之術。選為戶部判官，因對，袖表以獻，又自薦揚。真宗駐蹕大名，召赴行在，試策不中，貶瀧水縣主簿。選為南劍州團練副使，俄復光祿寺丞。六年，又坐交游非類，監和州商稅，後至右贊善大夫。



 次子永德，至殿中丞。



 論曰：張宏為樞副，當用兵之際，循默備位；趙昌言為御史中丞，屢上書言兵，乃兩易之。中丞可使循默者居之乎？宋失政矣。昌言識李沆，器王旦；陳恕取士得王曾，舉
 代得寇準；皆可謂知人之明。然趙好獎拔，而頗樹黨與，終以取敗；陳典貢舉，務黜南士，以避嫌疑，皆非君子所為也。昌言尚氣敢言，恕為宋人能吏之首，庶足稱矣。劉昌言感趙普之遇，身後經理其家；然委親鄉里，十年而不迎侍，厚薄失措，又何取乎？張洎初勸李煜勿降，既而不能死之，「犬吠非主」之對，徒以辯舌，僥幸得免。厥後揣摩百端，讒毀正直，利口之士，鮮不為反復小人也。李惟清居臺端，恨失政柄，恣情鷙擊。舊史稱為俗吏，又奚責
 焉



\end{pinyinscope}