\article{志第三十八　地理一}

\begin{pinyinscope}

 京城京畿路京東路京西路



 唐室既衰，五季迭興，五十餘年，更易八姓，宇縣分裂，莫之能一。宋太祖受周禪，初有州百一十一，縣六百三十八，戶九十六萬七千三百五十三。建隆四年，取荊南，得
 州、府三江陵府，歸、峽。



 縣一十七，戶一十四萬二千三百。平湖南，得州一十五、監一潭、衡、邵、郴、道、永、全、岳、澧、朗、蔣、辰、錦、溪、敘，桂陽監，縣六十六，戶九萬七千三百八十八。乾德三年，平蜀，得州、府四十六益、彭、眉、嘉、邛、蜀、綿、漢、資、簡、梓、黎、雅、陵、戎、瀘、維、茂、昌、榮、果、閬、渠、合、龍、普、利、興、文、巴、劍、蓬、壁、夔、忠、萬、集、開、渝、涪、黔、施、達、洋，興元府，縣一百九十八，戶五十三萬四千三十九。開寶四年，平廣南，得州六十廣、韶、潮、循、封、端、英、連、雄、龔、惠、康、恩、春、瀧、勤、新、高、潘、雷、羅、辨、桂、賀、昭、梧、蒙、恭、象、富、融、宜、柳、嚴、思唐、邕、澄、貴、蠻、橫、賓、欽、潯、容、牢、白、廉、黨、繡、鬱林、藤、竇、義、禺、順、瓊、崖、儋、萬安、振，縣二百一十四，戶一十七萬二百六十三。八年，平江南，
 得州一十九，軍三升、宣、歙、池、洪、潤、常、鄂、筠、饒、信、虔、吉、袁、撫、江、汀、建、劍、江陰、雄遠、建昌軍，縣一百八，戶六十五萬五千六十五。計其末年，凡有州二百九十七，縣一千八十六，戶三百九萬五百四。太宗太平興國三年，陳洪進獻地，得州二，漳、泉。縣十四，戶十五萬一千九百七十八。錢俶入朝，得州十三、軍一杭、蘇、越、湖、衢、婺、臺、明、溫、秀、睦、福、處，衣錦，縣八十六，戶五十五萬六百八十。四年，平太原，得州十、軍一並、汾、嵐、憲、忻、代、遼、沁、隆、石，寶興，縣四十，戶三萬五千二百二十。七年，李繼捧來朝，得州四夏、銀、綏、宥。雍熙元年，復以四州授繼捧，自
 後不復領於職方，縣八。雍熙中，天下上閏年圖，州、府、軍、監幾於四百。至是，天下既一，疆理幾復漢、唐之舊，其未入職方氏者，唯燕、雲十六州而已。



 至道三年，分天下為十五路，天聖析為十八，元豐又析為二十三：曰京東東、西，曰京西南、北，曰河北東、西，曰永興，曰秦鳳，曰河東，曰淮南東、西，曰兩浙，曰江南東、西，曰荊湖南、北，曰成都，曰梓、利、夔、曰福建，曰廣南東、西。東南際海，西盡巴僰，北極三關，東西六千四百八十五里，南北萬一千六百二十里。崇寧四年，復置京畿路。大
 觀元年，別置黔南路。三年，並黔南入廣西，以廣西黔南為名。四年，仍舊為廣南西路。當是時，天下有戶二千八十八萬二千二百五十八，口四千六百七十三萬四千七百八十四天下主客戶：自至道末四百一十三萬一千五百七十六，天禧五年，主戶六百三萬九千三百三十一，客戶不預焉。至嘉祐八年，主戶一千二百四十六萬二千五百三十一，口二千六百四十二萬一千六百五十一。至治平三年，天下主客戶一千四百一十八萬一千四百八十六，口二千五十萬六千九百八十。熙寧十年，戶一千四百二十四萬五千二百七十，口三千八十萬七千二百十一。元祐元年，戶一千七百九十五萬七千九十二，口四千七萬二千六百六。紹聖元年，戶一千九百一十二萬九百二十一，口四千
 二百五十六萬六千二百四十三。元符三年，戶一千九百九十六萬八百一十二，口四千四百九十一萬四千九百九十一。崇寧元年，戶二千二十六萬四千三百七，口四千五百三十二萬四千一百五十四。各府、州下戶口與總數少異，姑兩存之，視西漢盛時蓋有加焉。隋、唐疆理雖廣，而戶口皆有所不及。迨宣和四年，又置燕山府及雲中府路，天下分路二十六，京府四，府三十，州二百五十四，監六十三，縣一千二百三十四，可謂極盛矣。大抵宋有天下三百餘年，繇建隆初訖治平末，一百四年，州郡沿革無大增損。熙寧始務闢土，而種諤先取綏州，韓絳繼取
 銀州，王韶取熙河，章惇取懿、洽，謝景溫取徽、誠，熊本取南平，郭逵取廣源，最後李憲取蘭州，沉括取葭蘆、米脂、浮圖、安疆等砦。雖嘗以河東邊界七百里地與遼人，當時王安石議，蓋曰：「吾將取之，寧姑與之也。」迨元祐更張，葭蘆等四砦給賜夏人，而分畫久不能定。紹聖遂罷分畫，督諸路各乘勢攻討進築。自三年秋八月訖元符二年冬，凡陜西、河東建州一安西，軍二晉寧、綏德，關三龍平、會寧、金城，城九安西，平夏、威戎、興平、定邊、威羌、金湯、白豹、會川，砦二十八平羌、平戎、殄羌、暖泉、米脂、克戎、安疆、
 橫山、綏遠、寧羌、靈平、高平、西平、新泉、蕩羌、通峽、天都、臨羌、定戎、龕谷、大和、通秦、寧河、彌川、寧遠、神泉、烏龍，堡十開光、通塞、石門、通會、大和、通秦、寧河、彌川、寧川、三交，又取青唐鄯。邈川湟，寧塞廓，龍支宗哥等城。建中靖國悉還吐蕃故壤，稍紓民力。崇寧亟變前議，專以紹述為事，蔡京始任童貫、王厚，更取湟、鄯、廓三州二十餘壘。陶節夫、鐘傳、刑恕、胡宗回、曾孝序之徒，又相與鑿空駕虛，馳騖於元符封域之表。訖於重和，既立靖夏涇原、制戎鄜延、制羌西寧三城，雖夏人浸衰，而民力亦弊。西事甫定，北釁旋起。蓋自崇寧以來，益、梓、夔、
 黔、廣西、荊湖南、北迭相視效，斥大土宇，靡有寧歲，凡所建州、軍、關、城、砦、堡，紛然莫可勝紀。厥後建燕山、雲中兩路，粗閱三歲，禍變旋作，中原板蕩，故府淪沒，職方所記，漫不可考。



 高宗蒼黃渡江，駐蹕吳會，中原、陜右盡入於金，東畫長淮，西割商、秦之半，以散關為界，其所存者，兩浙、兩淮、江東西、湖南北、西蜀、福建、廣東、廣西十五路而已，有戶一千二百六十六萬九千六百八十四此寧宗嘉定十一年數。建國江左又百五十年，迨德祐丙子，遂並歸於我皇
 元版圖，而天下始復合為一焉。



 今據元豐所定，並京畿為二十四路，首之以京師，重帝都也。終之以燕、雲，以其既得而旋失，故附見於後。而凡四京之城闕宮室，及南渡行在之所，其可考者冠乎篇首，為《地理志》云。



 東京，汴之開封也。梁為東都，後唐罷，晉復為東京，宋因周之舊為都，建隆三年，廣皇城東北隅，命有司畫洛陽宮殿，按圖修之，皇居始壯麗矣。雍熙三年，欲廣宮城，詔殿前指揮使劉延翰等經度之，以居民多不欲徙，遂罷。
 宮城周回五里。



 南三門：中曰乾元宋初依梁、晉之舊，名曰明德，太平興國三年改丹鳳，大中祥符八年改正陽，明道二年改宣德。雍熙元年改今名，東曰左掖，西曰右掖。東西面門曰東華、西華舊名寬仁、神獸，開寶三年改今名。熙寧十年，又改東華門北曰謻門，北一門曰拱宸舊名玄武，大中祥符五年改今名，熙寧十年，改門內西橫門曰臨華。乾元門內正南門曰大慶，東、西橫門曰左、右升龍。左右北門內各二門，曰左、右長慶熙寧間，改左、右長慶隔門曰左、右嘉肅，左、右銀臺。東華門內一門曰左承天祥符乾德六年賜名，大中祥符元年正月，天書降其上，詔加「祥符」二字而增茸之。西華門內一門曰右承天。左承天
 門內道北門曰宣祐舊名光天，大中祥符八年改大寧，明道元年改今名。



 正南門內正殿曰大慶，東、西門曰左、右太和宋初曰日華、月華，大中祥符八年改今名。正衙殿曰文德宋初曰文明，雍熙元年改今名。熙寧間，改南門曰端禮。兩掖門曰東、西上閣，東、西門曰左、右嘉福宋初曰左、右勤政，明道元年十月改今名。大慶殿舊名崇元，乾德四年重修，改曰乾元，太平興國九年改朝元，大中祥符八年改天安，明道三年改今名。北有紫宸殿舊名崇德，明道元年改，視朝之前殿也。西有垂拱殿舊名長春，明道元年改。



 常日視朝之所也。次西有皇儀殿開寶四年，賜名滋福，明道元年十月改。又次西有集英殿舊名廣政，開寶三年曰大明，淳化間
 曰含光，大中祥符八年名會慶，明道元年十月改今名。宴殿也。殿後有需雲殿舊名玉華，後改瓊華，熙寧初改今名。



 東有升平樓舊名紫雲，明道元年改。



 宮中觀宴之所也。宮後有崇政殿舊名簡賢講武，太平興國二年改今名。熙寧間，改北橫門曰通極。



 閱事之所也。殿後有景福殿，殿西有殿北向，曰延和，便坐殿也大中祥符七年，建後苑東門，洎北向便殿成，賜名宣和門、承明殿，明道元年改端明，二年改今名。



 凡殿有門者，皆隨殿名。



 宮中又有延慶、舊名萬歲，大中祥符七年改。



 安福、觀文、舊名集聖，明道二年改肅儀，慶歷八年改今名。



 清景、慶雲、玉京等殿，壽寧堂舊名清凈，明道元年改。



 延春閣。舊名萬春，寶元元年改。



 福寧殿即延慶，明道元
 年改。



 東西有門曰左、右昭慶。觀文殿西門曰延真，其東真君殿曰積慶，前建感真閣。又有龍圖閣，下有資政、崇和、宣德、述古殿。天章閣下有群玉、蕊珠二殿，後有寶文閣，即壽昌閣，慶歷元年改。



 閣東西有嘉德、延康二殿，前有景輝門。後苑東門曰寧陽，即宣和門，明道元年改。



 苑內有崇聖殿、太清樓，其西又有宜聖、化成、即玉宸殿，明道元年改。



 金華、西涼、清心等殿，翔鸞、儀鳳二閣，華景、翠芳、瑤津三亭。延福宮有穆清殿，延慶殿北有柔儀殿，初有殿無名，章獻太后名曰崇徽，明道元年改寶慈，景祐二年改今
 名。



 崇徽殿北有欽明殿。舊名天和，明道元年改觀文，又改清居，治平三年改今名。



 延福宮北有廣聖宮，天聖二年建，名長寧，



 景祐二年改。內有太清、玉清、沖和、集福、會祥五殿，建流杯殿於後苑。明道元年八月，修文德殿成。是夜，禁中火，延燔崇德、長春、滋福、會慶、延慶、崇徽、天和、承明八殿，命宰相呂夷簡為修茸大內使，樞密副使楊崇勛副之，發京東西、河北、淮南、江東西路工匠給役，內出乘輿物，左藏庫易緡錢二十萬助其費，以故改諸殿名。



 又有慈德殿，楊太后所居，景祐元年賜名。



 觀稼殿，在後苑，觀種稻，景祐二年創建。



 延義閣，在崇政殿西。



 邇英閣，在崇政殿西南，蓋侍臣講讀之所也，與延義同，景祐三年賜名。



 隆儒殿，邇英閣後小殿，皇祐三年始賜名。



 慈壽殿，皇太后所居，治平元年賜名。



 慶壽宮，保
 慈宮，熙寧二年建。玉華殿，在後苑。



 基春殿，熙寧七年建，在玉華殿後。



 睿思殿，八年建。



 承極殿，元豐三年建。



 崇慶、隆祐二宮，元祐元年建。



 睿成宮，神宗所居東宮，紹聖二年賜名。



 宣和殿，在睿思殿後，紹聖二年四月殿成，其東側別有小殿曰凝芳，其西曰瓊芳，前曰重熙，後曰環碧。元符三年廢，崇寧初復作，大觀三年，徽宗制記刻石，實蔡京為之。



 聖瑞宮，皇太妃所居，因以名宮。顯謨閣，元符元年建，藏神宗御集，建中靖國元年，改曰熙明，尋復舊。



 玉虛殿，元符初建。



 玉華閣，大觀初建，在宣和殿後。



 親蠶宮，政和元年建。



 燕寧殿，在延福北，奉安仁宗慈聖光獻皇后御容。



 延福宮，政和三年春，新作於大內北拱辰門外。舊宮在後苑之西南，今其地乃百司供應之所，凡內酒坊、裁造院、油醋柴炭鞍轡等庫，悉移它處，又遷兩僧寺、兩軍營，而作
 新宮焉。始南向，殿因宮名曰延福，次曰蕊珠，有亭曰碧瑯玕。其東門曰晨暉，其西門曰麗澤。宮左復列二位。其殿則有穆清、成平、會寧、睿謨、凝和、昆玉，群玉，其東閣則有蕙馥、報瓊、蟠桃、春錦、疊瓊、芬芳、麗玉、寒香、拂雲、偃蓋、翠葆、鉛英、雲錦、蘭熏、摘金，其西閣有繁英、雪香、披芳、鉛華、瓊華、文綺、絳萼、穠華、綠綺、瑤碧、清陰、秋香、叢玉、扶玉、絳雲、會寧之北，疊石為山，山上有殿曰翠微，旁為二亭：曰雲巋，曰層巘。凝和之次閣曰明春，其高逾一百一十尺。閣之側為殿二：曰玉英，曰玉澗。其背附城，築土植杏，名杏岡，覆茅為亭，修竹萬竿，引流其下。宮之右為佐二閣，曰宴春，廣十有二丈，舞臺四列，山亭三峙。鑿圓池為海，跨海為二亭，架石梁以升山，亭曰飛華，橫度之四百尺有奇，縱數之二百六十有七尺。又疏泉為湖，湖中作堤以接亭，堤中作梁以通湖，梁之上又為茅亭、鶴莊、鹿砦、孔翠諸柵，蹄尾動數千，嘉花名木，類聚區別，幽勝宛若生成，西抵麗澤，不類塵境。初，蔡京命童貫、楊戩、賈
 詳、藍從熙、何欣等分任宮役，五人者因各為制度，不務沿襲，故號「延福五位」。東西配大內，南北稍劣。其東直景龍門，西抵天波門，宮東西二橫門，皆視禁門法，所謂晨暉、麗澤者也，而晨暉門出入最多。其後又跨舊城修築，號「延福第六位」。跨城之外浚壕，深者水三尺，東景龍門橋，西天波門橋，二橋之下疊石為固，引舟相通，而橋上人物外自通行不覺也，名曰景龍江。其後又闢之，東過景龍門至封丘門。景龍江北有龍德宮。初，元符三年，以懿親宅潛邸為之，及作景龍江，江夾岸皆奇花珍木，殿宇比比對峙，中途曰壺春堂，絕岸至龍德宮。其地歲時次第展拓，後盡都城一隅焉，名曰擷芳園，山水美秀，林麓暢茂，樓觀參差，猶艮岳、延福也。宮在舊城，因附見此。



 保和殿，政和三年四月作，九月殿成，總為屋七十五間。



 玉清神霄宮，政和三年建，舊名玉清和陽，在福寧殿東，七年改今名。



 上清寶陰宮，政和五年作，在景龍門東，對景暉門。既又
 作仁濟、輔正二亭於宮前，命道士施民符藥，徽宗時登皇城下視之。又開景龍門，城上作復道，通寶陰宮，以便齋醮之路，徽宗數從復道上往來。是年十二月，始張燈於景龍門上下，名曰「預賞」。其明年，乃有期門之事。



 萬歲山艮嶽。政和七年，始於上清寶菉宮之東作萬歲山。山周十餘里，其最高一峰九十步，上有亭曰介，分東、西二嶺，直接南山。山之東有萼綠華堂，有書館、八仙館、紫石巖、棲真嶝、覽秀軒、龍吟堂。山之南則壽山兩峰並峙，有雁池、噰噰亭，北直絳霄樓。山之西有藥寮，有西莊，有巢雲亭，有白龍沜、濯龍峽，蟠秀、練光、跨雲亭，羅漢巖。又西有萬松嶺，半嶺有樓曰倚翠，上下設兩關，關下有平地，鑿大方沼，中作兩洲：東為蘆渚，亭曰浮陽。西為梅渚，亭曰雪浪。西流為鳳池，東出為雁池，中分二館，東曰流碧，西曰環山，有閣曰巢鳳，堂曰三秀，東池後有揮雪廳。復由嶝道上至介亭，亭左復有亭曰極目，曰蕭森，右復有亭曰麗雲、半山。北俯景龍江，引江之上流注
 山間。西行為漱瓊軒，又行石間為煉丹、凝觀、圜山亭，下視江際，見高陽酒肆及清澌閣。北岸有勝筠庵、躡雲臺、蕭閑館、飛岑亭。支流別為山莊，為回溪。又於南山之外為小山，橫亙二里，曰芙蓉城，窮極巧妙。而景龍江外，則諸館舍尤精。其北又因瑤華宮火，取其地作大池，名曰曲江，池中有堂曰蓬壺，東盡封丘門而止。其西則自天波門橋引水直西，殆半里，江乃折南，又折北。折南者過閶闔門，為復道，通茂德帝姬宅。折北者四五里，屬之龍德宮。宣和四年，徽宗自為《艮岳記》，以為山在國之艮，故名艮岳。蔡條謂初名鳳凰山，後神降，其詩有「艮岳排空霄」，因改名艮岳。宣和六年，詔以金芝產於艮岳之萬壽峰，又改名壽嶽。蔡絳謂南山成，又改名壽嶽。岳之正門名曰陽華，故亦號陽華宮。自政和訖靖康，積累十餘年，四方花竹奇石，悉聚於斯，樓臺亭館，雖略如前所記，而月增日益，殆不可以數計。宣和五年，朱勉於太湖取石，高廣數丈，載以大舟，挽以千夫，鑿河斷橋，毀堰拆閘，
 數月乃至，賜號「昭功敷慶神運石」，是年，初得燕地故也。勉緣此授節度使。大抵群閹興築不肯已。徽宗晚歲，患苑囿之眾，國力不能支，數有厭惡語，由是得稍止。及金人再至，圍城日久，欽宗命取山禽水鳥十餘萬。盡投之汴河，聽其所之。拆屋為新，鑿石為炮，伐竹為笓籬。又取大鹿數百千頭殺之，以啖衛士云。



 舊城周回二十里一百五十五步。東二門：北曰望春，宋初名和政。



 南曰麗景。南面三門：中曰朱雀，東曰保康，大中祥符五年創建。



 西曰崇明。西二門：南曰宜秋，北曰閶闔。北三門：中曰景龍，東曰安遠，西曰天波。以上宋初仍梁、晉舊名，至太平興國四年改今名。



 新城周回五十里百六十五步。大中祥符九年增築，元豐元年重修，政和六年，詔有司度國之南展築京城，移
 置官司軍營。舊城周四十八里二百三十三步，周顯德三年築。



 南三門：中曰南熏，東曰宣化，西曰安上。東二門：南曰朝陽，北曰含輝。太平興國四年改寅賓，後復。



 西二門：南曰順天，北曰金耀。北四門：中曰通天，天聖初改寧德，後復。



 東曰長景，次東曰永泰，西曰安肅。初號衛州門。以上皆因周舊名，至太平興國四年，改今名。



 汴河上水門，南曰大通，太平興國四年賜名，天聖初，改順濟，後復今名。



 北曰宣澤。舊南北水門皆曰大通，熙寧十年改。



 汴河下，南曰上善，北曰通津。天聖初，改廣津，熙寧十年復。



 惠民河，上曰普濟，下曰廣利。廣濟河，上曰咸豐，下曰善利，舊名咸通。



 上南門曰永順。熙寧十年
 賜名。



 其後又於金耀門南置開遠門。舊名通遠。以上皆太平興國四年賜名，天聖初改今名。



 西京。唐顯慶間為東都，開元改河南府，宋為西京，山陵在焉。宮城周回九里三百步。城南三門：中曰五鳳樓，東曰興教，西曰光政。因隋、唐舊名。



 東一門，曰蒼龍。西一門，曰金虎。北一門，曰拱宸。舊名玄武，大中祥符五年改。



 五鳳樓內，東西門曰左、右永泰，門外道北有鸞和門，太平興國三年，以車輅院門改。



 右永泰門西有永福門。興教、光政門內各三門，曰：左、右安禮，左、
 右興善，左、右銀臺。蒼龍、金虎門內第二隔門曰膺福、千秋。膺福門內道北門曰建禮。



 正殿曰太極，舊名明堂，太平興國三年改。



 殿前有日、月樓、日華、月華門，又有三門，曰太極殿門。後有殿曰天興，次北殿曰武德。西有門三重，曰：應天、乾元、敷政。內有文明殿，旁有東上閣門、西上閣門，前有左、右延福門。後又有殿曰垂拱，殿北有通天門，柱廊北有明福門，門內有天福殿，殿北有寢殿曰太清，第二殿曰思政，第三殿曰延春。東又有廣壽殿，視朝之所也。北第
 二殿曰明德，第三殿曰天和，第四殿曰崇徽。天福殿西有金鸞殿，對殿南廊有彰善門。殿北第二殿曰壽昌，第三殿曰玉華，第四殿曰長壽，第五殿曰甘露，第六殿曰乾陽，第七殿曰善興。西有射弓殿。千秋門內有含光殿。拱宸門內西偏有保寧門，門內有講武殿，北又有殿相對。內園有長春殿、淑景亭、十字亭、九江池、砌臺、娑羅亭。宮城東西有夾城，各三里餘。東二門：南曰賓曜，北曰啟明。西二門：南曰金曜，北曰乾通。宮室合九千九百九十
 餘區。夾城內及內城北，皆左右禁軍所處。



 皇城周回十八里二百五十八步。南面三門：中曰端門，東西曰左、右掖門。東一門，曰宣仁。西三門：南曰麗景，與金曜相直，中曰開化，與乾通相直；北曰應福。內皆諸司處之。



 京城周五十二里九十六步。隋大業元年築，唐長壽二年增築。



 南三門：中曰定鼎，東曰長夏，西曰厚載。東三門：中曰羅門，南曰建春，北曰上東。西一門，曰關門。北二門：東曰安喜，西曰徽安。政和元年十一月，重修大內，至六年九月畢工。朱勝非言：「政和間，議朝謁諸陵，敕有司預為西幸之備，以蔡攸妻兄宋忭為京西都漕，修治西京大內，合
 屋數千間，盡以真漆為飾，工役甚大，為費不貲。而漆飾之法，須骨灰為地，科買督迫，灰價日增，一斤至數千。於是四郊塚墓，悉被發掘，取人骨為灰矣。」



 南京。大中祥符七年，建應天府為南京。宮城周二里三百一十六步。門曰重熙、頒慶。殿曰歸德。元豐六年，賜度僧牒修外城門及西橋等。



 京城周回一十五里四十步。東二門：南曰延和，北曰昭仁。西二門：南曰順成，北曰回鑾。南一門，曰崇禮。北一門，曰靜安。中有隔城，又有門二：東曰承慶，西曰祥輝。其東又有關城，南北各一門。



 北京。慶歷二年，建大名府為北京。宮城周三里一百九十八步，即真宗駐蹕行宮。城南三門：中曰順豫，東曰省風，西曰展義。東一門，曰東安。西一門，曰西安。順豫門內東西各一門，曰左、右保成。次北班瑞殿，殿前東西門二：東曰凝祥，西曰麗澤。殿東南時巡殿門，次北時巡殿，次靖方殿，次慶寧殿。時巡殿前東西門二：東曰景清，西曰景和。京城周四十八里二百六步，門一十七。熙寧九年，改正南南河門曰景風，南磚曰亨嘉，鼓角曰阜昌。正北北河門曰安平，北磚曰耀德。正東冠氏門曰華景，冠氏第二重曰
 春祺，子城東曰泰通。正西魏縣門曰寶成，魏縣第二重曰利和，子城西曰宣澤。東南朝城門曰安流，朝城第二重曰巽齊。西南觀音門曰安正，觀音第二重曰靜方。上水關曰善利，下水關曰永濟。內城創置北門曰靖武。鵩元豐七年，廢善利、永濟關。



 行在所。建炎三年閏八月，高宗自建康如臨安，以州治為行宮。宮室制度皆從簡省，不尚華飾。垂拱、大慶、文德、紫宸、祥曦、集英六殿，隨事易名，實一殿。重華、慈福、壽慈、壽康四宮，重壽、寧福二殿，隨時異額，實德壽一宮。延和、崇政、復古、選德四殿，本射殿也。慈寧殿，紹興九年，以太后有歸期建。



 欽先孝思殿，十五年建，在崇政殿東。



 翠寒堂，孝宗作。



 損齋，紹興末建，貯經史書，為燕坐之所。



 東宮，在麗正門內，孝宗、莊文、景獻、光宗皆常居之。



 講筵所，資善堂。在行宮門內，因書院而作。



 天章、龍圖、寶文、顯猷、徽猷、敷文、煥章、華文、寶謨九閣，實天章一閣。



 京畿路。皇祐五年，以京東之曹州，京西之陳、許、鄭、滑州為輔郡，隸畿內，並開封府，合四十二縣，置京畿路轉運使及提點刑獄總之。至和二年，罷京畿路轉運使、提點刑獄。其曹、陳、許、鄭、滑各隸本路，為輔郡如故。崇寧四年，
 京畿路復置轉運使及提點刑獄。先是，改開封府界為京畿路，是年，又於京畿四面置四輔郡：穎昌府為南輔，鄭州為西輔，澶州為北輔，建拱州於開封襄邑縣為東輔，並屬京畿。大觀四年，罷四輔，許、鄭、澶州還隸京西及河北路，廢拱州，復以襄邑縣隸開封府。政和四年，襄邑縣復為拱州，後與穎昌府、鄭州、開德府復為東、南、西、北輔。宣和二年，罷四輔，穎昌府、鄭州、開德府各還舊隸，拱州隸京東西路，舊開封府界依舊為京畿。



 開封府。崇寧戶二十六萬一千一百一十七，口四十四萬二千九百四十。貢方紋綾、方紋紗、藨席、麻黃、酸棗仁。縣十六：開封，赤。



 祥符，赤。東魏浚儀縣。大中祥符三年改。



 尉氏，畿。



 陳留，畿。



 雍丘，畿。



 封丘，畿。



 中牟，畿。宣和三年，改紂王城為青陽城。



 陽武，畿。



 延津，畿。舊酸棗縣，政和七年改。



 長垣，隋匡城縣。建隆元年，改為鶴丘，後又改。東明，畿。本東明鎮，乾德元年置。



 扶溝，畿。



 □焉陵，畿。



 考城，畿。崇寧四年，與太康同隸拱州。大觀四年，廢拱州，二縣復來隸。



 太康，畿。宣和二年，復隸拱州，六年，仍隸京畿。



 咸平。畿。舊通許鎮，隸陳留，咸平五年置縣。



 京東路。至道三年，以應天、兗徐曹青鄆密齊濟沂登萊
 單濮濰淄、淮陽軍廣濟軍清平軍宣化軍、萊蕪監利國監為京東路。熙寧七年，分為東、西兩路：以青淄濰萊登密沂徐州、淮陽軍為東路；鄆兗齊濮曹濟單州、南京為西路。元豐元年，割西路齊州屬東路，割東路徐州屬西路。元祐元年，諸提點刑獄不分路，京東東路、京東西路並為京東路，京西南路、京西北路並為京西路，秦鳳等路、永興軍等路並為陜府西路，河北西路、河北東路並為河北路，淮南西路、淮南東路並為淮南路，其後仍
 分為兩路。



 東路。府一，濟南。州七：青，密，沂，登，萊，濰，淄。軍一，淮陽。縣三十八。



 青州，望。北海郡，鎮海軍節度。建隆三年以北海縣置軍。淳化五年，改軍名。慶歷二年，初置京東東路安撫使。崇寧戶九萬五千一百五十八，口一十六萬二千八百三十七。貢仙紋綾、梨、棗。縣六：益都，望。



 壽光，望。



 臨朐，緊。



 博興，上。



 千乘，上。



 臨淄。上。



 密州，上。本防禦州。建隆元年，復為防禦。開寶五年，升為安化軍節度。後降防禦。六年，復為節度。崇寧戶一十四萬四千五百六十七，口三十二萬七千三百四十。貢絹、牛黃。縣五：諸城，望。



 安丘，望。唐輔郡，梁改安丘，晉膠西縣。開寶四年，復今名。



 莒，望。



 高密，上。



 膠西。元祐三年，以板橋鎮為膠西縣，兼臨海軍使。



 濟南府，上，濟南郡，興德軍節度。本齊州。先屬京東路。咸平四年，廢臨濟縣。元豐元年，割屬京東東路。政和六年，升為府。崇寧戶一十三萬三千三百二十一，口二十一
 萬四千六十七。貢綿、絹、陽起石、防風。縣五：歷城，緊。



 禹城，緊。



 章丘，中，景德三年，以章丘縣置清平軍。熙寧二年廢軍，即縣治置軍使。



 長清、中。至道二年，徙城於刺榆



 臨邑。中。建隆元年，河決公乘渡口，壞城。三年，移治孫耿鎮。政和元年，升為望。



 沂州，上，瑯琊郡，防禦。崇寧戶八萬二千八百九十三，口一十六萬五千二百三十。貢仙靈脾、紫石英、茯苓、鐘乳石。縣五：臨沂，望。



 承，望。



 沂水，望。



 費，望。



 新泰。中。



 登州，上，東牟郡，防禦。崇寧戶八萬一千二百七十三，口一十七萬三千四百八十四。貢金、牛黃、石器。縣四：蓬萊，
 望。



 文登，中。



 黃，望。



 牟平。緊。有乳山、閻家口二砦。



 萊州，中，東萊郡，防禦。崇寧戶九萬七千四百二十七，口一十九萬八千九百八。貢牛黃、海藻、牡礪、石器。縣四：掖，望。



 萊陽，望。



 膠水，望。



 即墨。中



 濰州，上，團練。建隆三年，以青州北海縣建為北海軍，置昌邑縣隸之。乾德三年，升為州，又增昌樂縣。崇寧戶四萬四千六百七十七，口一十萬九千五百四十九。貢綜絲素絁。縣三：北海，望。



 昌邑，望。本隋都昌縣，後廢。建隆三年，復置。



 昌樂。緊。本唐營
 丘縣，後廢。乾德中，復置安仁縣，俄又改。



 淄州，上，淄川郡，軍事。崇寧戶六萬一千一百五十二，口九萬八千六百一十。貢綾、防風、長理石。縣四：淄川，望。



 長山，中。



 鄒平，中下。景德元年，移治濟陽廢縣。



 高苑。下。景德三年，以縣置宣化軍。熙寧三年，廢軍為縣，隸州，即縣治置軍使。



 淮陽軍，同下州。太平興國七年，以徐州下邳縣建為軍，並以宿遷來屬。崇寧戶七萬六千八百八十七，口一十五萬四千一百三十。貢絹。縣二：下邳，望。



 宿遷。中



 西路。府四：應天，襲慶，興仁，東平。州五：徐，濟，單，濮，拱。軍一，廣濟。縣四十三。



 應天府，河南郡，歸德軍節度。本唐宋州。至道中，為京東路。景德三年，升為應天府。大中祥符七年，建為南京。熙寧五年，分屬西路。崇寧戶七萬九千七百四十一，口一十五萬七千四百四。貢絹。縣六：寧陵，畿。與楚丘同隸拱州。大觀四年，復來隸。政和四年，又撥隸拱州。宣和六年，復來隸。



 宋城，赤。



 穀熟，畿。



 下邑，畿。



 虞城，畿。



 楚丘。畿。



 襲慶府，魯郡，泰寧軍節度。本兗州。大中祥符元年，升為大都督。政和八年，升為府。崇寧戶七萬一千七百七十七，口二十一萬七千七百三十四。貢大花綾、墨、雲母、紫石英、防風、茯苓。縣七：瑕，上。大觀四年，以瑕丘縣為瑕縣。



 奉符，上。本漢乾封縣。開寶五年，移治岱嶽鎮。大中祥符元年改。



 泗水，上。



 龔，上。大觀四年，以龔丘縣為龔縣。



 仙源，中上。魏曲阜縣。大中祥符五年改。



 萊蕪，中。



 鄒。下。熙寧五年，省為鎮，入仙源。元豐七年復。



 監一，萊蕪。主鐵冶。



 徐州，大都督，彭城郡，武寧軍節度。本屬京東路，元豐元
 年，割屬京東西路。崇寧戶六萬四千四百三十，口一十五萬二千二百三十七。貢雙絲綾、紬、絹。縣五：彭城，望。



 沛，望。



 蕭，望。



 滕，緊。



 豐。緊。



 監二：寶豐，元豐六年置，鑄銅錢，八年廢。



 利國。主鐵冶。



 興仁府，輔，濟陰郡，彰信軍節度。本曹州。建中靖國元年，改賜軍額曰興仁。崇寧元年，升曹州為興仁府，復還舊節。大觀二年，以拱州為東輔，升督府。政和元年，罷督府，復為輔郡。崇寧戶三萬五千九百八十，口六萬六千九百三十一。貢絹、葶藶子。縣四：濟陰，望宛亭，望。元祐元年，改冤句縣為
 宛亭。



 乘氏，緊。



 南華。上。



 東平府，東平郡，天平軍節度。本鄆州。慶歷二年，初置京東西路安撫使。大觀元年，升大都督府。政和四年，移安撫使於應天府。宣和元年，改為東平府。崇寧戶一十三萬三百五，口三十九萬六千六十三。貢絹、阿膠。縣六：須城，望。



 陽谷，望。景德三年，徙孟店。



 中都，緊。



 壽張，上。



 東阿，緊。



 平陰。上。



 監一，東平。宣和二年復置。政和三年罷。



 濟州，上，濟陽郡，防禦。戶五萬七百一十八，口一十五萬
 九千一百三十七。貢阿膠。縣四：鉅野，望。



 任城，望。



 金鄉，望。



 鄆城，望。



 單州，上，碭郡，建隆元年，升為團練，崇寧戶六萬一千四百九，口一十一萬六千九百六十九。貢蛇床、防風。縣四：單父，望。



 碭山，望。



 成武，緊



 魚臺。上。



 濮州，上，濮陽郡，團練。崇寧戶三萬一千七百四十七，口五萬二千六百八十一。貢絹。縣四：鄄城，望。



 雷澤，緊。



 臨濮，上。



 範。上。



 拱州，保慶軍節度。本開封府襄邑縣。崇寧四年建為州，賜軍額，為東輔。以開封之考城、太康，南京之寧陵、楚丘、柘城來隸。大觀四年，廢拱州，復為襄邑縣，還隸開封。政和四年，復為州，又復為輔郡。宣和二年，罷輔郡，仍隸京東西路，以襄邑、太康、寧陵為屬縣，餘歸舊隸。六年，又以寧陵歸南京，太康歸開封，復割柘城來隸。縣二：襄邑畿。



 柘城。畿。



 廣濟軍。乾德元年，置發運務。開寶九年，改轉運司。太平
 興國二年，建為軍。四年，割曹、澶、濮、濟四州地，復置縣以隸焉。熙寧四年廢軍，以定陶縣隸曹州。元祐元年，復為軍。縣一，定陶。上。



 開封府，京東路，分為東西兩路，得兗、豫、青、徐之域，當虛、危、房、心、奎、婁之分，西抵大梁，南極淮、泗，東北至於海，有鹽鐵絲石之饒。其俗重禮義，勤耕絲任，浚郊處四達之會，故建為都。政教所出，五方雜居。睢陽當漕舟之路，定陶乃東運之沖，其後河截清水，頗涉艱阻。兗、濟山澤險迥，
 盜或隱聚。營丘東道之雄，號稱富衍，物產尤盛。登、萊、高密負海之北，楚商兼湊，民性愎戾而好訟斗。大率東人皆樸魯純直，甚者失之滯固，然專經之士為多。下邳俗尚頗類淮楚焉。



 京西路。舊分南、北兩路，後並為一路。熙寧五年，復分南、北兩路。



 南路。府一，襄陽。州七：鄧，隨，金，房，均，郢，唐。軍一，光化。縣三十一。



 襄陽府，望，襄陽郡，山南東道節度。本襄州。宣和元年，升為府。崇寧戶八萬七千三百七，口一十九萬二千六百五。貢麝香、白穀、漆器。縣六：襄陽，緊。



 鄧城，望。



 穀城，緊。



 宜城，中下。



 中盧，中下。隋義清縣。太平興國元年改。紹興五年，省入南漳。



 南漳。中下。



 鄧州，望，南陽郡，武勝軍節度。舊為上郡。政和二年，升為望郡。建隆初，廢臨瀨縣。崇寧戶一十一萬四千一百二十七，口二十九萬七千五百五十。貢白菊花。縣五：穰，上。



 南陽，中下。慶歷四年，廢方城縣為鎮入焉；元豐元年，改為縣，隸唐州。



 內鄉，中下。



 順陽。中下。太平
 興國六年，升順陽鎮為縣。



 淅川。中下。



 隨州，上，漢東郡，崇信軍節度。乾德五年，升為崇義軍節度。太平興國元年，改今名。崇寧戶三萬八百四，口六萬七千二十一。貢絹、綾、葛、覆盆子。縣三：隨，上。熙寧元年，廢光化縣為鎮入焉。



 唐城，中下。



 棗陽。中下。



 金州，上，安康郡，乾德五年，改昭化軍節度。崇寧戶三萬九千六百三十六，口六萬五千六百七十四。貢麩金、麝香、枳殼實、杜仲、白膠香、黃檗。縣五：西城，下。



 洵陽，中。乾德四年，廢
 淯陽縣入焉。



 漢陰，中。



 ……



 房州，下，房陵郡，保康軍節度。開寶中，廢上庸、永清二縣。雍熙三年並為軍。崇寧戶三萬三千一百五十一，口四萬七千九百四十一。貢麝香、絲寧布、鐘乳石、筍。縣二：房陵，上。



 竹山。下。



 均州，上，武當郡，武當軍節度。本防禦。乾德六年，移入上州防禦。宣和元年，賜軍額。崇寧戶三萬一百七，口四萬四千七百九十六。貢麝香。縣二：武當，上。



 鄖鄉。上。



 郢州，上，富水郡，防禦。崇寧戶四萬七千二百八十一，口七萬八千七百二十七。貢白紵。縣二：長壽，上。



 京山。下。



 唐州，上，淮安郡，建隆元年，升為團練。開寶五年，廢平氏縣。崇寧戶八萬九千九百五十五，口二十萬二千一百七十二。貢絹。縣五：泌陽，中下。



 湖陽，中下。有銀場。



 比陽，中下。



 桐柏，下。開寶六年，移治淮瀆故廟。



 方城。下。後魏縣。慶歷四年，廢為鎮，入鄧州南陽縣，元豐元年，復為縣，隸州。



 光化軍，同下州。乾德二年，以襄州陰城鎮建為軍，析谷城縣三鄉，置乾德縣隸焉。熙寧五年廢軍，改乾德為光
 化縣，隸襄州。元祐初，復為軍。縣一，乾德。望。



 北路。府四：河南，穎昌，淮寧，順昌。州五：鄭，滑，孟，蔡，汝。軍一，信陽。縣六十三。



 河南府，洛陽郡，因梁、晉之舊為西京。熙寧五年，分隸京西北路。崇寧戶一十二萬七千七百六十七，口二十三萬三千二百八十。貢蜜、蠟、瓷器。縣十六：河南，赤。



 洛陽，赤。熙寧五年，省入河南，元祐二年復。永安，赤。奉陵寢。景德四年，升鎮為縣。



 偃師，畿。慶歷二年廢，四年復，熙寧五年，省入緱氏，八年，復置，省緱氏縣為鎮隸焉。



 穎陽，畿。廢歷二年，廢為鎮，四年，復。熙寧二年，省入登
 封，元祐二年，復置。



 鞏，畿。



 密，畿。崇寧四年，割隸鄭州，宣和二年，還隸府。



 新安，畿。



 福昌，畿。熙寧五年，省入壽安，元祐元年，復為縣。



 伊陽，畿。熙寧二年，割欒川冶鎮入虢州盧氏縣。五年，廢伊闕縣為鎮入河南，六年，改隸伊陽。



 澠池，畿。景祐四年，改鐵門鎮曰延禧。



 永寧，畿。



 長水。畿。



 壽安，畿。慶歷三年，廢為鎮，四年，復。



 河清，畿。開寶元年，移治白波鎮。熙寧八年閏四月，置鐵監。



 登封。畿。



 監一，阜財。熙寧七年置，鑄銅錢。



 穎昌府，次府，許昌郡，忠武軍節度。本許州。元豐三年，升為府。崇寧四年，為南輔，隸京畿。大觀四年，罷輔郡。政和四年，復為輔郡，隸京畿。宣和二年，復罷輔郡，依舊隸京
 西北路。崇寧戶六萬六千四十一，口一十六萬一百九十三。貢絹、藨席。縣七：長社，次赤。熙寧四年，省許田縣為鎮入焉。



 郾城，次畿。



 陽翟，次畿。



 長葛，次畿。



 臨穎，次畿。



 舞陽，次畿。



 郟。中。元隸汝州，崇寧四年來隸。



 鄭州，輔，滎陽郡，奉寧軍節度。熙寧五年，廢州，以管城、新鄭隸開封府；省滎陽、滎澤縣為鎮入管城，原武縣為鎮入陽武。元豐八年，復州。元祐元年，還舊節；復以滎陽、滎澤、原武為縣，與滑州並隸京西路。崇寧四年，建為西輔。大觀四年，罷輔郡。政和四年，又復。宣和二年，又罷。崇寧
 戶三萬九百七十六，口四萬一千八百四十八。貢絹、麻黃。縣五：管城，望。



 滎澤，中。



 原武，上。



 新鄭，上。



 滎陽。緊。



 滑州，輔，靈河郡，太平興國初，改武成軍節度。熙寧五年，廢州，縣並隸開封府。元豐四年，復舊，縣復來隸。元祐元年，還舊節度。崇寧戶二萬六千五百二十二，口八萬一千九百八十八。貢絹。縣三：白馬，中。熙寧三年，廢靈河縣隸焉。



 韋城，望。



 胙城。緊。



 孟州，望。河陽三城節度。政和二年，改濟源郡。崇寧戶三
 萬三千四百八十一，口七萬一百六十九。貢梁米。縣六：河陽，望。



 濟源，望。



 溫，望。



 汜水，上。熙寧五年，省入河陰。元豐二年復置。大中祥符四年，改武牢關曰行慶。



 河陰，中。



 王屋。中。熙寧五年，自河南來隸。



 蔡州，緊，汝南郡，淮康軍節度。崇寧戶九萬八千五百二，口十八萬五千一十三。貢綾。縣十：汝陽，上。



 上蔡，上。



 新蔡，中。



 褒信，中。



 遂平，中。



 新息，中。



 確山，中。隋朗山縣。大中祥符五年改。



 真陽，中。



 西平，中。



 平輿。中。



 淮寧府，輔，淮陽郡，鎮安軍節度。本陳州。政和三年，改輔
 為上。宣和元年，升為府。崇寧戶三萬二千九十四，口一十五萬九千六百一十七。貢紬、絹。縣五：宛丘，緊。



 項城，上。



 商水，中。



 西華，中。南頓。中。熙寧六年，省為鎮，入商水、項城二縣。元祐元年復。



 順昌府，上，汝陰郡，舊防禦，後為團練。開寶六年，復為防禦。元豐二年，升順昌軍節度。舊穎州，政和六年，改為府。崇寧戶七萬八千一百七十四，口一十六萬六百二十八。貢紬、絁、綿。縣四：汝陰，望。開寶六年，移治於州城東南十里。



 泰和，望。



 穎上，緊。



 沉丘。緊。



 汝州，輔，臨汝郡，陸海軍節度。本防禦州。政和四年，賜軍額。崇寧戶四萬一千五百八十七，口一十四萬一千四百九十五。貢絁、絹。縣五：梁，中。



 襄城，緊。



 葉，上。



 魯山，中



 寶豐。中。舊名龍興，熙寧五年，省為鎮，入魯山。元祐元年復。宣和二年，改為寶豐縣。



 信陽軍，同下州。開寶九年，降為義陽軍，廢鐘山縣。太平興國元年，改為信陽軍。崇寧戶九千九百五十四，口二萬五十，貢絲寧布。縣二：信陽，中下。



 羅山。中下。開寶九年廢，雍熙二年復置。



 京西南、北路，本京西路，蓋《禹貢》冀、豫、荊、兗、梁五州之域，
 而豫州之壤為多，當井、柳、星、張、角、亢、氐之分。東暨汝、穎，西被陜服，南略鄢、郢，北抵河津。絲、枲、漆、纊之所出。而洛邑為天地之中，民性安舒，而多衣冠舊族。然土地褊薄，迫於營養。盟津、滎陽、滑臺、宛丘、汝陰、穎川、臨汝在二京之交，其俗頗同。唐、鄧、汝、蔡率多曠田，蓋自唐季之亂，土著者寡。太宗遷晉、雲、朔之民於京、洛、鄭、汝之地，墾田頗廣，民多致富，亦由儉嗇而然乎！襄陽為汴南巨鎮，淮安、隨、棗陽、西城、武當、上庸、東梁、信陽，其習俗近荊楚。



\end{pinyinscope}