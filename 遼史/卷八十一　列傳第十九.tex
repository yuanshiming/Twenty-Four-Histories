\article{卷八十一　列傳第十九}

\begin{pinyinscope}

 耶律庶成弟庶箴箴子蒲魯楊皙耶律韓留楊佶耶律和尚耶律庶成，字喜隱，小字陳六，季父房之後。父吳九，檢校太師。



 庶成幼好學，書過目不忘。善遼、漢文字，於詩尤工。重熙初，補牌印郎君，累遷樞密直學士。與蕭韓家奴各進《四時逸樂賦》，帝嗟賞。初，契丹醫人鮮知切脈審藥，上命庶成譯方脈書行之，自是人皆通習，雖諸部族亦知醫事。時人禁中，參決疑議。偕林牙蕭
 韓家奴等撰《實錄》及《禮書》。與樞密副使蕭德修定法令，上詔庶成曰：「方今法令輕重不倫。法令者，為政所先，人命所系，不可不慎。卿其審度輕重，從宜修定。」庶成參酌古今，刊正訛謬，成書以進。帝覽而善之。



 庶成方進用，為妻胡篤所誣，以罪奪官，絀為「庶耶律」。



 使吐蕃凡十二年，清寧間始歸。帝知其誣，詔復本族，仍遷所奪官，卒。庶成嘗為林牙，夢善卜者胡呂古卜曰：「官止林牙，因妻得罪。」及置於理，法當離婚。胡篤適有娠，至期不產而死。



 剖視之，其子以手抱心，識者謂誣夫之報。有詩文行於世。弟庶箴。庶箴，字陳甫，善屬文。重熙中，為本族將軍。咸雍元年，同知東京留守事，俄徙
 烏衍突厥部節度使。九年，知薊州事。



 明年，遷都林牙。上表乞廣本國姓氏曰：「我朝創業以來，法制修明；惟姓止分為二，耶律與蕭而已。始太祖制契丹大字，取諸部鄉里之名，續作一篇，著於卷末。臣請推廣之，使諸部各立姓氏，庶男女婚媾有合典禮。」帝以舊制不可遽厘，不聽。



 大康二年，出耶律乙辛為中京留守，庶箴與耶律孟簡表賀。



 頃之，乙辛復為樞密使，專權恣虐。庶箴私見乙辛泣曰：「前抗表，非庶箴之願也。」乙辛信其言，乃得自安。聞者鄙之。



 八年，致仕，卒。子蒲魯。



 蒲魯，字乃展。幼聰悟好學，甫七歲，能誦契丹大字。習漢文，未十年，博通經籍。



 重熙中，舉進士第。主文以國制無契丹試進士之條，聞於上，以庶箴擅令子就科目，鞭之二百。尋命蒲魯為牌印郎君。



 應
 詔賦詩，立成以進。帝嘉賞，顧左右曰：「文才如此，必不能武事。」蒲魯奏曰：「臣自蒙義方，兼習騎射，在流輩中亦可周旋。」帝未之信。會從獵，三矢中三兔，帝奇之，轉通進。



 是時，父庶箴嘗寄《戒諭詩》，蒲魯答以賦，眾稱其典雅。



 寵遇漸隆。清寧初卒。



 楊皙，字昌時，安次大。幼通《五經》大義。聖宗聞其穎悟，詔試詩，授秘書省校書郎。太平十一年，擢進士乙科，為著作佐郎。重熙十二年，累遷樞密都承旨，權度支使。登對稱旨，進樞密副使。歷長寧軍節度使，山西路轉運使，知興中府。清寧初，入知南院樞密使，與姚景行同總朝政。請行柴冊禮。封趙國公。以足疾，復知興中府。咸雍初，徙封齊，召賜同德功臣、尚書左僕射，兼中書令，拜樞密使，改
 封晉，給宰相、樞密使兩廳兼從，封趙王。



 屢請歸政，益賜保節功臣，致仕。大康五年，例改遼西郡王，薨。



 耶律韓留，字速寧，仲父隋國王之後。有明識，篤行義，舉止嚴重，工為詩。



 統和間，召攝御院通進。開泰三年，稍遷烏古敵烈部都監，俄知詳穩事。敵烈部叛，將宮分軍，從樞密使耶律世良討平之，加千牛衛大將軍。



 重熙元年，累遷至同知上京留守，改奚六部禿裏太尉。性不茍合，為樞密使蕭解里所忌。
 上欲召用韓留，解裏言目病不能視，議遂寢。四年，召為北面林牙。帝曰：「朕早欲用卿，聞有疾，故待之至今。」韓留對曰：「臣昔有目疾，才數月耳；然亦不至於昏。第臣駑拙，不能事權貴，是以不獲早睹天顏。



 非陛下聖察，則愚臣豈有今日耶！」詔進《述懷詩》，上嘉嘆。



 方將大用，卒。



 楊佶，字正叔，南京人。幼穎悟異常，讀書自能成句，識者奇之。弱冠，聲名籍甚。



 統和二十四年，
 舉進士第一，歷校書郎、大理正。開泰六年，轉儀曹郎，典掌書命，加諫議大夫。出知易州，治尚清簡，徵發期會必信。入為大理少卿。累遷翰林學士，文章號得體。八年，燕地饑疫，民多流殍，以佶同知南京留守事，發倉廩，振乏絕，貧民鬻子者計傭而出之。宋遣梅詢賀千齡節，詔佶迎送，多唱酬，詢每見稱賞。復為翰林學士。



 重熙元年，升翰林學士承旨。丁母憂，起復工部尚書。歷忠順軍節度使，朔、武等州觀察、處置使，天德軍節度使，加特進檢校太師、同中書門下平章事，復拜參知政事，兼知南院樞密使。



 十五年，出為武定軍節度使。境內亢旱，苗稼將槁。視事之夕，雨澤沾足。百姓歌曰：「何以薊我？上天降雨。誰共撫我？楊公為主。」桑陽水失故道，多為民害，
 乃以己俸創長橋，人不病涉。及被召，郡民攀轅泣送。上御清涼殿宴勞之，即日除吏部尚書，兼門下侍郎、同中書門下平章事。上曰：「卿今日何減呂望之遇文王！」佶對曰：「呂望比臣遭有十年之晚。」



 上悅。其居相位，以進賢為己任，事總大綱，責成百司，人人樂為之用。



 三請致政，許之，月給錢粟兼隸，四時遣使存問。卒。有《登瀛集》行於世。



 耶律和尚，字特抹，系出季父房。善滑稽。



 重熙初，補祗候郎君。時帝篤於親親，凡三父之皆序父兄行第，於和尚尤狎愛。然每侍宴飲，雖恢諧，未嘗有一言之過，由是上益重之。歷積慶、永興宮使，累遷至同知南院宣徽使事、南面林牙。十六年，出為懷化軍節度使，俄召為御史大夫。二十三年，因大冊，加天平軍節度使、檢校太師，徙中京路按問使，卒。



 和尚雅有美行，數以財恤親友，人皆愛重。然嗜酒不事事，以故不獲柄用。或以為言，答曰：「吾非不知，顧人生如風燈石火，不飲將何為？」晚年沈湎尤甚，人稱為「酒仙」云。



 論曰：「庶成定法令，治民者不容高下其手。庶箴雖嘗表請廣姓氏，以秩典禮；其隨勢俯仰，則有愧於其子蒲魯矣。楊皙為上寵遇，迭封王爵，而功業不少概見。然得愛民治國之要，其楊佶哉。」



\end{pinyinscope}