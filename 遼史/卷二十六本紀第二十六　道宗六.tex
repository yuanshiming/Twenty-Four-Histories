\article{卷二十六本紀第二十六　道宗六}

\begin{pinyinscope}

 壽隆元年春正月己亥，如混同江。庚戌，西南面招討司奏拔思母來侵，蕭阿魯帶等擊破之。乙卯，振奉聖州貧民。



 二月戊辰，賜左、右二皮室貧民錢。癸酉，高麗遣使來貢。



 乙亥，駐蹕魚兒濼。



 三月丙午，賜東北路貧民絹。



 夏四月丁卯，斡特刺奏討耶睹刮捷。乙亥，女直遣使來貢。



 庚寅，錄西北路有功將士。



 五月乙未朔，左夷離畢耶律吐
 朵為惕隱，南京宣徽使耶律特末為北院大王。癸卯，贈陣亡者官。丁巳，駐蹕特禮嶺。



 六月己巳，以知翼六部大王事回裡不為本部大王，權參知政事趙孝嚴為漢人行宮都部署，圍場都管撒八以討阻卜功，加鎮國大將軍。癸巳，阻卜長禿裏底及圖木葛來貢。



 秋七月庚子，阻卜長猛達斯等來貢。癸卯，獵沙嶺。癸丑，頗里八部來附，進方物。甲寅，斡特刺奏磨古斯捷。



 九月甲寅，祠木葉山。丙辰，詔西京炮人、弩人教西北路漢軍。冬十月甲子，駐蹕藕絲澱。甲戌，以北面林牙耶律大悲奴為右夷離畢。癸未，以參知正事王師儒為樞密副使，漢人行官都部
 署趙孝嚴參知政事。壬辰，錄討阻卜有功將士。



 十一月丙申，女直遣使進馬。己亥，以都統斡特刺為西北路招討使，封漆水郡王。甲辰，夏國進貝多葉佛經。庚申，高麗王昱疾，命其叔顒權知國事。



 十二月癸亥朔，以知北樞密使事耶律阿思為北院樞密使。



 是年，放進士陳衡甫等百三十人。



 二年春正月甲午，如春水。癸卯，西南面招討司討拔思母，破之。乙卯，駐蹕瑟尼思。辛酉，市牛給烏古、敵烈、隈烏古部貧民。



 二月癸亥，振達麻里別古部。



 夏四月己卯，振西北邊軍。



 六月辛酉，駐蹕撒里乃。



 秋七月甲午，阻卜來
 貢。丙午，獵赤山。



 八月乙丑，頗里八部進馬。



 九月丙午，徙烏古敵烈部於烏納水，以扼北邊之衛。



 冬十月戊辰，駐蹕藕絲澱。庚辰，高麗遣使來貢。



 十二月己未，斡特刺討梅裏急，破之。壬戌，南府宰相耶律鋒魯斡致仕。癸亥，蕭撻不也為北府宰相，耶律大悲奴殿前都點檢。乙亥，夏國獻宋俘。



 三年春正月丁亥，如春水。壬寅，烏古部節度使耶律陳家奴以功加尚書右僕射。癸卯，駐蹕雙山。



 二月丙辰朔，南京水，遣使振之。



 閏水丙午，阻卜長猛撒葛、粘八葛長禿骨撒、梅裏急長忽魯八等請復舊地，貢方物，從之。



 三月辛
 酉，燕國王延禧生子。癸亥，賜名撻魯。妃之父長哥遷左監門衛上將軍，仍賜官屬錢。是春，高麗王昱薨。



 夏四月，南府宰相趙廷睦出知興中府事，參知政事牛溫舒兼同知樞密院事。



 五月癸亥，斡特刺討阻卜破之。己巳，駐蹕撒里乃。



 六月甲申，詔罷諸路馳陽貢新。丙戌，詔每冬駐蹕之所，宰相以下構宅，毋役其民。辛丑，夏人來告宋城要地，遣使之宋，諭興夏和。庚戌，以契丹行宮都部署耶律吾也為南院大王。



 秋七月壬子朔，獵黑嶺。



 八月己亥，蒲盧毛朵部長率其民來歸。乙巳，彗星見西方。



 九月壬申，駐蹕藕絲澱。丁丑，以武定軍節度使梁援為漢人
 行宮都部署。戊寅，斡特刺奏討梅裏急捷。己卯，五國部長來貢。冬十月庚戌，以西北路招討使斡特刺為南府宰相。



 十一月乙卯，蒲盧毛朵部來貢。戊午，以安車召醫巫閭山僧志達。己未，以中京留守韓資讓知樞密院事，同知南院樞密使事蕭藥師奴知右夷離畢。丁丑，西北路統軍司奏討梅裏急捷。



 四年春正月壬子，如魚兒濼。己巳，徙阻卜等貧民於山前。



 辛未，宋遣使來饋錦綺。



 三月庚午，幸春州。丙子，有司奏黃河清。



 夏四月辛丑，以雨，罷獵。



 五月癸酉，那也奏北邊捷。甲戌，駐蹕撒里乃。



 六月戊寅朔，夏國為宋所攻，遣
 使求援。丁亥，以遼興軍節度使涅里為惕隱，前知惕隱事耶律郭三為南京統軍使。甲午，以參知政事牛溫舒兼知中京留守事。



 秋七月戊午，如黑嶺。



 冬十月乙亥朔，駐蹕藕絲澱。己卯，以南府宰相斡特刺兼契丹行宮都部署，以傅導燕國王延禧。十一月乙巳朔，知右夷離畢事蕭藥師奴、樞密直學士耶律儼使宋，颯與夏和。辛酉，夏復遣使求援。



 十二月壬辰，為燕國王延禧行再生禮，曲赦三百里內囚。



 五年春五月乙巳，如魚兒濼。己酉，詔夏國王李乾順伐拔思母等部。



 夏五月壬戌，藥師奴等使宋回，奏宋罷兵。
 癸亥，謁乾陵。



 戊辰，以南府宰相斡特刺兼西北路招討使，禁軍都統。己巳，駐蹕沿柳湖。



 六月甲申，以奚六部大王回離保為契丹行宮都部署，知右夷離畢事蕭藥師奴南面林牙，兼知契丹行宮都部署事。乙未，五國部長來朝。戊戌，阻卜來貢。己亥，以興聖宮使耶律郝家奴為右夷離畢。



 秋七月壬寅朔，惕德長禿的等來貢。辛亥，如大牢古山。



 閏九月丙子，駐蹕獨盧金。



 冬十月己亥朔，高麗王顒遣使乞封冊，丁巳，斡特刺奏討耶睹刮捷。丙寅，以同知南京留守事蕭得裏底知北院樞密使事。



 丁卯，宋遣郭知章、曹平來聘。戊辰，振遼州饑，仍免租賦一年。



 十一月甲戌，振南、北二亂。乙酉，夏國以宋罷兵，遣使來謝。十二月甲子，以參知政事趙孝嚴為漢人行宮都部署，漢人行宮都部署梁援為遼興軍節度使。



 六年春正月癸酉，南院大王耶律吾也薨。壬午，以太師致仕禿開起為奚六部大王。丁亥，如春水。辛卯，斡特刺執磨古斯來獻。丙申，詔問民疾苦。



 二月丁未，以烏古部節度使陳家奴為南院大王。乙酉，磔磨古斯於市。癸丑，出絹賜五院貧民。辛酉，宋遣使告宋主照殖，弟佶嗣位，即日遣使吊祭。



 三月甲申，弛朔州山林之禁。



 夏四月丁酉朔，日有食之。癸卯，如炭山。



 五月壬午，烏古部討茶扎
 刺，破之。乙酉，漢人行宮都部署趙孝嚴蔡。丙戌，駐蹕納葛濼。辛卯，宋遣使饋先帝遺物。



 乙未，以東京留守何魯掃古為惕隱，南院宣徽使蕭常哥為漢人行宮都部署。



 六月庚子，遣使賀宋主。辛丑，以有司案牌牘書宋帝「嗣位」為「登寶位」，詔奪宰相鄭顓以下官，出顓知興中府事。



 韓資讓為崇義軍節度使，御史中水韓君義為廣順軍節度使。癸丑，阻卜長來貢。戊午，遣使決五京滯獄。己未，以遼興軍節度使梁援為樞密副使。



 秋七月庚午，如沙嶺。壬申，耶睹刮諸部寇西北路。



 八月，斡特刺以兵擊敗之，使來獻捷。



 九月癸未，望祠木葉山。戊子，駐蹕藕絲澱。



 冬
 十月壬寅，以樞密副使王師儒監修國史。癸卯，五國諸部長來貢。甲寅，以平州饑，復其租賦一年。



 十一月壬申，以天德軍民田世榮三世同居，詔官之，令一子三班院祗候，丙子，召醫巫閭山僧志達設壇於內殿。戊子，夏國王李乾順遣使請尚公主。



 十二月乙未，女直遣使來貢。己亥，以知右夷離畢事郝家奴為北面林牙。辛亥，詔燕國王延禧擬注大將軍以下官。庚申，鐵驪來貢。宋遣使來謝。帝不豫。



 是歲，封高麗王顒長子俁為三韓國公。放進士康秉儉等八十七人。



 七年春正月壬戌朔，力疾御清風殿受百官及諸國使
 賀。是夜。白氣如練，自天而降。黑雲起於西北，疾飛有聲。北有青赤黑白氣，相雜而落。癸亥，如混同江。甲戌，上崩於行宮，年七十。遺詔燕國王延禧嗣位。



 六月庚子，上尊謚仁聖大教皇帝，廟號道宗。



 贊曰：道宗初即位，求直言，訪治道，勸農興學，救災恤患，粲然可觀。及夫謗訕之令既行，告計之賞日重。群邪並興，讒巧競進。賊及骨肉，皇基寢危。眾正淪胥，諸部反側。甲兵之用無寧歲矣。一歲而飯僧三十六萬，一日而祝發三千。徙勤小惠，茂計大本。尚足興論治哉！



\end{pinyinscope}