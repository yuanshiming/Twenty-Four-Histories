\article{卷八十四　列傳第二十二}

\begin{pinyinscope}

 蕭奪剌蕭普達耶律侯哂耶律古昱耶律獨攧蕭韓家蕭烏野蕭奪剌，字挩懶，遙輦窪可汗宮人。祖涅魯古，北院樞密副使。父撒抹，字胡獨堇，重熙初補祗候郎君，累遷北面林牙。



 十九年，從耶律宜新、蕭蒲奴伐夏，至蕭惠敗績之地，獲偵候者，知人煙聚落，多國人陷沒而不能還者，盡俘以歸，拜大父敞穩，知山北道邊境事。清寧初，歷西南面、
 西北路招討使，加同中書門下平章事，卒。



 奪剌體貌豐偉，騎射絕人。由祗候郎君升漢人行宮副部署。



 後為烏古敵烈統軍使，克敵有功，加龍虎衛上將軍，授西北路招討使。因陳北邊利害，請以本路諸部與倒塌嶺統軍司連兵屯戍。再表，不納。改東北路統軍使。



 乾統元年，以久練邊事，復為西北路如討使。北阻卜耶睹刮率鄰部來侵，奪剌逆擊，追奔數十里。二年，乘耶睹刮無備，以輕騎襲之，獲馬萬五千匹，牛羊稱是。先是，有詔方面無事，招討、副統軍、都監內一員入觀。是時同僚皆闕，奪剌以軍事付幕吏而朝，坐是免官。改西京留守，復為東北
 路統軍使。卒於官。



 蕭普達，字彈隱。統和初，為南院承旨。開泰六年，出為烏古部節度使。七年，敵烈部叛，討平之，徙烏古敵烈部都監。



 遣敵烈騎卒取北阻卜名馬以獻，賜詔褒獎。重熙初，改烏古敵烈部都詳穩，討諸蕃有功。



 普達深練邊事，能以悅使人。有所俘獲，悉散麾下，由是大得眾心。歷西南面招討使。黨項叛入西夏，普達討之，中流矢，歿於陣。帝聞，惜之，賻贈加厚。



 耶律侯哂，字禿寧，北院夷離堇蒲古只之後。祖查只，北院大王。父忽古，黃皮室詳穩。



 侯哂初為西南巡邊官，以
 廉潔稱，累遷南京統軍使，尋為北院大王。重熙十一年，黨項部人多叛入西夏，侯哂受詔，巡西邊沿河要地，多建城堡以鎮之，徙東京留守。十三年，與知府蕭歐里斯討蒲盧毛朵部有功，加兼侍中。致仕，卒。



 耶律古昱，字磨魯堇，北院林牙突呂不四世孫。有膂力，工馳射。



 開泰間，為烏古敵烈部都監。會部人叛，從樞密使耶律世良討平之，以功詔鎮撫西北部。教以種樹、畜牧，不數年，民多富實。中京盜起，命古昱為巡邏使，悉擒之。上親征渤海，將黃皮室軍，有破敵功，累遷御史中丞，尋授開遠軍節度使，徙鎮歸德。



 重熙二十一年，改天成軍節
 度使，卒於官，年七十，贈同中書門下平章事。二子：宜新，兀沒。



 宜新，重熙間從蕭惠討西夏。惠敗績，宜新一軍獨全，拜北院大王。兀沒，大康三年為漢人行官副部署。乙辛誣害太子，詞連兀沒，帝釋之。是秋，乙辛復奏與蕭楊九私議宮壺事，被害。



 乾統間，贈同中書門下平章事。



 耶律獨攧，字胡獨堇，太師古昱之子。



 重熙初，為左護衛，將禁兵從伐夏有功，授十二行乣司徙。



 再舉伐夏，獨攧括山西諸郡馬。還，遷拽剌詳穩。西南未平，命獨攧同知金肅軍事，夏人來侵，擊敗之，進涅剌奧隗部節度使。



 清寧元年，召為皇太后左護衛太保。四年，改寧遠軍節度
 使。東路饑，奏振之。歷五國、烏古部、遼興軍三鎮節度使，四捷軍詳穩。大康元年卒，追贈同中書門下平章事。子阿思，有傳。蕭韓家，國舅之族。性端簡，謹願，動循禮法。



 清寧中，為護衛太保。大康二年，遷知北院樞密副使。三年，經畫西南邊天池舊塹，立堡砦，正疆界，刻石而還，為漢人行宮都部署。是年秋獵，墮馬卒。



 蕭烏野，字草隱，其先出興聖宮分，觀察使塔裏直之孫也。



 性孝佛，尚禮法，雅為鄉黨所稱。



 重熙中，補護衛，興宗見其勤恪，遷護衛太保。清寧九年，佐耶律仁先平重元亂，以功加
 團練使。時敵烈部數為領部侵擾，民多困弊，命烏野為敵烈部節度使，恤困窮，省徭役，不數月，部人以安。尋以母老，歸養於家。母亡，尤極哀毀。服闋，歷官興聖、延慶二宮使，卒。



 論曰：「烏古敵烈，大部也，奪剌為統軍，克敵有功；普達居詳穩，悅以使人。西北，重鎮也，侯哂巡邊以廉稱；古昱鎮撫而民富；獨攧駐金肅而夏人不敢東獵。噫！部人內附，方面以寧，雖朝廷處置得宜，而諸將之力抑亦何可少哉。」



\end{pinyinscope}