\article{卷七本紀第七　穆宗下}

\begin{pinyinscope}

 十四年春正月戊寅朔，奉安神纛。戊戌，漢以宋將來襲，馳告。二月壬子，詔西南面招討使撻烈進兵援漢。癸亥，如潢河。



 戊辰，支解鹿人沒答、海裡等七人於野，封土識其地。己巳，如老林東濼。壬申，漢以敗宋兵石州來告。



 夏四月本漢以擊退宋軍，遣使來謝。是月，黃龍府某露降。



 五月，射舐堿鹿於白鷹山，至於浹旬。



 六月丙午朔，獵
 於玉山，竟月忘返。



 秋七月壬辰，以酒脯祀黑山。



 八月乙巳，如磑子嶺，呼鹿射之，獲鹿四，賜虞人女環等物有差。丁未，還呂。戊申，以生日值天赦，不受賀，曲赦京師囚。乙卯，錄囚。



 九月，黃室韋叛。



 冬十月丙午，近侍烏古者進石錯，賜白金二百五十兩。丙辰，以掌鹿矧思代斡里為閘撒狘，賜金帶、金盞，銀二百兩。



 所隸死罪以下得專之。



 十一月壬午，日南至，宴飲達旦。自是晝寢夜飲。殺近侍小六於禁中。



 十二月丙午，以黑兔祭神。烏古叛，掠民財畜。詳穩僧隱與戰，敗績，僧隱及乙實等死之。



 十五年春正月乙卯，以樞密使雅里斯為行軍都統，虎
 軍詳穩楚思為行軍都監，益以突呂不部軍三百，合諸部兵討之。烏古夷離堇子勃勒底獨不叛，詔褒之。是月，老人星見。



 二月壬寅朔，日有食之。上東幸。甲寅，以獲鴨，除鷹坊刺面、腰斬之刑，復其徭役。是月，烏古殺其長窣離底，餘眾降，復叛。



 三月癸酉，近侍東兒進匕箸不時，手刃刺之。丁丑，大黃室韋酋長寅尼吉叛。癸未，王坊人四十戶叛入烏古。癸已，虞人沙刺迭偵鵝失期，加炮洛、鐵梳之刑而死。



 夏四月乙巳，小黃室韋叛，雅里斯、楚思等擊之，為室韋所敗，遣使詰之。乙卯，以禿裡代雅里斯為都統，以女古為監軍，率輕騎進討，仍令撻馬尋吉裡持
 詔招諭。



 五月壬申，尋吉裏奏，諭之不從。雅里斯以撻凜、蘇才群牧兵追至柴河，與戰不利。甲申，庫古只奏室韋長寅吉亡入敵烈。



 六月辛亥，俞魯古獻良馬，賜銀二千兩。以近侍忽刺比馬至先以聞，賜銀千兩。是月，敵烈來降。



 秋七月甲戌，雅里斯奏烏古至河德濼，遣夷離堇畫裏、夷離畢常思擊之。丁丑，烏古掠上京北榆林峪，遣林牙蕭幹討之。



 庚辰，雅里斯等與烏古戰，不利。



 冬十月丁未，常思與烏古戰，敗之。



 十二月甲辰，以近侍喜哥私歸，殺其妻。丁未，殺近侍隨魯。駐蹕黑山平澱。



 十六年春正月丁卯朔，被酒，不受賀。甲申，微行市中，賜
 酒家銀絹。乙酉，殺近侍白海及家僕衫福、押刺葛、樞密使門吏老古、撻馬失魯。



 三月己巳，東幸。庚午獲鴨，甲申獲鵝，皆飲達旦。



 五月甲申，以歲旱，泛舟於池禱雨；不雨，舍舟立水中而禱，俄頃乃雨。



 六月丙申，以白海死非其罪，賜其家銀絹。



 秋七月壬午，諭有司：凡行幸之所，必高立標識，令民勿犯，違以死論。



 八月丁酉，漢遣使貢金器、鎧甲。



 閏月乙丑，觀野鹿入馴鹿群，立馬飲至哺。



 九月庚子，以重九宴飲，夜以繼日，至壬子乃罷。己未，殺狼人哀里。



 冬十月庚辰，漢主有母喪，遣使賻吊。



 十二月甲子，幸酒人拔刺哥家，復幸殿前都點檢耶律夷臘葛第，宴飲連
 日。賜金盂、細錦及孕馬百疋，左右授官者甚眾。



 戊辰，漢遣使來貢。



 是冬，駐蹕黑山平澱。



 十七年春正月庚寅朔，林牙蕭干、郎君耶律賢適討烏古還，帝執其手，賜卮酒，授賢適右皮室詳穩。雅里斯、楚思、霞裏三人賜醨酒以辱之。乙卯，夷離畢骨欲獻烏古俘。



 二月甲子，高勛奏宋將城益津關，請以偏師擾之，上從之。



 夏四月戊辰，殺鷹人敵魯。丙子，射柳祈雨，復以水沃群臣。



 五月辛卯，殺鹿人札葛。壬辰，北府宰相蕭海瓈薨，輟朝，罷重五宴。



 六月己未，支解雉人壽哥、念古、殺鹿人四十四人。



 是夏，駐蹕哀潭。秋八月辛酉，生日，以政事
 令阿不底病亟，不受賀。



 九月自丙戌朔，獵於黑山、赤山，至於月終。



 冬十月乙丑，殺酒人粹你。



 十一月辛卯，殺近侍廷壽。壬辰，殺豕人阿不札、曷魯、術里者、涅里括。庚子，司天臺奏月當食不虧，上以為祥，歡飲達旦。壬寅，殺鹿人唐果、直哥、撒刺。



 十二月辛未，手殺饔人海裏，復臠之。



 是冬，駐蹕黑河平澱。



 十八年春正月乙酉朔，宴於宮中，不受賀。己亥，觀燈於市。以銀百兩市酒，命群臣亦市酒，縱飲三夕。



 二月乙卯，幸五坊使霞實里家，宴飲達旦。



 三月甲申朔，如潢河。乙酉，獲駕鵝，祭天地。造大酒器，刻為鹿文，名曰「鹿砙」，貯酒以
 祭天。庚戌，殺鶻人胡特魯、近侍化葛及監囚海裏，仍剉海里之尸。



 夏四月癸丑朔，殺彘屯奴。己未，為殿前都點檢夷臘葛置神帳，曲赦京幾囚。甲戌，撻烈於雕窠中得牝犬來進。



 是夏，清暑哀潭。



 秋七月辛丑，漢主承鈞殂，子繼元立，來告，遣使吊祭。



 九月戊子，
 殺詳穩八刺、拽刺痕篤等四人。己丑，登小賒天地。戊戌，知宋欲襲河東，諭西南面都統、南院大王撻烈豫為之備。己亥，獵熊，以喚鹿人鋪姑並掖庭戶賜夷臘葛。甲辰，以夷臘葛兼政事令，仍以黑山東抹真之地數十里賜之，以女環為近侍，女直詳穩戞陽為本部夷離堇。



 是秋，獵於西京諸山。



 冬十月辛亥朔，宋圍太原，詔撻烈為兵馬總管，發諸道兵救之。十一月癸卯，冬至，被酒，不受賀。十二月丁丑，殺酒人搭烈葛。



 是冬，駐蹕黑山東川。



 十九年春正月己卯朔，宴宮中，不受賀。己丑，立春，被酒，命殿前都點檢夷臘葛代行擊土牛禮。甲午，與群臣為
 葉格戲。戊戌，醉中驟加左右官。乙巳，詔太尉化哥曰：「朕醉中處事有乖，無得曲從。酒解，可覆奏。」自立春飲至月終，不聽政。二月甲寅，漢劉元嗣立，遣使乞封冊。辛酉，遣韓知範冊為皇帝。癸亥，殺前導末及益刺，剉其尸，棄之。甲子，漢遣使進白麃。己巳，如懷州，獵獲熊，歡飲方醉，馳還行宮。是夜，近侍小哥、盥人花哥、庖人辛古等六人反，帝遇弒，年三十九。廟號穆宗。後附葬懷陵。重熙二十一年，謚曰孝安敬正皇帝。贊曰：穆宗在位十八年，知女巫妖妄見誅，諭臣下濫刑切諫，非不明也。而荒耽於酒，畋獵無厭。偵鵝失期，加炮
 烙鐵梳之刑；獲鴨甚歡，除鷹坊刺面之令。賞罰無章，朝政不視，而嗜殺不已。變起肘腋，宜哉！



\end{pinyinscope}