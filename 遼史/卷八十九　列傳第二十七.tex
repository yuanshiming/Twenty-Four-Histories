\article{卷八十九　列傳第二十七}

\begin{pinyinscope}

 耶律斡特剌孩里竇景庸耶律引吉楊績趙徽王觀耶律喜孫耶律斡特剌，字乙辛隱，許國王寅底石六世孫。少不喜官祿，年四十一，始補本班郎君。時樞密使耶律乙辛擅權，讒害忠良，斡特剌恐禍及，深自抑畏。



 大康中，為宿直官，歷左、右護衛太保。大安元年，升燕王傅，徙左夷離畢。
 四年，改北院樞密副使。帝賜詩褒之，遷知北院樞密使事，賜翼聖佐義功臣。北阻卜酋長磨古斯叛，斡特剌率兵進討。會天大雪，敗磨古斯四別部，斬首千餘級，拜西北路招討，封漆水郡王，加賜宣力守正功臣。尋拜南府宰相。



 復討閘古胡里扒部，破之，召為契丹行宮都部署。



 先是，北、南府有訟，各州府得就按之；比歲，非奉樞密檄，不得鞫問，以故訟者稽留。斡特剌奏請如舊，從之。壽隆五年，復為西北路招討使，討耶睹刮部，俘斬甚眾，獲馬、駝、牛、羊各數萬。明年，擒磨古斯，加守太保，賜奉國匡化功臣。



 乾統初，乞致仕，不許，止罷招討。復兼南院樞密使，封混同
 郡王。遷北院樞密使，加守太師，賜推誠贊治功臣。致仕，薨，謚曰敬肅。



 孩里，字胡輦，回鶻人。其先在太祖時來貢，願留，因任用之。孩里，重熙間歷近侍長。清寧九年，討重元之亂有功，加金吾衛上將軍，賜平亂功臣。累遷殿前都點檢，以宿衛嚴肅稱。



 大康初，加守太子太保。二年，加同中書門下平章事。三年，改同知南院宣徽使事。會耶律乙辛出守中京，孩里入賀；及議復召，陳其不可。後乙辛再入樞府，出孩里為廣利軍節度使。



 及皇太子被誣，孩裏當連坐，有詔勿問。大安初，歷品達魯虢部節度使。壽隆五年，有
 疾，自言吾數已盡，卻醫藥，卒，年七十七。



 孩里信浮圖。清寧初，從上獵，墮馬，憤而復蘇。言始見二人引至一城，宮室宏敞，有衣絳袍人坐殿上，左右列侍，導孩裡升階。持牘者示之曰：「本取大腹骨欲，誤執汝。」牘上書「官至使相，壽七十七」。須臾還，擠之大壑而寤。道宗聞之，命書其事。後皆驗。



 竇景庸，中京人，中書令振之子。聰敏好學。清寧中，第進士，授秘書省校書郎，累遷少府少監。



 咸雍六年，授樞密直學士，尋知漢人行宮副部署事。大安初，遷南院樞密副使，監修國史，知樞密院事，賜同德功臣，封陳國公。有
 疾，表請致仕；不從，加太子太保，授武定軍節度使。審決冤滯，輕重得宜，以獄空聞。



 七年，拜中京留守。九年薨，謚曰肅憲。子瑜，三司副使。



 耶律引吉，字阿括，品部人。父雙古，鎮西邊二十餘年，治尚嚴肅，不殖貨利，時多稱之。



 引吉寅畏好義。以蔭補官，累遷東京副留守、北樞密院侍御。時肅革、蕭圖古辭等以玦見任，鬻爵納賄；引吉以直道處其間，無所阿唯。改客省使。時朝廷遣使括三京隱戶不得，以引吉代之，得數千餘戶。



 時昭懷太子知北南院事，選引吉為輔導。樞密使乙辛將傾太子，惡引吉在側，奏出之，為群牧林牙。
 大康元年，乙辛請賜牧地，引吉奏曰：「今牧地褊愜，畜不蕃息，豈可分賜臣下。」



 帝乃止。乙辛由是益嫉之，除懷德軍節度使，徙漠北猾水馬群太保，卒。



 楊績，良鄉人。太平十一年進士及第，累遷南院樞密副使。



 與杜防、韓知白等擅給進士堂貼，降長寧軍節度使，徙知琢州。



 清寧初，拜參知政事，兼同知樞密院事，為南府宰相。九年，聞重元亂，與姚景行勤王，上嘉之。十年，知興中府。成雍初，入知樞密院事。二年，乞致仕，不許，拜南院樞密使。



 帝以績舊臣，特詔燕見，論古今治亂，人臣邪正。帝曰：「方今群臣忠直，耶律搒、劉伸而已；然伸不及搒
 之剛介。」



 績拜駕曰：「何代無賢，世亂則獨善其身，主聖則兼濟天下。



 陛下銖分邪正，升黜分明，天下幸甚。」累表告歸，不許，封趙王。大康中，以例改王遼西。致仕，加守太保，薨。子貴忠，知興中府。



 趙徽，南京人。重熙五年，擢甲科，累遷大理正。



 清寧二年，銅州人妄毀三教，徽按鞫之，以狀聞，稱旨。



 歷煩劇，有能名。累遷翰林學士承旨。咸雍初，為度支使。三年，拜參知政事。出為武定軍節度使，及代，軍民請留。



 後同知樞密院事，兼南府宰相、門下侍郎、平章事。致仕，卒。追贈中書令，謚文憲。



 王觀，南京人。博學有才辯。重熙七年，中進士乙科。



 興宗崩，充夏國報哀使；還，除給事中。咸雍初，遷翰林學士。五年，兼乾文閣學士。七年，改南院樞密副使，賜國姓，參加政事，兼知南院樞密事。



 坐矯制修私第，削爵為民，卒。



 耶律喜孫，字盈穩，永興宮分人。興宗在青宮，嘗居左右輔導。聖宗大漸，喜孫與馮家奴告仁德皇后同宰相蕭浞卜等謀逆事。及欽哀為皇太后稱制，喜孫憂見龐任。



 重熙中，其子涅哥為近侍，坐事伏誅。帝以喜孫有翼戴功，且悼其子罪死，欲世其官，喜孫無所出之部，因見馬印文有品部號，使隸其部，拜南府宰相。尋出為東北路
 詳穩，卒。



 論曰：「孩里、引吉之為臣也，當乙辛擅權、蕭革貪默之日，雖與同官，而能以正自處，不少阿唯，其過人遠矣！傳曰：『歲寒知松柏之後凋。』二子有焉。若斡特剌之戰功，竇景庸之讞獄，楊績之忠告，亦賢矣夫。」



\end{pinyinscope}