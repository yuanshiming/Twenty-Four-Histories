\article{卷三十七志第七　地理志一　上京道}

\begin{pinyinscope}

 帝堯畫天下為九州。舜以冀、青地天，分幽、並、營，為州十有二。幽州在渤、碣之間，並州北有代、朔，營州東暨遼海。其地負山帶海，其民執干戈，奮武衛，風氣剛勁，自古為用武之地。太祖以迭刺部之眾代遙輦氏，起臨潢，建皇都；東並渤海，得城邑之居百有三。太宗立晉，有幽、涿、檀、薊、順、營、平、蔚、朔、雲、應、新、媯、儒、武、寰十六州，於是割古幽、
 並、營之境而跨有之。東朝高麗，西臣夏國，南子石晉而兄弟趙宋，吳越、南唐航海輸貢。嘻，其盛矣！



 遼國其先曰契丹，本鮮卑之地，居遼澤中；去榆關一千一百三十里，去幽州又七百一十四里。南控黃龍，北帶潢水，冷陘屏右，遼河塹左。高原多榆柳，下隰饒蒲葦。當元魏時，有地數百里。至唐，大賀氏蠶食扶餘、室韋、奚、靺鞨之區，地方二千餘里。貞觀三年，以其地置玄州。尋置松漠都督府，建八部為州，各置刺史：達稽部曰峭落，紇便部曰彈汗州，獨活部曰無逢州，芬阿部曰羽陵州，突便部曰日連州，芮奚部曰徒河州，墜斤部曰萬丹州，伏部曰匹黎、
 赤山二州。以大賀氏窟哥為使持節十州軍事。分州建官，蓋昉於此。迨於五代，闢地東西三千里。遙輦氏更八部曰互利皆部、乙室活部、實活部、納尾部、頻沒部、內會雞部、集解部、奚嗢部，屬縣四十有一。每部設刺史，縣置令。太宗以皇都為上京，升幽州為南京，改南京為東京，聖宗城中京，興宗升雲州為西京，於是五京備焉。又以征伐俘戶建州襟耍之地，多因舊居名之；加以私奴置投下州。總京五，府六，州、軍、城百五十有六，縣二百有九，部族五十有二，屬國六十。東至於海，西至金山，暨於流沙，北至臚朐河，南至白溝，幅員萬里。



 上京道上京臨潢府，本漢遼東郡西安平之地。新莽曰北安平。太祖取天梯、蒙國、別魯等三山之勢於葦甸，射金齪箭以識之，謂之龍眉宮。神冊三年城之，名曰皇都。天顯十三年，更名上京，府曰臨潢。



 淶流河自西北南流，繞京三面，東入於曲江，其北東流為按出河。又有御河、沙河、黑河、潢河、鴨子河、他魯河、狼河、蒼耳河、輞子河、臚朐河、陰涼河、豬河、鴛鴦湖、興國惠民湖、廣濟湖、鹽濼、百狗濼、火神澱、馬盂山、兔兒山、野鵲山、鹽山、鑿山、松山、平地松林、大斧山、刊出、屈劣山、勒得山——唐所封大賀氏勒得王有墓存
 焉。



 戶三萬六千五百，轄軍、府、州、城二十五，統縣十：臨潢縣。太祖天贊初南攻燕、薊，以所俘大戶散居潢水之北，縣臨潢水，故以名。地宜種植。戶三千五百。



 長泰縣。本渤海國長平縣民，太祖伐大諲撰，先得是邑，遷其人於京西北，與漢民雜居。戶四千。



 定霸縣。本撫餘府強師縣民，太祖下扶餘，遷其人於京西，與漢人雜處，分地耕種。統和八年，以諸宮提轄司大戶置。隸長寧宮。戶二千。



 保和縣。本渤海國富利縣民，太祖破龍州，盡徒富利縣大散居京南。統和八年，以諸宮提轄司大戶置。隸
 彰愍宮。戶四千。



 潞縣。本幽州潞縣民，天贊元年，太祖破薊州，掠潞縣民，布於東京，與渤海人雜處。隸崇德宮。戶三千。



 易俗縣。本遼東渤海之民，太平九年，大延琳結構遼東夷叛，圍守經年，乃降，盡遷於京北，置縣居之。是年，又徒渤海叛人家屬置焉。戶一千。



 遷遼縣。本遼東諸縣渤海人，大延琳叛，擇其謀勇者置之左右。後以城降，戮之，徙其家於東東北，故名。戶一千。



 渤海縣。本東京人，因叛，徙置。



 興仁縣。開泰二年置。



 宣化縣。本遼東神化縣民，太祖破鴨淥府，盡徒其民居京之南。統和八年，以諸宮提轄司大戶置。隸彰愍宮。戶四千。



 上京，太祖創業之地。負山抱海，天險足以為固。地沃宜耕植，水草便畜牧。金齪一箭，二百年之基，壯矣。天顯元年，平渤海歸，乃展郛郭，建宮室，名以天贊。起三大殿：曰開皇、安德、五鸞。中有歷代帝王御容，每月朔望、節辰、忌日，在京文武百官並赴致祭。又於內城東南隅建天雄寺，奉安烈考宣簡皇帝遺像。是歲太祖崩，應天皇后於
 義節專斷腕，置太祖陵。



 即寺建斷腕樓，樹碑焉。太宗援立晉，遣宰相馮通、劉昫等恃節，具鹵簿、法服至此，冊上太宗及應天皇后尊號。太宗詔蕃部並依漢制，御開皇殿，闢承天門受禮，因改皇都為上京。



 城高二丈，不設敵樓，幅員二十七里。門，東曰迎春，曰雁兒；南曰順陽，曰南福；西曰金鳳，曰西雁兒。其北謂之皇城，高三丈，有樓櫓。門，東曰安東，南曰大順，西曰乾德，北曰拱辰。中有大內。內南門曰承天，有樓閣；東門曰東華，西曰西華。此通內出入之所。正南街東，留守詞衛，次鹽鐵司，次南門，龍寺街。南曰臨潢府，其側臨潢縣。縣西南崇孝寺，承天皇后
 建。寺西長泰縣，又西天長觀。西南國子監，臨北孔子廟，廟東節義寺。又西北安國寺，太宗所建。寺東齊天皇后故宅，宅東有元妃宅，即法天皇后所建也。其南貝聖尼寺，綾錦院、內省司、曲院，贍國、省司二倉，皆在大內西南，八作司與天雄專對。南城謂之漢城，南當橫街，各有樓對峙，下列井肆。東門之北潞縣，又東南興仁縣。南門之東回鶻營，回鶻商販留居上京，置營居之。西南同文驛，諸國信使居之。驛西南臨潢驛，以待夏國使。驛西福先寺。寺西宣化縣，西南定霸縣，縣西保和縣。西門之北易俗縣，縣東遷遼縣。



 周廣順中，胡嶠《記》曰：上京西樓，有邑屋市肆，交易無錢而用布。有綾錦諸工作、宦者、翰林、技術、教坊、角觝、儒、僧尼、道士。中國人並、汾、幽、薊為多。



 宋大中祥符九年，薛映《記》曰：上京者，中京正北八十里至松山館，七十里至崇信館，九十里至廣寧館，五十里至姚家寨館，五十里至咸寧館，三十里度潢水石橋，旁有饒州，唐於契丹嘗置饒樂州，今渤海人居之。五十里保和館，度黑水河，七十里宣化館，五十里長泰館。館西二十里有佛舍、民居，即祖州。又四十里至臨潢府。自過崇信館乃契丹舊境，其南奚地也。入西門，門曰金德，內有臨潢館。子城東門曰順
 陽。北行至景福門，又至承天門，內有昭德、宣政二殿與氈廬，皆東向。



 臨潢西北二百餘里號涼澱，在饅頭山南，避暑之處。多豐草，掘地文餘即有堅冰。



 祖州，天成軍，上，節度。本遼右八部世沒里地。太祖秋獵多於此，始置西樓。後因建城，號祖州。以高祖昭烈皇帝、曾祖莊敬皇帝、祖考簡獻皇帝、皇考宣簡皇帝所生之地，故名。



 城高二丈，無敵棚，幅員九里。門，東曰望京，南曰大夏，西曰液山，北曰興國。西北隅有內城。殿曰兩明，奉安祖考御容；曰二儀，以白金鑄太祖像；曰黑龍，曰清秘，各有太祖微時兵仗器物及服御皮毳之類，存之以示
 後嗣，使勿忘本。內南門曰興聖，凡三門，上有樓閣，東西有角樓。東為州廨及諸官廨舍，綾錦院，班院祗候蕃、漢、渤海三百人，供給內府取索。東南橫街，四隅有樓對峙，下連市肆。東長霸縣，西咸寧縣。有祖山，山有太祖天皇帝廟，御靴尚存。又有龍門、黎谷、液山、液泉、白馬、獨石、天梯之山。水則南沙河、西液泉。太祖陵鑿山為殿，曰明殿。殿南嶺有膳堂，以備時祭。門曰黑龍。東偏有聖蹤殿，立碑述太祖游獵之事。殿東有樓，立碑以紀太祖創業之功。皆在州西五里。天顯中太宗建，隸弘義宮。統縣二、城
 一：長霸縣。本龍州長平縣民，遷於此。戶二千。



 咸寧縣。本長寧縣。破遼陽，遷其民置。戶一千。



 越王城。太祖伯父於越王述魯西伐黨項、吐渾，俘其民放牧於此，因建城。在州東南二十里。戶一千。



 懷州，奉陵軍，上，節度。本唐歸誠州。太宗行帳放牧於此。天贊中，從太祖破扶餘城，下龍泉府，俘其人，築寨居之。



 會同中，掠燕、薊所俘亦置此。太宗崩，葬西山，曰懷陵。大同元年，世宗置州以奉焉。是年，有騎十餘，獵於祖州西五十里大山中，見太宗乘白馬，獨追白狐，射之，一發而斃；忽不見，但獲狐與失。是日，太宗崩於欒城。後於其地
 建廟，又於州之鳳凰門繪太宗馳騎貫狐之像。穆宗被害，葬懷陵側，建鳳凰殿以奉焉。有清涼殿，為行幸避暑之所。旨在州西二十里。



 隸永興宮。統縣二：扶餘縣。本龍泉府。太祖遷渤海扶餘縣降戶於此，世宗置縣。戶一千五百。



 顯理縣。本顯理府人，太祖伐渤海，俘其王大諲撰，遷民於此，世宗置縣。戶一千。



 慶州，玄寧軍，上，節度。本太保山黑河之地，巖谷險峻。



 穆宗建城，號黑河川，每歲來幸，射虎障鷹，軍國之事多委大臣，後遇弒於此。以地苦寒，統和八年，州廢。聖宗秋畋，
 愛其奇秀，建號慶州。遼國五代祖勃突，貌異常，有武略，力敵百人，眾推為玉。生於勃突山，因以名；沒，葬山下。在州二百里。慶雲山，本黑嶺也。聖宗駐蹕，愛羨曰：「吾萬歲後，當葬此。」興宗遵遺命，建永慶陵。有望仙殿、御容殿。置蕃、漢字陵三千戶，並隸大內都總管司。在州西二十里。有黑山、赤山、太保山、老翁嶺、饅頭山、興國湖、轄失濼、黑河。景幅元年復置，更隸興聖宮。統縣三：玄德縣。本黑山黑河之地。景福元年，括落帳人戶，從便居之。戶六千。



 孝安縣。



 富義縣。本義州，太宗遷渤海義州民於此。重熙元年降為義豐縣，後更名。隸弘義宮。



 泰州，德昌軍，節度。本契丹二十部族放牧之地。因黑鼠族累犯通化州，民不能御，遂移東南六百里來，建城居之，以近本族。黑鼠穴居，膚黑，吻銳，類鼠，故以名。州隸延慶宮，兵事屬東北統軍司。統縣二：樂康縣。倚郭。



 興國縣。本山前之民，因罪配遞至此，興宗置縣。戶七百。



 長春州，韶陽軍，下，節度。本鴨子河春獵之地。興宗重熙
 八年置。隸延慶宮，兵事隸東北統軍司。統縣一：長春縣。本混同江池。燕、薊犯罪者流配於此。戶二千。



 烏州，靜安軍，刺史。本烏丸之地，東胡之種也。遼北大王撥刺占為牧，建城，後宮收。隸興聖宮。有遼河、夜河、烏丸川、烏丸山。統縣一：愛民縣。撥刺王從軍南征，俘漢民置於此。戶一千。



 永州，永昌軍，觀察。承天皇太后所建。太祖於此置南樓。



 乾亨三年，置用於皇子韓八墓側。東潢河，南土河，二水合流，故號永州。冬月牙帳多駐此，謂之冬捺缽。有木葉山，上建契丹始祖廟，奇首可汗在南廟，可敦在北廟，繪
 塑二聖並八子神像。相傳有神人乘白馬，自馬盂山浮土河而東，有天女駕青牛車由平地松林泛潢河而下。至木葉山，二水合流，相遇為配偶，生八子。其後族屬漸盛，分為八部。每行軍及春秋時祭，必用白馬青牛，示不忘本云。興王寺，有白衣觀音像。太宗援石晉主中國，自潞州回，入幽州，幸大悲閣，指此像曰：「我夢神人令送石郎為中國帝，即此也。」因移木葉山，建廟，春秋告賽，尊為家神。興軍必告之，乃合符傳箭於諸部。又有高澱山、柳林澱，亦曰白馬澱。隸彰愍宮。統縣三：長寧縣。本顯德府縣名。太祖平渤海，遷其民於此。戶
 四千五百。



 義豐縣。本鐵利府義州。遼兵破之，遷其民於南樓之西北，仍名義州。重熙元年，廢州，改今縣。在州西北一百里。又嘗改富義縣，屬泰州。始末不可具考，今兩存之。戶一千五百。



 慈仁縣。太宗以皇子只撒古亡，置慈州墳西。重熙元年，州廢，改今縣。戶四百。



 儀坤州，啟聖軍，節度。本契丹右大部地。應天皇后建州。



 回鶻糯思居之，至四世孫容我梅里，生應天皇后述律氏，適太祖。太祖開拓四方，平渤海，後有力焉。俘掠有伎
 藝者多歸帳下，謂之屬珊。以所生之地置州。州建啟聖院，中為儀寧殿，太祖天皇帝、應天地皇后銀像在焉。隸長寧宮。統縣一：廣義縣。本回鶻部牧地。應天皇后以四征所俘居之，因建州縣。統和八年，以諸宮提轄司戶置來遠縣，十三年並入。戶二千五百。



 龍化州，興國軍，下，節度。本漢北安平縣地。契丹始祖奇首可汗居此，稱龍庭。太祖於此建東樓。唐天復二年，太祖為迭烈部夷離堇，破代北，遷其民，建城居之。明年，伐女直，俘數百戶實焉。天祐元年，增修東城，制度頗壯麗。
 十三年，太祖於城東金鈴岡受尊號曰大聖大明天皇帝，建元神冊。天顯元年，崩於東樓。太宗升節度。隸彰愍宮，兵事屬北路女直兵馬司。刺史州一，禾詳。統縣一：龍化縣。太祖東伐女直，南掠燕、薊，所俘建城置邑。戶一千。降聖州，開國軍，下，刺史。本大部落東樓之地。太祖春月行帳多駐此。應天皇后夢神人金冠素服，執兵仗，貌甚豐美，異獸十二隨之。中有黑兔躍入後懷，因而有娠，遂生太宗。時黑雲覆帳，火光照室，有聲如雷，諸部異之。穆宗建州。四面備三十里，禁樵採放牧。先屬延昌宮，後隸
 彰愍宮。統縣一：永安縣。本龍原府慶州縣名。太祖平渤海，破懷州之永安，遷其人置寨於此，建縣。戶八百。



 饒州，匡義軍，中，節度。本唐饒樂府地。貞觀中置松漠府。太祖完葺故壘。有潢河、長水濼、沒打河、青山、大福山、松山。隸延慶宮。統縣三：長樂縣。本遼城縣名。太祖伐渤海，遷其民，建縣居之。



 戶四千，內一千戶納鐵。



 臨河縣。本豐永縣大，太宗分兵伐渤海，遷於潢水之
 曲。戶一千。



 安民縣。太宗以渤海諸邑所俘雜置。戶一千。



 頭下軍州頭下軍州，皆諸王、外戚、大臣及諸部從征俘掠，或置生口，各團集建州縣以居之。橫帳諸王、國舅、公主許創立州城，自餘不得建城郭。朝廷賜州縣額。其節度使朝廷命之，刺史以下皆以本主部曲充焉。官位九品之下及井邑商賈之家，征稅各歸頭下；唯酒稅課納上京鹽鐵司。



 徽州，宣德軍，節度。景宗女秦晉大長公主所建。媵臣萬戶，在宜州之北二百里，因建州城。北至上京七百里。節度使以下，皆公主府署。戶一萬。



 成州，長慶軍，節度。聖宗文晉國長公主以上賜媵臣戶置。



 在宜州北一百六十里，因建州城。北至上京七百四十里。戶四千。



 懿州，廣順軍，節度。聖宗文燕國長公主以上賜媵臣戶置。



 在顯州東北二百里，因建州城。西北至上京八百里。戶四千。



 渭州，高陽軍，節度。駙馬都尉蕭昌裔建。尚秦國王隆慶女韓國長公主，以所賜媵臣建州城。顯州東北二百五十里。遼制，皇子嫡生者，其文與帝女同。戶一千。



 壕州。國舅宰相南征，俘掠漢民，居遼東西安平縣故地。



 在顯州東北二百二十里，西北至上京七百二十里。戶六千。原州。本遼東北安平縣地。顯州東北三百里。國舅金德俘掠漢民建城。西北至上京八百里。戶五百。



 福州。國舅蕭寧建。南征俘掠漢民，居北安平縣故地。在原州北二十里，西北至上京七百八十里。戶三百。



 橫州。國舅蕭克忠建。部下牧人居漢故遼陽縣地，因置州城。在遼州西北九十里，西北至上京七百二十里。有橫山。戶二百。鳳州：稿離國故地，渤海之安寧郡境，南王府五帳分地。



 在韓州北二百里，西北至上京九百里。戶四千。



 遂州。本高州地，商王府五帳放牧於此。在檀州西二百里，西北至上京一千里。戶五百。



 豐州。本遼澤大部落，遙輦氏僧隱牧地。北至上京三百五十里。戶五百。



 順州。本遼隊縣地。橫帳南王府俘掠燕、薊、順州之民，建城居之。在顯州東北一百二十里，西北至上京九百里。戶一千。



 閭州。羅吉王牧地，近醫巫閭山。在遼州西一百三十里，西北至上京九百五十里。戶一千。



 松山州。本遼澤大部落，橫帳普古王牧地。有松山。北至上京一百七十里。戶五百。



 豫州。橫帳陳王牧地。南至上京三百里。戶五百。



 寧州。本大賀氏勒得山，橫帳管寧王放牧地。在豫州東八十里，西南至上京三百五十里。戶三百。



 邊防城遼國西北邊界防邊城，因屯戍而立，務據形勝，不資丁賦。



 具列如左：靜州，觀察。本泰州之金山。天慶六年升。



 鎮州，建安軍，節度。本古可敦城。統和二十二年皇太妃
 奏置。選諸部族二萬餘騎充屯軍，專捍禦室韋、羽厥等國，凡有征討，不得抽移。渤海、女直、漢人配流之家七百餘戶，分居鎮、防、維三州。東南至上京三千餘里。



 維州，刺史。



 防州，刺史。河董城。本回鶻可敦城，語訛為河董城。久廢，遼人完之以防邊患。高州界女直常為盜，劫掠行旅，遷其族於此。東南至上京一千七百里。



 靜邊城。本契丹二十部族水草地。北鄰羽厥，每入為盜，建城，置兵千餘騎防之。東南至上京一千五百里。



 皮被河城。地控北邊，置兵五百於此防托。皮被河出回紇北，東南經羽厥，入臚朐河，沿河董城北，東流合沱漉河，入於海。南至上京一千五百里。



 招州，綏遠軍，刺史。開泰三年以女直戶置。隸西北路招討司。塔懶主城。大康九年置。在臚朐河。



\end{pinyinscope}