\article{卷六十一志第三十　刑法志上}

\begin{pinyinscope}

 刑也者，始於兵而終於禮者也。鴻荒之代，生民有兵，如蜂有螫，自衛而已。蚩尤惟始作亂，斯民鴟義，奸宄並作，刑之用豈能已乎？帝堯清問下民，乃命三後恤功於民，伯夷降典，折民惟刑。故曰刑也者，始於兵而終於禮者也。先王順天地四時以建六卿。秋，刑官也，象時之成物焉。秋傳氣於夏，變色於春，推可知也。



 遼以用武立國，禁
 暴戢奸，莫先於刑。國初制法，有出於五服、三就之外者，兵之勢方張，禮之用未遑也。及阻午可汗可知宗室雅里之賢，命為夷離堇以掌刑闢，豈非士師之官，非賢者不可為乎。太祖、太宗經理疆土，擐甲之士歲無寧居，威克闕愛，理勢然也。子孫相繼，其法互有輕重；中間能審權宜，終之以禮者，惟景、聖二宗為優耳。



 然其制刑之凡有四：曰死，曰流，曰徒，曰杖。死刑有絞、斬、凌遲之屬，又有籍沒之法。流刑量罪輕重，置之邊城部族之地，遠則投諸境外，又遠則罰使絕域。徒刑一曰終身，二曰五年，三曰一年半；終身者決五百，其次遞減百；又有黥刺之法。杖
 刑自五十至三百，凡仗五十以上者，以沙袋決之；又有木劍、大棒、鐵骨朵之法。木劍、大棒之數三，自十五至三十；鐵骨朵之數，或五、或七。有重罪者，將決以沙袋，先於椎骨之上及四周擊之。拷訊之具，有粗、細杖及鞭、烙法。粗杖之數二十；細杖之數三，自三十至於六十。鞭、烙之數，凡烙三十者鞭三百，烙五十者鞭五百。被告諸事應伏而不服者，以此訊之。品官公事誤犯，民年七十以上、十五以下犯罪者，聽以贖論。贖銅之數，杖一百者，輸錢千。亦有八議、八縱之法。



 籍沒之法，始自太祖為撻馬狘沙裏時，奉痕德堇可汁命，按於越釋重遇害事，以其首
 惡家屬沒入瓦里。及淳欽皇后時析出，以為著帳郎君，至世宗詔免之。其後內外戚屬及世官之家，犯反逆等罪，復沒入焉；餘入沒為著帳永；其沒入宮分、分賜臣下者亦有之。木劍、大棒者，太宗時制。木劍面平北隆，大臣犯重罪，欲寬宥則擊之。沙袋者，穆宗時制，其制用熟皮合縫之，長六寸，廣二寸，柄一尺許。徒刑之數詳於生熙制，杖刑以下之數詳於咸雍制；其餘非常用而無定式者，不可殫紀。



 太祖初年，庶事草創，犯罪者量輕重決之。春後治諸弟逆黨，權宜立法。親王從逆，不磬諸甸人，或投高崖殺之；淫亂不軌者，五車轘殺之；逆父終者視
 此；訕詈犯上者，以熟鐵錐椿其口殺之。從坐者，量罪輕重杖決。杖有二：大者重錢五百，小者三百。又為梟磔、生瘞射鬼箭、炮擲，支解之刑。歸於重法，閑民使不為變耳。歲癸酉，下詔曰：「朕自北征以來，四方獄訟，積滯頗多。今休戰息民，群臣其副朕意，詳決之，無或冤枉。」及命北府宰相蕭敵魯等分道疏決。有遼鐵恤之意，昉見於此。神冊六年，克定諸夷，上謂侍臣曰：「凡國家庶務，巨細各殊，若憲度不明，則何以為治，群下亦何由知禁？」乃詔大臣定治契丹及諸夷之法，漢人則斷以《律令》，仍置釧院以達民冤。至太宗時，治渤海人一依漢法，餘無改焉。會同
 四年，皇族舍利郎君謀毒通事解裏等，已中者二人，使重杖之，及其妻流於厥拔離弭河，族造藥者。



 世宗天祿二年，天德、蕭翰、劉哥，及其弟盆都等謀反，天德伏誅，杖翰，流劉哥，遺盆都使轄戛斯國。夫四人之罪均而刑異。遼之世，同罪異論者蓋多。



 穆宗應歷十二年，國舅帳郎君蕭延之奴海裏強陵拽剌禿里未及之女，以法無文，加之宮刑，仍付禿里以為奴。因著為令。



 十六年，諭有司：「自先朝行幸頓次，必高立標識以禁行者。



 比聞楚古輩，故低置其標深草中，利人誤入，因之取財。自今有復然者，以死論。」然帝嗜酒及獵，不恤政事，五坊、掌獸、近侍、
 奉膳、掌酒人等，以獐鹿、野豕、鶻雉之屬亡失傷斃，及私歸逃亡，在造逾期，召不時至，或以奏對少不如意，或以飲食細故，或因犯者遷怒無辜，輒加炮烙鐵梳之刑。甚者至於無算。或以手刃剌之，斬擊射燎，斷手足，爛肩股，折腰脛，劃口碎齒，棄尸於野。且使築封於其地，死者至百有俠人。京師置百尺牢以處系囚。蓋其即位未久，惑女巫肖古之言，取人膽合延年藥，故殺人頗眾。後悟其詐，以鳴鏑叢射、騎踐殺之。



 及海里之死，為長夜之飲，五坊、掌獸人等及左右給事誅戮者，相繼不絕。雖嘗悔其因怒濫刑，諭大臣切諫；在廷畏懦，鮮能匡救，雖諫又不
 能聽。當其將殺壽哥、念古，殿前都點檢耶律夷臘葛諫曰：「壽哥等斃所掌雉，畏罪而亡，法不應死。」帝怒，斬壽哥等，支解之。命有司盡取鹿人之在系者凡六十五人，斬所犯重者四十四人，餘悉痛杖之。中有欲置死者，賴五子必攝等諫得免。已而怒頗德飼鹿不時，致傷而斃，遂殺之。季年，暴虐益甚，嘗謂太尉化葛曰：「朕醉中有處決不當者，醒當覆奏。」徒能言之，意無悛意，故及於難。雖云虐止褻御，上不及大臣，下不及百姓，然刑法之制，豈人主快情縱意之具邪。



 景宗在潛，已鑒其失。及即位，以宿衛失職，斬殿前都點檢耶律夷臘葛。趙王喜隱自囚所
 擅去械鎖，求見自辯，語之曰：「枉直未分，焉有出獄自辯之理？」命復縶之。既而躬錄囚待，盡召而釋之。保寧三年，以穆宗廢鐘院，窮民有冤者無所訴，故詔復之，仍使鑄釧，紀詔其上，道所以廢置之意。吳王稍為媽所告，有司請鞫，帝曰：「朕知其誣，若按問，恐餘人效之。」命斬以徇。五年，近侍實魯里誤觸神纛，法應死，杖而釋之。庶幾寬猛相濟。然緩於討賊，應歷逆黨至是始獲而誅焉，議者以此少之。



 聖宗沖年嗣位，睿智皇后稱制，留心聽斷，嘗勸帝宜寬法律。帝壯，益習國事，銳意於治。當時更定法令凡十數事，多合人心，其用刑又能詳慎。先是，契丹及漢
 人相毆致死，其法輕重不均，至是一等科之。統和十二年，詔契丹人犯十惡，亦斷以《律》。舊法，死囚尸市三日，至是一宿即聽收瘞。二十四年，詔主非犯謀反大逆及流死罪者，其奴婢無得告首；若奴婢犯罪至死，聽送有司，其主無得擅殺。二十九年，以舊法，宰相、節度使世選之家子孫犯罪，徒杖如齊民，惟免黥面，詔自今但犯罪當黥，即準法同科。開泰八年，以竊盜贓滿十貫，為首者處死，其法太重，故增至二十五貫，其首處死，從者決流。嘗敕諸處刑獄有冤，不能申雪者，聽詣御史臺陳訴，委官覆問。往時大理寺獄訟，凡開圖片奏者，以翰林學士、給事
 中、政事舍人詳決；至是始置少卿及正主之。猶慮其未盡，而親為錄囚。數遣使詣諸道審決冤滯，如邢抱樸之屬，所至，人自以為無冤。



 五院部民有自壞鎧甲者，其長佛奴杖殺之，上怒其用法太峻，詔奪官。吏以故不敢酷。撻剌干乃方寸在醉言宮掖事，法當死，特貰其罪。五院部民偶遺火，延及木葉山兆域，亦當死，杖而釋之，因著為法。至於敵八哥始竊薊州王令謙家財，及覺，以刃刺令謙，幸不死。有司擬以盜論，止加杖罪。又那母古犯竊盜者十有三次，皆以情不可恕，論棄市。因詔自今三犯竊盜者，黥額、徒三年；四則黥面、徒五年；至於五則處死。
 若是者，重輕適宜，足以示訓。近侍劉哥、烏古斯嘗從齊王妻而逃，以赦，後會千齡節出首，乃詔諸近侍、護衛集視而腰斬之。於是國無幸民，綱紀修舉，吏多奉職，人重犯法。故統和中，南京及易、平二州以獄空聞。至開泰五年，諸道皆獄空，有刑措之風焉。



 故事，樞密使非國家重務，未嘗親決，凡獄訟惟夷離畢主之。及蕭合卓、蕭樸相繼為樞密使，專尚吏才，始自聽訟。時人轉相效習，以狡智相高，風俗自此衰矣。故太平六年下詔曰：「朕以國家有契丹、漢人，故以南、北二院分治之，蓋欲去貪枉，除煩擾也；若貴賤異法，則怨必生。夫小民犯罪，必不能動有
 司以達於，惟內族、外戚多恃恩行賄，以圖茍免，如是則法廢矣。自今貴戚以事被告，不以事之大小，並令所在官司按問，具申北、南院覆問得實以聞；其不按輒申，及受請托為奏言者，以本犯人罪罪之。」七年，詔中外大臣曰：「《制條》中有遺闕及輕重失中者，其條上之，議增改焉。」。



\end{pinyinscope}