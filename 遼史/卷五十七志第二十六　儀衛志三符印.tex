\article{卷五十七志第二十六　儀衛志三符印}

\begin{pinyinscope}

 遙輦氏之世，受印於回鶻。至耶瀾可汗請印於唐，武宗始賜「奉國契丹印」。太祖神冊元年，梁幽州刺史來歸，詔賜印綬。是時，太祖受位遙輦十年矣。會同九年，太宗伐晉，末帝表上傳國寶一、金印三，天子符瑞於是歸遼。



 傳國寶，秦始皇作，用藍玉，螭紐，六面，其正文「受命於
 天，既壽永昌」，魚鳥篆，子嬰以上漢離祖。王莽篡漢，平皇后投璽殿階，螭角微玷。獻帝失之，孫堅得於井中，傳至孫權，以歸於魏。魏文帝隸刻肩際曰「大魏受漢傳國之寶」。唐更名「受命寶」。晉亡歸遼。自三國以來，僭偽諸國往往模擬私制，歷代府庫所藏不一，莫辨真偽。聖宗開泰十年，馳驛取石晉所上玉璽於中京。興宗重熙七年，以《有傳國寶者為正統賦》試進士。天祚保大二年，遺傳國璽於桑乾河。



 玉印，太宗破晉北歸，得於汴宮，藏隨駕庫。穆宗應歷二年，詔用太宗舊寶。



 御前寶，金鑄，文曰「御前之寶」，以印臣僚宣命。



 詔書寶，文曰「書詔之寶」，凡書詔批答用之。



 契丹寶，受契丹冊儀，符寶郎捧寶置御坐東。金印三，晉帝所上，其文未詳。



 皇太后寶，制未詳。天顯二年，應天皇太后稱制，群臣上璽綬。冊承天皇太后儀，符寶郎奉寶置皇太后坐右。



 皇后印，文曰「皇后教印」。



 皇太子寶，未詳其制。重熙九年冊皇太子儀，中書令授皇太子寶。



 印
 吏部印，文曰「吏部之印」，銀鑄，以印文官制誥。



 兵部印，文曰「兵部之印」，銀鑄，以印軍職制誥。



 契丹樞密院、契丹諸行軍部署、漢人樞密院、中書省、漢人諸行宮都部署印，並銀鑄。文不過六字以上，以銀朱為色。



 南北王以下內外百司印，並銅鑄，以黃丹為色，諸稅務以赤石為色。



 杓紵，鷙鳥之總名，以為印紐，取疾速之義。行軍詔賜將帥用之。道宗賜耶律仁先鷹紐印，即此。



 符契
 自大賀氏八部用兵，則合契而動，不過刻木為俛合。太祖受命，易以金魚。



 金魚符七枚，黃金鑄，長六寸，各有字號，每全左右判合之。有事，以左半先授守將，使者執右半，大小、長短、字號合同，然後發兵。事訖，歸於內府。



 銀牌二百面，長尺，刻以國字，文曰「宜速」，又曰「敕走馬牌」。國有重事，皇帝以牌親授使者，手札給驛馬若干。



 驛馬闕，取它馬代。法，晝夜馬七百里，其次五百里。所至如天子親臨，須索更易，無敢違者。使回，皇帝親受之，手封牌印郎君收掌。



 木契，正面為陽，背面為陰，閣門喚仗則用之。朝賀之禮，宣微使請陽面木契下殿，至於殿門，以契授西上閣門使云：「授契行勘。」勘契官聲喏，跪受契，舉手勘契同，俯、興，鞠躬，奏「內外勘契同」。閣門使云：「準敕勘契，行勘。」勘契官執陰面木契聲喏。勘契官云：「內出喚仗木契一隻，準敕付左右金吾仗行勘。」勘契官云「合不合」，門仗官云「合」，凡再。勘契官云「同不同」，門仗官云「同」，亦再。勘契官近前鞠躬，奏：「勘官左金吾引駕仗、勾畫都知某官某，對御勘同。」平身，少退近後，右手舉契云：「其契謹付
 閣門使進入。」閣門使引聲喏，門仗官下聲喏。勘契官跪以契授，閣門使上殿納契，宣微使受契。閣門使下殿，奉敕喚仗。



 木箭，內箭為雄，外箭為雌，皇帝行幸則用之。還宮，勘箭官執雌箭，東上閣門使執雄箭，如勘契之儀，詳具《禮儀志》。



\end{pinyinscope}