\article{卷四十九志第十八　禮志一　古儀}

\begin{pinyinscope}

 理自天設，情由人生。以理制情，而禮樂之用行焉。林豺梁獺，是生郊譔；窪尊燔黍，是生燕饗；堉滊瓦棺，是生喪葬；儷皮緇布，是生婚冠。皇造帝秩，三王彌文。一文一質，蓋本於忠。變通革弊，與時宜之。唯聖人為能通其意。執理者膠瑟聚訟，不適人情；徇情者稊稗綿蕝，，不中天理。泰、漢而降，君子無取焉。



 遼本朝鮮故壤，箕子八條之教，
 流風遺俗，蓋有存者。自其上世，緣情制宜，隱然有尚質之風。遙輦胡刺可汗制祭山儀，蘇可汗制瑟瑟儀，阻午可汗制柴冊、再生儀。其情樸，其用儉。



 敬天恤災，施惠本孝，出於悃忱，殆有得於膠瑟聚訟之表者。



 太古之上，椎輪五禮，何以異茲。太宗克晉，稍用漢禮。



 今國史院有金陳大任《遼禮儀志》，皆其國俗之故，又有《遼朝雜禮》，漢儀為多。別得宣文閣所藏耶律儼《志》，視大任為加詳。存其略，著於篇。



 吉儀祭山儀：設天神、地祗位於木葉山，東鄉；中立君樹，前植
 群樹，以像朝班；又偶植二樹，以為神門。皇帝、皇后至，夷離畢具禮儀。牲用赭白馬、玄牛、赤白羊，皆牡。僕臣曰旗鼓拽刺，殺牲，體割，懸之君樹。太巫以酒酹牲。禮官曰敵烈麻都，奏「儀辦」。皇帝服金文金冠，白綾袍，絳帶，懸魚，三山絳垂，飾犀玉刀錯，絡縫烏靴。皇后御絳溗，絡縫紅袍，懸玉佩，雙結帕，絡縫烏靴。皇帝、皇后御鞍馬。群臣在南，命婦在北，服從各部旗幟之色以從。皇帝、皇后至君樹前下馬，升南壇御塌坐。群臣、命婦分班，以次入就位；合班，拜訖，復位。皇帝、皇后詣天神、地祗位，致奠；閣門使讀祝訖，復位坐。北府宰相及惕
 隱以次致奠於君樹，遍及群樹。樂作。群臣、命婦退。皇帝率孟父、仲父、季父之族，三匝神門樹；餘族七匝。皇帝、皇后再拜，在位者皆再拜。上香，再拜如初。



 皇帝、皇后升壇，御龍女方茵坐。再聲警，詣祭東所，群臣、命婦從，班列如初。巫衣白衣，惕隱以素巾拜而冠之。巫三致辭。每致辭，皇帝皇后一拜，在位者皆一拜。皇帝、皇后各舉酒二爵，肉二器，再奠。大臣、命婦右持酒，左持肉各一器，少後立，一奠。命惕隱東向擲之。皇帝、皇后六拜，在位者皆六拜。皇帝、皇后復位，坐。命中丞奉茶果、餅餌各二器，奠於天神、地祗位。執事郎君二十人
 持福酒、胙肉，詣皇帝、皇后前。太巫奠酹訖，皇帝、皇后再拜，在位者皆再拜。皇帝、皇后一拜，飲福，受胙，復位，坐。在位者以次飲。皇帝、皇后率群臣復班位，再拜。聲蹕，一拜。退。



 太宗幸幽州大悲閣，遷白衣觀音像，建廟木葉山，尊為家神。於拜山儀過樹之後，增「詣菩薩堂儀」一節，然後拜神，非胡刺可汗之故也。興宗先有事於菩薩堂及木葉山遼河神，然後行拜山儀，冠服、節文多所變更，後因以為常。神主樹木，懸牲告辦，班位奠祝，致嘏飲福，往往暗合於禮。天理人情，放諸
 四海而準，信矣夫。興宗更制，不能正以經術，無以大過於昔，故不載。



 瑟瑟儀：若旱，擇吉日行瑟瑟儀以祈雨。前期，置百柱天棚。及期，皇帝致奠於先帝御容，乃射柳。皇帝再射，親王、宰執以次各一射。中柳者質志柳者冠服，不中者以冠服質之。



 不勝者進飲於勝者，然後各歸其冠服。又翼日，植柳天棚之東南，巫以酒醴、黍稗薦植柳，祝之。皇帝、皇后祭東方畢，子弟射柳。皇族、國舅、群臣與禮者，賜物有差。既三日雨，則賜敵麻都馬四匹、衣四襲；否則以水沃之。



 道宗清寧元年，皇帝射柳訖，詣風師壇，再拜。



 柴冊儀：擇吉日。前期，置柴冊殿及壇。壇之制，厚積薪，以木為三級壇。置其上。席百尺氈，龍女方茵。又置再生母後搜索之室。皇帝入再生室，行再生儀畢，八部之叟前導後扈，左右扶翼皇帝冊殿之東北隅。拜日畢，乘馬，選外戚之老者御。



 皇帝疾馳，僕，御者、從者以氈覆之。皇帝詣高阜地，大臣、諸部帥列儀仗，遙望以拜。皇帝蹤使敕曰：「先帝升遐，有伯叔父兄在，當選賢者。沖人不德，何以為謀？」群臣對曰：「臣等以先帝厚恩，陛下明德，咸願盡心，敢有他圖。」皇帝令曰：「必從汝等所
 願，我將信明賞罰。爾有功，陟而任之；爾有罪，黜而棄之。若聽朕命，則當漠之。」僉曰：「唯帝命是從。」



 皇帝於所識之地，封土石以志之。遂行。拜先帝御容，宴饗群臣。翼曰，皇帝出冊殿，護衛太保扶翼升壇。奉七廟神主置龍女方茵。北、南府宰相率群臣圜立，各舉氈邊，贊祝訖，樞密使奉玉寶、正冊入。有司讀冊訖，樞密使稱尊號以迸，群臣三稱：萬歲」，皆拜。宰相、北南院大王、諸部帥迸赭、白羊各一群。皇帝更衣，拜諸帝御容。遂宴群臣，賜齎各有差。拜曰儀：皇帝升露臺，設褥，向日再拜，上香。門使通，閣使
 或副、應拜臣僚殿左右階陪位，再拜。皇帝升坐。奏牘訖，北班起居畢，時相己下通名再拜，不出班，奏「聖躬萬福」，又再拜，備抵候。宣徽己下橫班同。諸司、閣門、北面先奏事；餘同。教坊與臣僚同。



 告廟儀：至日，臣僚昧爽朝服，詣太祖廟。次引臣僚，合班，先見御容，再拜畢，引班首左上，至褥位，再拜。贊上香，揖欄內上香畢，復褥位，再拜。各祗候立定。左右舉告廟祝版，於御容前跪捧。中書舍人俯跪，讀訖，俯興，退。引班首左下，復位，又再拜。分引上殿，次第進酒三。分班引出。



 謁廟儀：至日昧爽，南北臣僚各具朝服，赴廟。車駕至，臣僚於門外依位序立，望駕鞠躬。班首不出班，奏「聖躬萬福。」



 舍人贊各祗候畢，皇帝降車，分引南北臣僚左右入，至丹墀褥位，合班定，皇帝升露臺褥位。宣徽贊皇帝再拜，殿上下臣僚陪位皆再拜。上香畢，退，復位，再拜。分引臣僚左右上殿位立；進御容酒依常禮。若即退，再拜。舍人贊「好去」，引退。禮畢。



 告廟、謁廟，皆曰拜容。以先帝、先後生辰及忌辰行禮，自太宗始也。其後正旦、皇帝生辰、諸節辰皆行之。若忌辰及車駕行幸，亦嘗遣使行禮。凡瑟瑟、柴
 冊、再生、納後則親行之。凡柴冊、親征則告；幸諸京則謁。四時有薦新。



 孟冬朔拜陵儀，有司設酒饌於山陵。皇帝、皇后駕至，敵烈麻都奏「儀辦」。閣門使贊皇帝、皇后詣位四拜訖，巫贊祝燔胙及時服，酹酒薦牲。大巨、命婦以次燔胙，四拜。皇帝、皇后率群臣、命婦，循諸陵各三匝。還宮。翼曰，群臣入謝。



 爇節儀：皇帝即位，凡征伐叛國俘掠人民，或臣下進獻人口，或犯罪沒官戶，皇帝親覽閑田，建州縣以居之，設官治其事。及帝崩，所置人戶、府庫、錢粟，穹廬中置
 小氈殿，帝及后妃皆鑄金像納焉。節辰、忌曰、朔望，皆致祭於穹廬之前。



 又築土為臺，高丈餘，置大盤於上，祭酒食撒於其中，焚之，國俗謂之爇節。



 歲除儀：初夕，敕使及夷離畢率執事郎君至殿前，以鹽及羊膏置爐中燎之。巫及大巫以次贊祝火神訖，閣門使贊皇帝面火再拜。



 初，皇帝皆親拜，至道宗始命夷離畢拜之。



\end{pinyinscope}