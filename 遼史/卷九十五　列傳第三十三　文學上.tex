\article{卷九十五　列傳第三十三　文學上}

\begin{pinyinscope}

 蕭韓家奴李汗
 遼起松漠，太祖以兵經略方內，禮文之事固所未遑。及太宗入汴，取晉圖書、禮器而北，然後制度漸以修舉。至景、聖間，則科目聿興，士有由下僚擢升侍從，駸駸崇儒之美。但其風氣剛勁，三面鄰敵，歲時以搜獮為務，而典章文物視古猶闕。



 然二百年之業，非數君子為之綜理，則後世惡所考述哉。作《文學傳》。



 蕭韓家奴，字休堅，涅剌部人，中書令安搏之孫。少好學，弱冠入南山讀書，博鑒經史，通遼、漢文字。統和十四年始仕。



 家有一牛，不任驅策，其奴得善價鬻之。韓家奴曰：「利己誤人，非吾所欲。」乃歸直取牛。二十八年，為右通進，典南京慄園。重熙初，同知三司使事。四年，遷天成軍節度使，徙彰愍宮使。帝與語，才之，命為詩友。嘗從容問曰：「卿居外有異聞乎？」韓家奴對曰：「臣惟知炒慄：小者熟，則大者必生；大者熟，則小者必焦。使大小均熟，始為盡美。不知其他。」蓋嘗掌慄園，故托慄以諷諫。帝大笑。詔作《四時逸樂賦》，帝稱善。



 時詔天下言治道之要，制問：「徭役不
 加於舊，征伐辦不常有，年穀既登，帑廩既實，而民重困，豈為吏者慢、為民者惰歟？今之徭役何者最重？何者尤苦？何所蠲省則為便益？



 補役之法何可以復？盜賊之害何可以止？」韓家奴對曰：臣伏見比年以來，高麗未賓，阻卜猶強，戰守之備，誠不容已。乃者，選富民防邊，自備糧糗。道路修阻，動淹歲月；比至屯所，費已過半；只牛單轂，鮮有還者。其無丁之家，倍直傭僦，人憚其勞，半途亡竄，故戍卒之食多不能給。求假於人，則十倍其息，至有鬻子割田，不能償者。或逋役不歸，在軍物故，則復補以少壯。其鴨綠江之東，戍役大率如此。況渤海、女直、高麗合
 從連衡，不時征討。富者從軍，貧者偵候。



 加之水旱，菽粟不登，民以日困。蓋勢使之然也。



 方今最重之役，無過西戍。如無西戍，雖遇兇年，困弊不至於此。若能徙西戍稍近，則往來不勞，民無深患。議者謂徙之非便：一則損威名，二則召侵侮，三則棄耕牧之地。臣謂不然。阻卜諸部，自來有之。曩對此至臚朐河，南至邊境，人多散居，無所統一，惟往來抄掠。及太祖西征，至於流沙，阻卜望風悉降，西域諸國皆願入貢。因遷種落，內置三部，以益吾國，不營城邑，不置戍兵，阻卜累世不敢為寇。統和間，皇太妃出師西域，拓土既遠，降附亦眾。自後一部或叛，鄰部
 討之，使同力相制，正得馭遠人之道。及城可敦，開境數千里，西北之民，徭役日增，生業日殫。警急既不能救，叛服亦復不恆。



 空有廣地之名，而無得地之實。若領土不已，漸至虛耗，其患有不勝言者。況邊情不可深信，亦不可頓絕。得不為益，舍不為損。國家大敵，惟在南方。今雖連和，難保他日。若南方有變，屯戍遼邈，卒難赴援。我進則敵退，我還則敵來，不可不慮也。方今太平已久，正可恩結諸部，釋罪而歸地，內徙戍兵以增堡障，外明約束以正疆界。每部各置酋長，歲修職貢。叛則討之，服則撫之。諸部既安，必不生釁。如是，則臣雖不能保其久而無
 變，知其必不深入侵掠也。或云，棄地則損威。殊不知殫費竭財，以貪無用之地，使彼小部抗衡大國，萬一有敗，損威豈淺？或又云，沃壤不可遽棄。臣以為土雖沃，民不能久居，一旦敵來，則不免內徙，豈可指為吾土而惜之？



 夫幣稟雖隨部而有，此特周急部民一偏之惠，不能均濟天下。如欲均濟天下，則當知民困之由，而窒其隙。節盤游，簡驛傳，薄賦斂，戒奢侈。期以數年，則困者可蘇，貧者可富矣。



 蓋民者國之本，兵者國之衛。兵不調則曠軍役，調之則損國本。



 且諸部皆有補役之法。昔補役始行，居者、行者類皆富實，故累世從戍，易為更代。近歲邊虞
 數起，民多匱乏，既不任役事，隨補隨缺。茍無上戶，則中戶當之。曠日彌年，其窮益甚，所以取代為艱也。非惟補役如此，在邊戍兵亦然。譬如一功之土，豈能填尋丈之壑！欲為長久之便，莫若使遠戍疲兵還於故鄉，薄其徭役，使人人給足，則補役之道可以復故也。



 臣又聞，自背有國家者，不能無盜。比年以來，群黎凋弊，利於剽竊，良民往往化為兇暴。甚者殺人無忌，至有亡命山澤，基亂首禍。所謂民以困窮，皆為盜賊者，誠如聖慮。今欲芟夷本根，願陛下輕徭省役，使民務農。衣食既足，安習教化，而重犯法，則民趨禮義，刑罰罕用矣。臣聞唐太宗問群
 臣治盜之方，皆曰：「嚴刑峻法。」太宗笑曰：「寇盜所以滋者，由賦無度，民不聊生。今朕內省嗜欲，外罷游幸，使海內安靜，則寇盜自止。」由此觀之，寇盜多寡，皆由衣食豐儉，徭役重輕耳。今宣徙可敦城於近地，與西南副都部署烏古敵烈、隗烏古等部聲援相接。罷黑嶺二軍，並開、保州，皆隸東京；益東北戍軍及南京總管兵。增修壁壘，候尉相望，繕完樓櫓，浚治城隍，以為邊防。此方今之急務也，願陛下裁之。



 擢翰林都林牙，兼修國史。仍詔諭之曰：「文章之職，國之光華，非才不用。以卿文學，為時大儒，是用授卿以翰林之職。朕之起居，悉以實錄。」自是日見
 親信，每入侍，賜坐。



 遇勝日，帝與飲酒賦詩，以相醻酢，君臣相得無比。韓家奴知無不言，雖諧謔不忘規諷。



 十三年春，上疏曰：「臣聞先世遙輦可汗窪之後，國祚中絕；自夷離堇雅里立阻午，大位始定。然上世俗樸，未有尊稱。



 臣以為三皇禮文末備，正與遙輦氏同。後世之君以禮樂治天下，而崇本追遠之義興焉。近者唐高祖創立先廟，尊四世為帝。背我太祖代遙輦即位，乃制文字，修禮法，建天皇帝名號，制宮室以示威服，興利除害，混一海內。厥後累聖相承，自夷離堇湖烈以下，大號未加，天皇帝之考夷離堇的魯猶以名呼。臣以為宜依唐典，迫崇
 四祖為皇帝，則陛下弘業有光，墜典復舉矣。」



 疏奏，帝納之，始行追冊玄、德二祖之禮。



 韓家奴每見帝獵，末嘗不諫。會有司奏獵秋山，熊虎傷死數十人，韓家奴書於冊。帝見，命去之。韓家奴既出，復書。



 他日，帝見之曰：「史筆當如是。」帝問韓家奴：「我國家創業以來，孰為賢主？」韓家奴以穆宗對。帝怪之曰：「穆宗嗜酒，喜怒不常，視人猶草芥，卿何謂賢？」韓家奴對曰：「穆宗雖暴虐，省徭輕賦，人樂其生。終穆之世，無罪被戮，未有過今日秋山傷死者。臣故以穆宗為賢。」帝默然。



 詔與耶律庶成錄遙輦可汗至重熙以來事跡，集為二十卷，進之。十五年，復詔曰：「古之治
 天下者，明禮義，正法度。我朝之興，世有明德，雖中外響化，然禮書末作，無以示後世。



 卿可與庶成酌酌古準今，制為禮典。事或有疑，與北、商院同議。」韓家奴既被詔，博考經籍，自天子達於庶人，情文制度可行於世，不繆於古者，撰成三卷，進之。又詔譯諸書，韓家奴欲帝知古今成敗，譯《通歷》、《貞觀政要》、《五代史》。



 時帝以其老，不任朝謁，拜歸德軍節度使。以善治聞。帝遣使問勞，韓家奴表謝。召修國史，卒，年七十二。有《六義集》十二卷行於世。



 李汗，初仕晉，為中書舍人。晉亡歸遼，當太宗崩、世宗立，恟不定，汗與高勛等十餘人羈留南京。久之，從歸上
 京，授翰林學士。



 穆宗即位，累遷工部侍郎。時汗兄濤在汴為翰林學士，密遣人召汗。汗得書，托求醫南京，易服夜出，欲遁歸汴。至涿，為徼巡者所得，送之南京，下吏。汗伺獄吏熟寢，以衣帶自經；不死，防之愈嚴。械赴上京，自投潢河中流，為鐵索牽掣，又不死。及抵上京，帝欲殺之。時高勛已為樞密使，救止之。屢言於上曰：「汗本非負恩，以母年八十，急於省觀致罪。且汗富於文學，方今少有倫比，若留掌詞命，可以增光國體。」帝怒稍解，仍令禁錮於奉國寺，凡六年，艱苦萬狀。



 會上欲建《太宗功德碑》，高勛奏曰：「非李汗無可秉筆者。」詔從之。文成以進，上悅，釋
 囚。尋加禮部尚書，宣政殿學士，卒。



 論曰：「統和、重熙之間，務修文治，而韓家奴對策，落落累數百言，概可施諸行事，亦遼之晁、賈哉。李汗雖以詞章見稱，而其進退不足論矣。」



\end{pinyinscope}