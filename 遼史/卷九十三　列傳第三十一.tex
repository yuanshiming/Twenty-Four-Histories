\article{卷九十三　列傳第三十一}

\begin{pinyinscope}

 蕭陶蘇斡耶律阿息保蕭乙薛蕭胡篤蕭陶蘇斡，字乙辛隱，突呂不部人。四世祖因吉，發長五尺，時呼為「長發因吉」。祖裡拔，奧隗部節度使。



 陶蘇斡謹願，不妄交。伯父留哥坐事免官，聞重元亂，挈家赴行在。時陶蘇斡雖幼，已如成人，補筆硯小底。累遷祗候郎君，轉樞密院侍御。咸雍五年，遷崇德宮使。會有訴北南院
 聽訟不直者，事下，陶蘇斡悉改正之，為耶律阿思所忌。帝欲召用，輒為所沮。八年，歷漠北滑水馬群太保，數年不調，嘗曰：「用才未盡，不若閑。」乾統中，遷漠南馬群太保，以大風傷草，馬多死，鞭之三百，免官。九年，徙天齊殿宿衛。明年，穀價翔躍，宿衛士多不給，陶蘇斡出私廩周之，召同知南院樞密使事。



 天慶四年，為漢人行宮副部署。時金兵初起，攻陷寧江州。



 天祚召群臣議，陶蘇斡曰：「女直國雖小，其人勇而善射。自執我叛人蕭海裏，勢益張。我兵久不練，若遇強敵，稍有不利，諸部離心，不可制矣。為今之計，莫若大發諸道兵，以威壓之，庶可服也。」北院
 樞密使蕭得裏底曰：「如陶蘇斡之謀，徒示弱耳。但發滑水以北兵，足以拒之。」遂不用其計。



 數月間，邊兵屢北，人益不安。饒州渤海結構頭下城以叛，有步騎三萬餘，招之不下。陶蘇斡帥兵往討，擒其渠魁，斬首數千級，得所掠物，悉還其主。及耶律章奴叛，陶蘇斡與留守耶律大悲奴為守御。章奴既平，陶蘇斡請曰：「今邊兵懈弛，若清暑嶺西，則漢人嘯聚，民心益搖。臣愚以為宜罷此行。」



 不納。乃命陶蘇斡控扼東路，招集散卒。



 後以太子太傅致仕，卒。



 耶律阿息保，字特里典，五院部人。祖胡劣，太祖時徙居
 西北部，世為招討司吏。



 阿息保慷慨有大志，年十六，以才幹補內史。天慶初，轉樞密院侍御。金人起兵城境上，遣阿息保間之，金人曰：「若歸阿疏，敢不聽命。」阿息保具以聞。金兵陷寧江州，邊兵屢敗，遣阿息保與耶律章奴等齊書而東，冀以脅降。阿息保曰：「臣前使，依詔開諭，略無所屈。將還，謂臣曰：『若所請不遂，無相見。』今臣請獨往。」不聽。將行，別蕭得裏底曰：「不肖適異國，必無生還，願公善輔國家。」既至，阿息保見執。久乃遁歸。



 及天祚敗績，遷都巡捕使。六年，從阿疏討耶律章奴，加領軍衛大將軍。阿疏將兵而東，阿息保送至軍，乃還。天祚怒其專，鞭之
 三百。尋為奚六部禿裏太尉。後阿疏反，阿息保以遍師進擊，臨陣墜馬，被擒。因阿疏有舊得免。時阿疏頗好殺，阿息保謂曰：「欲舉大事，何以殺為！」由是全活著眾。會阿疏敗，乃還。以戰失利，囚中京數歲。



 保大二年，金兵至中京，始出獄。尋為敵烈皮室詳穩。是時，魏王淳僭號，屢遣人以書來招。阿息保封書以獻，因諫曰：「東兵甚銳，未可輕敵。」及右輦鐸之敗，天祚奔竄，召阿息保，不時至，疑有貳心，並怒為淳所招，殺之。



 初，阿息保知國將亡，前後諫甚切。及死以非罪，人尤惜之。



 蕭乙薛，字特免，國舅少父房之後。性謹願。壽隆間，累任
 劇官。



 天慶初，知國舅詳穩事，遷殿前副點檢。金兵起，為行軍副都統。以戰失利，罷職。六年，出為武定軍節度使，遷西京留守。明年，討劇賊董厖兒，戰易水西，大破之。以功為北府宰相，加左僕射，兼東北路都統。十年，金兵陷上京，詔兼上京留守、東北路統軍使。為政寬猛得宜，民之窮困者，輒加振恤，眾咸愛之。



 保大二年，金兵大至，乙薛軍潰，左遷西南面招討使。以部民流散，不赴。及天祚播遷，給侍從不闕，拜殿前都點檢。



 凡金兵所過，諸營敗卒復聚上京，遣乙薛為上京留守以安撫之。



 明年，盧彥倫以城叛，乙薛被執數月，以居官無過，得釋。



 後為耶律
 大石所殺。



 蕭胡篤，字合術隱。其先撒葛只，太祖時願隸宮分，遂為太和宮分人。



 曾祖敵魯，明醫。人有疾，觀其形色即知病所在。統和中，宰相韓德讓貴寵，敵魯希旨，言德讓宜賜國姓，籍橫帳，由是世預太醫選。子孫因之入官者眾。



 胡篤為人便玦，與物無件。清寧初，補近侍。大安元年，為彰愍宮太師。壽隆二年，轉永興宮太師。天慶初，累遷至殿前副點檢。五年，從天祚東征，為先鋒都統，臨事猶豫，凡隊伍皆以圍場名號之。進至剌離水，與金兵戰，敗，大軍亦卻。及討耶律章奴，以籍私奴為軍，遷知北院樞密使
 事，卒。



 胡篤長於騎射，見天祚好游畋，每言從禽之樂，以逢其意。



 天祚悅而從之。國政隳廢，自此始云。



 論曰：「甚矣，承平日久，上下狃於故常之可畏也！天慶之間，女直方熾，惟陶蘇斡明於料敵，善於忠諫；惜乎天祚痼蔽，不見信用。阿息保不死阿疏之難，乙薛甘忍盧彥倫之執，大節已失矣，他有所長，亦奚足取。胡篤以游畋逢迎天祚而隳國政，可勝罪哉。」



\end{pinyinscope}