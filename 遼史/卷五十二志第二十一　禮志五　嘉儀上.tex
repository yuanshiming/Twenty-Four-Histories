\article{卷五十二志第二十一　禮志五　嘉儀上}

\begin{pinyinscope}

 皇帝受冊儀：前期一日，尚舍奉御設幄於正殿北墉下，南面設御坐；奉禮郎設官僚、客使幕次於東西朝堂；太樂令設宮懸於殿庭，舉麾位在殿第二重西階上，東向；乘黃令陳車輅；尚輦奉御陳輿輦；尚舍奉御設解劍席於東西階。設文官六品已上位橫街南，東方
 西向；武官五品已上位橫街南，西方東向。皆北上重行，每等異位。將士各勒所部六軍仗屯諸門。金吾仗、黃麾仗陳於殿庭。至日，押冊官引冊自西便門入，置冊案西階上。



 通事舍人引侍從班人，就位。侍中東階上，解劍履，上殿，外俯伏跪，奏「中嚴」；下殿，劍履，復位立。閣使西階上殿，欄外跪請木契；面殿鞠躬，奏「奉敕喚仗。」殿中監、少監、殿中丞等押金吾四色仗入，位臣僚後。協律郎入，就舉麾位，符寶郎詣閣奉迎。通事舍人引文官四品至六品、武官三品至五品，就門外位。皇帝御輦至宣德門。宣徽使押內諸司班起居，引皇
 帝至閣，服袞冕。侍中東階下，解劍履，上殿，版奏外辦。



 太賞博士引太常卿，太常卿引帝。內諸司出，協律郎舉麾，太樂令令撞黃鐘之鐘，左五鐘皆應，工人鼓枲，樂作；皇帝即御坐，宣徽使贊扇合，樂上；贊簾卷，扇開。符寶郎奉寶進，左右金吾報平安。通事舍人引文官三品武官二品已上入門。樂作；就相向位畢，床上。通事舍人引侍從班、南班文官三品、武官二品已上合班，北向。東班西上，西班東上，起居，七拜。分班，各復位，通事舍人引押冊官押冊自西階下，至丹墀，當殿置香案冊案。置冊訖，樂作；就位，樂止。捧冊官近後，東西
 相對立，舍人引侍從班並南班合班，北向如初。贊再拜，在位者皆再拜；舞蹈，五拜。分班，各復位如初。捧冊官就西階下解劍席，解劍履，捧冊西階上殿，樂作；置冊御坐前，東西立，北向。捧冊官西墉下立，北上，樂止。讀冊官出班，當殿立，贊再拜，三呼「萬歲」。就西階下解劍席，解劍履，西階上殿，欄內立，當御坐前。侍中取冊，捧冊官捧冊匣至讀冊官前跪，相對捧冊。讀冊官俯伏跪；讀訖，俯伏興。捧冊官跪左膝，以冊授侍中。侍中受冊，以冊授執事者，降自西階，劍履訖，復當殿位。贊再拜，三呼「萬歲」，復分班位。舍人引侍從班、南班合班，
 北向如初。贊拜，在位者皆拜；舞蹈、鞠躬如初。



 通事舍人引班首西階下，解劍履。上殿，樂作；就欄內位，樂止。俯伏跪，通全銜臣某等致詞稱賀訖，俯伏興。降西階下，帶劍，納閤，樂作；復位，樂止。贊拜，在位者皆再拜，舞蹈，五拜，鞠躬。侍中臨軒西向，稱「有制」，皆再拜。侍中宣答訖，贊皆再拜，舞蹈，五拜，分班各復位。三品已上出，樂作；出門畢，床上。侍中當御坐俯伏跪，通全銜奏「禮畢」，俯伏興。退，東階下殿，帶劍，納履，復位。宣徽使贊扇合，下簾。



 太常博士、太常卿引皇帝起，樂作；至閣，樂止。舍人引文官四品、武官三品以下出門外，分班立；次
 引侍從班出，次兵部、吏部出。次金吾出，次起居郎、舍人出，次殿中監、少監押金吾細仗出，仍位臣僚後。次東西上閣門使於丹墀內鞠躬，奏衙內無事，卷班出。閣門使丹墀內鞠躬，揖「奉敕放仗」。出，門外文武班中間立，喚承受官。承受官聲喏，至閣使後，鞠躬，揖。閣使鞠躬。稱「奉敕放仗。」承受聲喏，鞠躬，揖，平身立，引聲「奉敕放仗」。聲絕，趨退。文武合班，再拜。舍人一員攝詞令官，殿前鞠躬，揖，稱「奉敕放黃麾仗」，出，放金吾仗亦如之，翼日，文武臣僚入問聖躬。



 太平元年，行此儀，大略遵唐、晉舊儀。又有《上契丹
 冊儀》，以阻午可汗柴冊禮合唐禮雜就之。又有《上漢冊儀》，與此儀大同小異，加以《上寶儀》。



 冊皇太后儀：前期，陳設於元和殿如皇帝受冊之儀。至日，皇帝御弘政殿。冊入，侍從班入，門外金吾列仗，文武分班。



 侍中解劍，奏「中嚴」。宣徽使請木契、喚仗皆如之，樂工入，閣使門外文武班中間立，喚承受官。聲喏，趨至閣使後立。閣使鞠躬，揖，稱「奉敕喚仗」。承受官鞠躬，聲喏，揖，引聲「奉敕喚仗」。文武合班，再拜。殿中監押仗入，文武班入，亦如之。宣微使押內諸司供奉官天橋班候。皇太后御紫宸殿，乘平頭輦，童子、女童隊樂
 引。至金鑾門，閣使奏內諸司起居訖，贊引駕，自下先行至元和殿，皇太后入西北隅閣內更衣。



 侍中解劍，上殿奏外辦。宣徽受版入奏。侍中降，復位。協律郎舉麾，樂作。太樂令、太常卿導引皇太后升坐。宣徽使贊扇合，簾卷，扇開，樂止。符寶郎奉寶置皇太后坐右。左右金吾大將軍對揖，鞠躬，奏「軍國內外平安」。東上閣門副使引丞相東門入，西上閣門副使引親王西門入，通事舍人引文武班入，如儀，樂作；至位，樂止。文武班趨進，相向再拜，退復位。



 東西上閣門使、宣徽使自弘政殿引皇帝御肩輿至西便門下。引入門，樂作；至
 殿前位，樂止。宣徽使贊皇帝拜，問皇太后「聖躬萬福」，拜。皇帝御西閣坐，合班起居如儀。北府宰相押冊，中書、樞密令史八人舁冊，東西上閣門使引冊，宣徽使引皇帝送冊，樂作；至殿前置冊位，樂止。宣微使贊皇帝再拜，稱「萬歲」，群臣陪位，揖。翰林學士四人、大將軍四人舁冊。



 皇帝捧冊行，三舉武，授冊。舁之西階上殿，樂作。置太后坐前，樂止。皇帝冊西面東立。舍人引丞相當殿再拜，三呼「萬歲」，解劍，西階上殿，樂作；至讀冊位，樂止。俯伏跪讀冊訖，俯伏三呼「萬歲」，復班位。宣徽使引皇帝下殿，樂作；至殿前位，樂止。皇帝拜，舞蹈，拜
 訖，引皇帝西階上殿。至皇太后坐前位，俯跪；致詞訖，俯伏興。引西階下，至殿前位，拜，舞蹈，拜，鞠躬。侍中臨軒，宣太后答稱「有制」，皇帝再拜。宣訖，引皇帝上殿，樂作；至西閣，樂止。丞相、親王、侍從文武合班，贊拜，舞蹈，三呼「萬歲」如儀。丞相上賀，侍中宣答如儀。丞相以下出，舉樂；出門，樂止。侍中奏「禮畢」，宣徽索扇，扇合，下簾。皇太后起，舉樂；入閣，樂止。



 文武官出門外分班侍從。兵部，吏部起居，金吾仗出，如儀。



 閣使奏「放仗」，皆如皇帝受冊之儀。



 冊皇后儀：至日，北南臣僚、內外命婦詣端拱殿幕次。皇
 后至閣，侍中奏「中嚴」，引命婦班入，就東西相向位立。皇帝臨軒，命使發冊。使副押冊至端拱殿門外幕次。侍中奏外辦。



 所司承旨索扇，扇上，舉麾，樂作；皇后出閣升坐，扇開，簾卷，偃麾，樂止。引命婦合班面殿起居，八拜。皇后降坐，樂作；至殿下褥位，樂止。引冊入，置皇后褥位前。侍中傳宣，皇后四拜，命婦陪位皆拜。引讀冊官至皇后褥位前，俯伏跪讀訖，皇后四拜，陪位者皆拜。引皇后升殿，使臣引冊，置皇后坐前冊案，退，西向侍立。命婦當殿稱賀，四拜。引班首東階上殿，致詞訖東階下殿，復位，四拜。侍中奏宣答稱「有教旨」，四拜。
 宣答訖，四拜。班首上殿進酒，皇后賜押冊使副等酒訖，侍中奏「禮畢」。承旨索扇，樂作，皇后起；入閣，樂止。分引命婦等東西門出。



 冊皇太子儀，前期一日，設幄坐於宣慶殿，設文武官幕次於朝堂，並殿庭板位，太樂令陳宮縣，皆如皇帝受冊儀。守宮設皇太子次於朝堂北，西向；乘黃令陳金輅朝堂門外，西向；皇太子儀仗、加蕭、鼓吹等陳宣慶門外；典儀設皇太子板位於殿橫街南，近東北向；設文武官五品以上位於樂縣東西；餘官如常儀。至日，門下侍郎奉冊，中書侍郎奉寶綬，各置於案。令史二
 人絳服，對舉案立。寶案在橫街北西向，冊案在北。門下侍郎、中書侍郎並立案後。侍中板奏「中嚴」。皇太子遠游冠，絳紗袍，秉堦出。太子舍人引入，就板位北面殿立。東宮官三師以下皆從，立皇太子東南，西向。太子入門，樂作；至位，樂止。典儀贊皇太子再拜，在位者皆再拜。中書令立太子東北，西向，門下侍郎引冊案，中書侍郎取冊，進授中書令，通復位，傳宣官稱「有制」，皇太子再拜。傳宣訖，再拜。中書令跪讀冊訖，俯伏興。皇太子再拜，受冊，退授左庶子。中書侍郎取寶，進授中書令。皇太子進受寶，退授左庶子。中書令以下退，
 復位。舁案者以案退。典儀贊再拜，皇太子拜，在位者皆再拜。



 太子舍人引皇太子退，樂作；出門，樂止。侍中奏「禮畢」。



 皇太子升金輅，左庶子以下夾侍，儀仗、鼓吹等並列宣慶門外，三師、三少諸宮臣於金輅前後導從，鳴鐃而行，還東宮。宮庭先設仗衛如式，至宮門，鐃止。皇太子降金輅，舍人引入就位坐，文武官臣序班稱賀。禮畢。



 冊王妃公主儀：至日，押冊使副並讀冊等官押冊東便門入，持節前導至殿。冊案置橫街北少東。引使副等面殿立而鞠躬。



 侍中臨軒稱「有制」，皆再拜，鞠躬。宣制
 訖，舞蹈，五拜，引冊於宣慶門出。使副等押領儀仗、冊案，赴各私第廳前，向闕陳列。設傳宣受冊拜褥，冊案置褥左，去冪蓋。使副案右序立。受冊者就位立，傳宣稱「有制」，再拜。宣制畢，舁冊人舉冊匣於褥前跪捧，引讀冊者與受冊者皆俯伏跪，讀訖，皆俯伏興。受冊者謝恩，國王五拜，王妃、公主四拜。若冊禮同日，先上皇太后冊寶，次臨軒同制，遣使冊皇后、諸王妃主，次冊皇太子。



 皇帝納后之儀，擇吉日。至日，後族畢集。詰旦，後出私舍，坐於堂。皇帝遣使及媒者，以牲酒饔餼至門。執事者
 以告，使及媒者入謁，再拜，平身立。少頃，拜，進酒於皇后，次及後之父母、宗族、兄弟。酒遍，再拜。納幣，致詞，再拜訖，後族皆坐。惕隱夫人四拜，請就車。後辭父母、伯叔父母、兄，各四拜；宗族長者，皆再拜。皇后升車，父母飲後酒，致戒詞，遍及使者、媒者、送者。發軔，伯叔父母、兄飲後酒如初。教坊遮道贊祝，後命賜以物。後族追拜，進酒，遂行。將至宮門，宰相傳敕，賜皇後酒，遍及送者。既至，惕隱率皇族奉迎，再拜。皇后車至便殿東南七十步止，惕隱夫人請降車。負銀罌，捧滕，履黃道行。後一人張羔裘若襲之，前一婦人捧鏡卻行。



 置鞍於
 通，後過其上。乃詣神主室三拜，南北向各一拜，酹酒。



 向謁者一拜。起居訖，再拜。次詣舅姑御容拜，奠酒。選皇族諸婦宜子孫者，再拜之，授以罌、滕。又詣諸帝御容拜，奠酒。



 神賜襲衣、珠玉、珮飾，拜受服之。后姊若妹、陪拜者各賜物。



 皇族迎者、後族送者遍賜酒，皆相偶飲訖，後坐別殿，送後者退食於次。媒者傳旨命送後者列於殿北。俟皇帝即御坐，選皇族尊者一人當奧坐，主婚禮。命執事者往來致辭於後族，引後族之長率送後者升，當御坐，皆再拜；又一拜，少進，附奏送後之詞；退復位，再拜。後族之長及送後者向當奧者三
 拜，南北向各一拜，向謁者一拜。後族之長跪問「聖躬萬福」，再拜；復奏送後之詞，又再拜。當奧者與媒者行酒三周，命送後者再拜，皆坐，終宴。翌日，皇帝晨興，詣先帝御容拜，奠酒訖，復御殿，宴後族及群臣，皇族、後族偶飲如初，百戲、角抵、戲馬較勝以為樂。又翌日，皇帝御殿，賜后族及贐送後者，各有差。受賜者再拜，進酒，再拜。皇帝御別殿，有司進皇后服飾之籍。酒五行，送後者辭訖，皇族獻后族禮物；後族以禮物謝當奧者。禮畢。



 公主下嫁儀：選公主諸父一人為婚主，凡當奧者、媒者
 致詞之儀，自納幣至禮成，大略如納后儀。擇吉日，詰旦，媒者趣尚主之家詣宮。侯皇帝、皇后御便殿，率其族入見。進酒訖，命皇族與尚主之族相偶飲。翼日，尚主之家以公主及婿率其族入見。致宴於皇帝、皇后。獻贐送者禮物訖，朝辭。賜公主青幰車二，螭頭、蓋部皆飾以銀，駕駝；送終車一，車樓純錦，銀螭，懸鐸，後垂大氈，駕牛，載羊一，謂之祭羊，擬送終之具，至覆尸儀物咸在。賜其婿朝服、四時襲衣、鞍馬，凡所須無不備。選皇族一人，送至其家。



 親王女封公主者婚儀：仿此，以親疏為差降。



\end{pinyinscope}