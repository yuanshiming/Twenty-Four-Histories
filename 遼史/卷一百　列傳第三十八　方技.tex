\article{卷一百　列傳第三十八　方技}

\begin{pinyinscope}

 直魯古王白魏璘耶律敵魯耶律乙不哥孔子稱「小道必有可觀」，醫卜是已。醫以濟夭札，卜以決猶豫，皆有補於國，有惠於民。前史錄而不遺，故傳。



 直魯古，吐谷渾人。初，太祖破吐谷渾，一騎士棄橐，反射不中而去。及追兵開橐視之，中得一嬰兒，即直魯古也。因所俘者問其故，乃知射囊者，嬰之父也。世善醫，雖馬上視疾，亦知標本。意不欲子為人所得，欲殺之耳。



 由是
 進於太祖，淳欽皇后收養之。長亦能醫，專事針灸。



 太宗時，以太醫給侍。嘗撰《脈訣》、《針灸書》，行於世。年九十卒。



 王白，冀州人，明天文，善卜筮，晉司天少監，太宗入汴得之。應歷十九年，王子只沒以事下獄，其母求卜，白曰：「此人當王，未能殺也，毋過憂！」景宗即位，釋其罪，封寧王，竟如其言。凡決禍福多此類。



 保寧中，歷彰武、興國二軍節度使。撰《百中歌》行於世。



 魏璘，不知何郡人，以卜名世，太宗得於汴。



 天祿元年，上命馳馬較遲疾，以為勝負。問王白及璘孰勝？



 白奏曰：「赤者勝。」璘曰：「臣所見，騣馬當勝。」既馳，竟如璘言。上異而問
 之，白曰：「今日火王，故知赤者勝。」



 璘曰：「不然，火雖王，而上有煙。以煙察之，青者必勝。」



 上嘉之。五年，察割謀逆，私卜於璘。璘始卜，謂曰：「大王之數，得一日矣，宜慎之！」及亂，果敗。應歷中，周兵犯燕，上以勝敗問璘。璘曰：「周姓柴也，燕分火也。柴入火，必焚。」



 其言果驗。



 璘嘗為太平王罨撒葛卜僭立事，上聞之，免死，流烏古部。



 一日，節度使召璘，適有獻雙鯉者，戲曰：「君卜此魚何時得食？」璘良久答曰：「公與僕不出今日，有不測禍，奚暇食魚？」



 亟命烹之。未及食，寇至，俱遇害。



 耶律敵魯，字撒不碗。其先本五院之族，始置宮分，隸焉。



 敵魯精於醫，察形色即知病原。雖不診候，有十全功。統和初，為大丞相韓德讓所薦，官至節度使。



 初，樞密使耶律斜軫妻有沉痾，易數醫不能治。敵魯視之曰：「心有蓄熱，非藥石所及，當以意療。因其聵，聒之使狂，用洩其毒則可。」於是令大擊鉦鼓於前。翌日果狂，叫呼怒罵，力極而止，遂愈。治法多此類，人莫能測。年八十卒。



 耶律乙不哥，字習捻，六院郎君褭古直之後。幼好學，尤長於卜筮，不樂仕進。



 嘗為人擇葬地曰：「後三日，有牛乘人逐牛過者，即啟土。」



 至期，果一人負乳犢，引牸牛而過。其人曰：「所謂『牛乘人』者，此也。」遂啟土。既葬，吉兇盡如其
 言。又為失鷹者占曰：「鷹在汝家東北三十里濼西榆上。」往求之，果得。當時占候無不驗。



 論曰：「方持，術者也。茍精其業而不畔於道，君子必取焉。直魯古、王白、耶律敵魯無大得失，錄之宣矣。魏璘為察割卜謀逆，為罨撒葛卜僭立，罪在不貰；雖有寸長，亦奚足取哉。存而弗削，為來者戒。」



\end{pinyinscope}