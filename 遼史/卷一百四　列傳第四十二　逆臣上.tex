\article{卷一百四　列傳第四十二　逆臣上}

\begin{pinyinscope}

 耶律轄底子迭
 裡特耶律察割耶律婁國耶律重元子涅魯古耶律滑哥《易》曰：「天尊地卑，乾坤定矣；卑高以陳，貴賤位矣。」



 貴賤位而後君臣之分定，君臣之分定而後天地和，天地和而後萬化成。五帝三王之治，用此道也。三代而降，臣弒其君者有之，子弒其父者有之。孔子作《春秋》以寓王法，誅死者於前，懼生者於後，其慮深遠矣。歐陽修作《唐書》，創《逆臣傳》，蓋亦《春秋》之意也。



 遼判逆之臣二十有二，跡其事
 則又有甚焉者，然豈一朝一夕之故哉。列於《傳》，所以公天下之貶，以示夫戒云。



 轄底，字涅烈兗，肅祖孫夷離堇怗刺之子。幼黠而辯，時險佞者多附之。



 遙輦痕德堇可汗時，異母史罨古只為迭刺部夷離堇。故事，為夷離堇者，得行再生禮。罨古只方就帳易服，轄底遂取紅袍、貂蟬冠，乘白馬而出。乃令黨人大呼曰：「夷離堇出矣！」眾皆羅拜，因行柴冊禮，自立為夷離堇。與於越耶律釋魯同知國政。及釋魯遇害，轄底懼人圖己，挈其二子迭裡特、朔刮奔渤海，偽為失明。後因球馬之會，與二子奪良馬奔歸國。益為奸惡，常以
 巧辭獲免。



 太祖將即位，讓轄度，轄底曰：「皇帝聖人，由天所命，臣豈敢當！」太祖命於於越。及自將代西南諸部，轄底誘刺葛等亂，不從者殺之。車駕還至赤水城，轄底懼，與刺葛俱北走，至榆河為追兵所獲。太祖問曰：「朕初即位，嘗以國讓，叔父辭之；今反欲立吾弟，何也？」轄底對曰：「始臣不知天子之貴，及陛下即位，衛從甚嚴，與凡庶不同。臣嘗奏事心動，始有窺覦之意。度陛下英琥，必不可取；諸弟懦弱，得則易圖也。



 事若成，豈容諸弟乎。」太祖謂諸弟曰：「汝輩乃從斯人之言耶！」迭刺曰：「謀大事者，須用如此人；事成，亦必去之。」



 轄底不復對。囚數月，縊殺之。



 將
 刑，太祖謂曰：「叔父罪當死，朕不敢赦。事有便國者，宜悉言之。」轄底曰：「迭刺部人眾勢強，故多為亂，宜分為二，以弱其勢。」子迭裡特。



 迭裡特，字海鄰。有膂力，善馳射，馬躓不僕。尤神於醫，視人疾，若隔紗睹物，莫不悉見。



 太祖在潛，已加眷遇，及即位，拜迭刺部夷離堇。太祖嘗思鹿醢解醒，以山林所有，問能取者。迭裡特曰：「臣能得之。」



 乘內廄馬逐鹿，射其一。欲復射，馬跌而斃。迭裡特躍而前，弓猶不弛，復獲其一。帝歡甚曰：「吾弟萬人敵！」會帝患心痛，召迭裡特視之。迭裡特曰：「膏肓有瘀血如彈丸，然藥不能及，必針而後愈。」
 帝從之。嘔心瘀血，痛止。



 帝以其親，每加賜賚；然知其為人，未嘗任以職。後從刺葛亂，與其父轄底俱縊殺之。



 察割，字歐辛，明王安端之子。善騎射，貌恭而心狡，人以為懦。太祖曰：「此兇頑，非儒也。」其父安端嘗使奏事，太祖謂近侍曰：「此子目若風駝，面有反相。朕若在，無令入門。



 世宗即位於鎮陽，字端聞之，欲持兩端。察割曰：「太弟忌刻，若果立，豈容我輩！永康王寬厚，且與劉哥相善，宜往與計。」安端即與劉哥謀歸世宗。及和議成，以功封泰寧王。



 會安端為西南面大詳穩，察割佯為父惡，陰遣人白於帝，即召之。既至上前，泣訴不勝哀，帝憫之，使領女
 石烈軍。出入禁中，數被恩遇。帝每出獵，察割托手疾，不操弓矢，但執練錘馳走。屢以家之細事聞於上，上以為誠。



 察割以諸族屬雜處，不克以逞，漸徙廬帳迫於行宮。右皮室詳穩耶律屋質察其奸邪，表列其狀。帝不信，以表示察割。



 察割稱屋質疾己，哽咽流涕。帝曰：「朕固知無此，何至泣耶！」



 察割時出怨言，屋質曰：「汝雖無是心，因我過疑汝，勿為非義可也。」他日屋質又請於帝，帝曰：「察割舍父事我，可保無他。」屋質曰：「察割於父既不孝，於君安能忠！」帝不納。



 天祿五年七月，帝幸太液谷，留飲三日，察割謀亂不果。



 帝伐周，至詳古山，太后與帝祭文獻皇帝
 於行宮，群臣皆醉。



 察割歸見壽安王，邀與語，王弗從。察割以謀告耶律盆都，盆都從之。是夕，同率兵入弒太后及帝，因僭位號。百官不從者，執其家屬。至夜，閱內府物，見碼碯碗，曰：「此希世寶，今為我有！」詫於其妻。妻曰：「壽安王、屋質在，吾屬無噍類，此物何益！」察割曰：「壽安年幼，屋質不過引數奴，詰旦來朝，固不足憂。」其黨矧斯報壽安、屋質以兵圍於外，察割尋遣人弒皇后於柩前，倉惶出陣。壽安遣人諭曰：「汝等既行弒逆，復將若何？」有夷離堇劃者委兵歸壽安王，餘眾望之，徐徐而往。察割知其不濟，乃擊群官家屬，執弓矢脅曰：「無過殺此曹爾！」叱令速
 出。時林牙耶律敵獵亦在擊中，進曰：「不有所廢，壽安王何以興。籍此為辭，猶可以免。」察割曰：「誠如公言，誠當使者？」敵獵請與罨撒葛同往說之，察割從其計。壽安王復令敵獵誘察割，臠殺之。諸子皆伏誅。



 婁國，字勉辛，文獻皇帝之子。天祿五年，遙授武定軍節度使。及察割作亂，穆宗與屋質從林牙敵獵計，誘而出之，婁國手刃察割。改南京留守。



 穆宗沉湎，不恤政事，婁國有覬覦之心，誘敵獵及群不逞謀逆。事覺，按問不服。帝曰：「朕為壽安王時，卿數以此事說我，今日豈有虛乎？」婁國不能對。及餘黨盡服，遂縊於可汗州西谷，詔有司
 擇絕後之地以葬。



 重元，小字孛吉只，聖宗次子。材勇絕人，眉目秀朗，寡言笑，人望而畏。



 太平三年，封秦國王。聖宗崩，欽哀皇后稱制，密謀立重元。重元以所謀白於上，上益重之，封為皇太弟。歷北院樞密使、南京留守、知元帥府事。重元處戎職，未嘗離輦下。先是契丹人犯法，例須漢人禁勘，受枉者多。重元奏請五京各置契丹警巡使，詔從之，賜以金券誓書。道宗即位，冊為皇太叔，免拜不名，為天下兵馬大元帥，復賜金券、四頂帽、二色袍，尊寵所未有。



 清寧九年，車駕獵濼水，以其子涅魯古素謀，與同黨陳國王陳
 六、知北院樞密事蕭胡睹等凡四百餘人，誘脅弩手軍陣於帷宮外。將戰，其黨多悔過效順，各自奔潰。重元既知失計，北走大漠，嘆曰：「涅魯古使我至此！」遂自殺。



 先是重元將舉兵，帳前雨赤如血，識者謂敗亡之兆。子涅魯古。涅魯古，小字耶魯綰，性陰狠。興宗一見，謂曰：「此子目有反相。」



 重熙十一年，封安定郡王。十七年，進王楚，為惕隱。清寧三年，出為武定軍節度使。七年，知南院樞密使事，說其父重元詐病，俟車駕臨問，因行弒逆。



 九年秋獵，帝用耶律良之計，遣人急召涅魯古。涅魯古以事洩，遽擁
 兵犯行宮。南院樞密使許王仁先等率宿衛士討之。



 涅魯古躍馬突出，為近侍詳穩渤海阿廝、護衛蘇射殺之。



 滑哥，字斯懶，隋國王釋魯之子。性陰險。初烝其父妾，懼事彰，與克蕭臺哂等共害其父，歸咎臺哂，滑哥獲免。



 太祖即位務廣恩施，雖知滑哥兇逆，姑示含忍，授以惕隱。



 六年，滑哥預諸遞之亂。事平，群臣議其罪，皆謂滑哥不可釋，於是與其子痕只俱陵遲而死，敕軍士恣取其產。帝曰：「滑哥不畏上天，反君弒父，其惡不可言。諸弟作亂，皆此人教之也。」



\end{pinyinscope}