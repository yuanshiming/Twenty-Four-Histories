\article{本紀第五}

\begin{pinyinscope}

 海陵



 廢帝海陵庶人亮，字元功，本諱迪古乃，遼王宗乾第二子也。母大氏。天輔六年壬寅歲生。天眷三年，年十八，以宗室子為奉國上將軍，赴梁王宗弼軍前任使，以為行軍萬戶，遷驃騎上將軍。皇統四年，加龍虎衛上將軍，為中京留守，遷光祿大夫。為人僄急，多猜忌，殘忍任數。初，熙宗以太祖嫡孫嗣位，亮意以為宗乾太祖長子，而己
 亦太祖孫，遂懷覬覦。在中京，專務立威，以厭伏小人。猛安蕭裕傾險敢決，亮結納之，每與論天下事。裕揣知其意，因勸海陵舉大事，語在《裕傳》。



 七年五月，召為同判大宗正事，加特進。十一月，拜尚書左丞，務攬持權柄，用其腹心為省臺要職，引蕭裕為兵部侍郎。一日因召對，語及太祖創業艱難，亮因嗚咽流涕，熙宗以為忠。八年六月，拜平章政事。十一月，拜右丞相。



 九年正月，兼都元帥。熙宗使小底大興國賜亮生日，悼后亦附賜禮物，熙宗不悅，杖興國百，追其賜物，海陵由此不自安。三月，拜太保、領三省事，益邀求人譽，引用勢望子孫，結其歡心。四
 月，學士張鈞草詔忤旨死，熙宗問：「誰使為之？」左丞相宗賢對曰：「太保實然。」熙宗不悅，遂出為領行臺尚書省事。過中京，與蕭裕定約而去。至良鄉，召還。海陵莫測所以召還之意，大恐。既至，復為平章政事，由是益危迫。



 熙宗嘗以事杖左丞唐括辯及右丞相秉德，辯及與大理卿烏帶謀廢立，而烏帶先此謀告海陵。他日，海陵與辯語及廢立事，曰：「若舉大事，誰可立者？」辯曰：「胙王常勝乎？」問其次，曰：「鄧王子阿懶。」亮曰：「阿懶屬疏，安得立？」辯曰：「公豈有意邪？」海陵曰：「果不得已，捨我其誰！」於是旦夕相與密謀。護衛將軍特思疑之，以告悼后曰：「辯等公餘每竊
 竊聚語，竊疑之。」后以告熙宗。熙宗怒，召辯謂曰：「爾與亮謀何事，將如我何？」杖之。亮因此忌常勝、阿懶，且惡特思。因河南兵士孫進自稱皇弟按察大王，而熙宗之弟止有常勝、查剌，海陵乘此構常勝、查剌、阿懶、達懶。熙宗使特思鞫之，無狀。海陵曰：「特思鞫不以實。」遂俱殺之。護衛十人長僕散忽土舊受宗乾恩。徒單阿里出虎與海陵姻家。大興國給事寢殿，時時乘夜從主者取符鑰歸家，以為常。興國嘗以李老僧屬海陵，得為尚書省令史，故使老僧結興國為內應，而興國亦以被杖怨熙宗，遂與亮約。



 十二月丁巳，忽土、阿里出虎內直。是夜，興國取符
 鑰啟門納海陵、秉德、辯、烏帶、徒單貞、李老僧等人至寢殿，遂弒熙宗。秉德等未有所屬。忽土曰：「始者議立平章，今復何疑。」乃奉海陵坐，皆拜，稱萬歲。詐以熙宗欲議立後，召大臣，遂殺曹國王宗敏，左丞相宗賢。是日，以秉德為左丞相兼侍中、左副元帥，辯為右丞相兼中書令，烏帶為平章政事，忽土為左副點檢，阿里出虎為右副點檢，貞為左衛將軍，興國為廣寧尹。於是自太師、領三省事勖以下二十人進爵增職各有差。己未，大赦。改皇統九年為天德元年。參知政事蕭肄除名。鎮南統軍孛極為尚書左丞。賜左丞相秉德、右丞相辯、平章政事烏帶、
 廣寧尹興國、點檢忽土、阿里出虎、左衛將軍貞、尚書省令史老僧、辯父刑部尚書阿里等錢絹馬牛羊有差。甲子，誓太祖廟，召秉德、辯、烏帶、忽土、阿里出虎、興國六人賜誓券。丙寅，以燕京路都轉運使劉麟為參知政事。癸酉，太傳、領三省事蕭仲恭，尚書右丞稟罷。以行臺尚書左丞溫都思忠為右丞。乙亥，追謚皇考太師憲古弘道文昭武烈章孝睿明皇帝，廟號德宗，名其故居曰興聖宮。宋、高麗、夏賀正旦使中道遣還。



 二年正月辛巳，以同知中京留守事蕭裕為秘書監。癸巳，尊嫡母徒單氏及母大氏皆為皇太后。名徒單氏宮
 曰永壽，大氏宮曰永寧。乙巳，以勵官守、務農時、慎刑罰、揚側陋、恤窮民、節財用、審才實七事詔中外。遣侍衛親步軍都指揮使完顏思恭等以廢立事報諭宋、高麗、夏國。以左丞相兼左副元帥秉德領行臺尚書省事。



 二月戊申朔，封子元壽為崇王。庚戌，降前帝為東昏王。給天水郡公孫女二人月俸。甲子，以兵部尚書完顏元宜等充賀宋生日使。戊辰，群臣上尊號曰法天膺運睿武宣文大明聖孝皇帝，詔中外。永壽、永寧兩太后父祖贈官有差。以右丞相唐括辯為左丞相，平章政事烏帶為右丞相。三月丙戌，宋、高麗遣使賀即位。以弟袞為司徒
 兼都元帥。詔以天水郡王玉帶歸宋。四月戊午，殺太傅、領三省事宗本，尚書左丞相唐括辯，判大宗正府事宗美。遣使殺領行臺尚書省事秉德，東京留守宗懿，北京留守卞及太宗子孫七十餘人，周宋國王宗翰子孫三十餘人，諸宗室五十餘人。辛酉，以尚書省譯史蕭玉為禮部尚書，秘書監蕭裕為尚書左丞，司徒袞領三省事、封王，都元帥如故，右丞相烏帶司空、左丞相兼侍中，平章政事劉筈為尚書右丞相兼中書令，左丞宗義，右丞溫都思忠為平章政事，參知政事劉麟為尚書右丞，殿前左副點檢僕散忽土為殿前都點檢。



 五月戊子，以
 平章行臺尚書省事、右副元帥大抃為行臺尚書右丞相，元帥如故。壬辰，以左副元帥撒離喝為行臺尚書左丞相，元帥如故。同判大宗正事宗安為御史大夫。六月丙午朔，高麗遣使賀即位。甲子，太廟初設四神門及四隅罘罳。



 七月己丑，司空、左丞相兼侍中烏帶罷。以平章政事溫都思忠為左丞相，尚書左丞蕭裕為平章政事，右丞劉麟為左丞，侍衛親軍步軍都指揮使完顏思恭為右丞。參知政事張浩丁憂，起復如故。戊戌，夏國遣使賀即位及受尊號。八月戊申，以司徒袞為太尉、領三省事，都元帥如故。以禮部尚書蕭玉為參知政事。



 九月甲
 午，立惠妃徒單氏為皇后。十月癸卯，太師、領三省事勖致仕。辛未，殺太皇太妃蕭氏及其子任王偎喝。使使殺行臺左丞相、左副元帥撒離喝於汴，並殺平章政事宗義、前工部尚書謀里野、御史大夫宗安，皆夷其族。以魏王斡帶之孫活里甲好脩飾，亦族之。十一月癸未，尚書右丞相劉筈罷。以會寧牧徒單恭為平章政事。尚書左丞劉麟、右丞完顏思恭罷。以參知政事張浩為尚書右丞。乙酉，以行臺尚書左丞張通古為尚書左丞。丙戌，白虹貫日。丁亥，以太后旨稱令旨。戊子，以十二事戒約官吏。己丑，命庶官許求次室二人，百姓亦許置妾。



 十二月
 癸卯朔，詔去群臣所上尊號。丙午，初定襲封衍聖公俸格。命外官去所屬百里外者不許參謁，百里內者往還不得過三日。癸丑，立太祖射碑于紇石烈部中，上及皇后致奠于碑下。甲寅，野人來獻異香，卻之。乙卯，有司奏慶雲見，上曰：「朕何德以當此。自今瑞應毋得上聞，若有妖異，當以諭朕，使自警焉。」己未，罷行臺尚書省。改都元帥府為樞密院。詔改定繼絕法。以右副元帥大抃為尚書右丞相兼中書令，參知行臺尚書省事張中孚為參知政事，都元帥袞為樞密使，太尉、領三省事如故，元帥左監軍昂為樞密副使，刑部尚書趙資福為御史大夫。



 三年正月癸酉朔，宋、夏、高麗遣使來賀。乙亥，參知政事蕭玉丁憂，起復如故。癸未，立春，觀擊土牛。丁亥，初造燈山於宮中。戊子，生辰，宋、高麗、夏遣使來賀。甲午，初置國子監。謂御史大夫趙資福曰：「汝等多徇私情，未聞有所彈劾，朕甚不取。自今百官有不法者，必當舉劾，無憚權貴。」乙未，上出獵，宰相以下辭於近郊。上駐馬戒之曰：「朕不惜高爵厚祿以任汝等，比聞事多留滯，豈汝等茍圖自安不以民事為念耶？自今朕將察其勤惰，以為賞罰，其各勉之。」丁酉，白虹貫日。二月丁巳，還宮。



 三月庚寅，以翰林學士劉長言等為宋生日使。壬辰，詔廣燕城，建宮
 室。己亥，謂侍臣曰：「昨太子生日，皇后獻朕一物，大是珍異，卿試觀之。」即出諸絳囊中，乃田家稼穡圓。「后意太子生深宮之中，不知民間稼穡之艱難，故以為獻，朕甚賢之。」四月丙午，詔遷都燕京。辛酉，有司圖上燕城宮室制度，營建陰陽五姓所宜。海陵曰：「國家吉凶，在德不在地。使桀、紂居之，雖卜善地何益。使堯、舜居之，何用卜為。」丙寅，罷歲貢鷹隼。沂州男子吳真犯法，當死，有司以其母老疾無侍為請，命官與養濟，著為令。閏月辛未朔，命尚書右丞張浩調選燕京，仍諭浩無私徇。丙子，命太官常膳惟進魚肉，舊貢鵝鴨等悉罷之。丁丑，罷皇統間苑中
 所養禽獸。歸德軍節度使阿魯補以撤官舍材木構私第，賜死。戊戌，詔朝官稱疾不治事者，尚書省令監察御史與太醫同診視，無實者坐之。



 五月壬子，以戒敕宰相以下官，詔中外。戊辰，宰臣請益嬪御以廣嗣續。上命徒單貞語宰臣，前所誅黨人諸婦人中多朕中表親，欲納之官中。平章政事蕭裕不可，上不從。遂納宗本子莎魯啜，宗固子胡里剌、胡失打，秉德弟糺里等妻宮中。六月丙子，殺太府監完顏馮六。宋遣使祈請山陵，不許。九月庚戌，賜燕京役夫帛，人一匹。以東京路兵馬都總管府判官蕭子敏為高麗生日使，修起居注蕭彭哥為夏國
 生日使。



 十月己巳，殺蘭子山猛安蕭拱。以右副點檢不術魯阿海等為宋正旦使。十一月癸亥，詔罷世襲萬戶官，前後賜姓人各復本姓。十二月戊辰，杖壽寧縣主徐輦。癸酉，獵于近郊。乙酉，還宮。是歲，子崇王元壽薨。



 四年正月丁酉朔，宋、高麗、夏遣使來賀。群臣請立皇太子，從之。戊戌，初定東宮官屬。立捕盜賞格。癸卯，太白經天。壬子，生辰，宋、高麗、夏遣使來賀。癸亥，朝謁世祖、太祖、太宗、德宗陵。甲子，還宮。二月丁卯，立子光英為皇太子，庚午，詔中外。甲戌，如燕京。昭義軍節度使蕭仲宣家奴告其主怨謗。上曰：「仲宣之姪迪輦阿不近以誹謗誅，故
 敢妄愬。」命殺告者。迪輦阿不者，蕭拱也。戊子，次泰州。



 三月丙申朔，以刑部尚書田秀穎等為宋生日使。四月丙寅朔，有司請今歲河南、北選人並赴中京銓注，從之。壬辰，上自泰州如涼陘。五月丁酉，獵于立列只山。甲寅，賜獵士，人一羊。乙卯，次臨潢府。丁巳，太白經天。六月甲子朔，駐綿山。戊寅，權楚底部猛安那野伏誅。七月癸卯，命崇義軍節度使烏帶之妻唐括定哥殺其夫而納之。八月癸亥朔，獵于途你山。甲戌，以侍御史保魯鞫事不實，杖之。丙子，次于鐸瓦。



 九月甲午，次中京。丙午，尚書右丞相大抃罷。殺太府少監劉景。以都水使者完顏麻潑為
 高麗生日使，吏部郎中蕭中立為夏國生日使。十月壬戌朔，使使奉遷太廟神主。御史大夫趙資福罷。甲申，以太子詹事張用直等為賀宋正旦使。殺太祖長公主兀魯，杖罷其夫平章政事徒單恭，封其侍婢忽撻為國夫人。恭之兄定哥初尚兀魯，定哥死，恭強納焉，而不相能，又與侍婢忽撻不協。忽撻得幸于后，遂譖於上，故見殺，而並罷恭。



 十一月戊戌，以咸平尹李德固為平章政事。辛丑，買珠于烏古迪烈部及蒲與路，禁百姓私相貿易，仍調兩路民夫，採珠一年。戊申，以前平章政事徒單恭為司徒。



 十二月甲子，斬妄人敲仙于中京市。辛未，以汴
 京路都轉運使左瀛等為賀宋正旦使。庚寅，太尉、領三省事、樞密使袞薨。



 貞元元年正月辛卯朔，上不視朝。詔有司受宋、高麗、夏、回紇貢獻。丙午，生辰，宋、高麗、夏遣使來賀。以中京留守高楨為御史大夫。



 二月庚申，上自中京如燕京。三月辛亥，上至燕京，初備法駕，甲寅，親選良家子百三十餘人充後宮。乙卯，以遷都詔中外。改元貞元。改燕京為中都，府曰大興，汴京為南京，中京為北京。丙辰，以司徒徒單恭為太保、領三省事，平章政事蕭裕為右丞相兼中書令，右丞張浩、左丞張通古為平章政事，參知政事張中
 孚為左丞，蕭玉為右丞，平章政事李德固為司空，左宣徽使劉萼為參知政事，樞密副使昂為樞密使，工部尚書僕散師恭為樞密副使。四月辛酉，以右宣徽使紇石烈撒合輦等為賀宋生日使。辛未，特封唐括定哥為貴妃。戊寅，皇太后大氏崩。



 五月辛卯，殺弟西京留守蒲家。西京兵馬完顏謨盧瓦、編修官圓福奴、通進孛迭坐與蒲家善，并殺之。乙卯，以京城隙地賜朝官及衛士。六月乙丑，以安國軍節度使耶律恕為參知政事。



 七月戊子朔，元賜朝官京城隙地，徵錢有差。八月壬戌，司空李德固薨。禁中都路捕射麞兔。戊寅，賜營建宮室工匠及役
 夫帛。九月丁亥朔，以翰林待制謀良虎為夏國生日使，吏部郎中窊合山為高麗生日使。



 十月丁巳，獵于良鄉。封料石岡神為靈應王。初，海陵嘗過此祠，持杯珓禱曰：「使吾有天命，當得吉卜。」投之，吉。又禱曰：「果如所卜，他日當有報，否則毀爾祠宇。」投之，又吉，故封之。戊午，還宮。壬戌，有司言：「太后園陵未畢，合停冬享及祫祭。」從之。丙子，命內外官聞大功以上喪，止給當日假，若父母喪，聽給假三日，著為令。



 十一月丙戌朔，定州獻嘉禾，詔自今不得復進。己丑，瑤池殿成。丙申，以戶部尚書蔡松年等為賀宋正旦使。戊戌，左丞相耨碗溫都思忠致仕。庚戌，以
 樞密使昂為左丞相，樞密副使僕散思恭為樞密使。十二月，太白經天。戊午，特賜貴妃唐括定哥家奴孫梅進士及第。壬戌，以簽書樞密院事南撒為樞密副使。辛未，對所納皇叔曹國王宗敏妃阿懶為昭妃。丙子，貴妃唐括定哥坐與舊奴姦，賜死。



 閏月乙酉朔，殺護衛特謨葛。癸巳，定社稷制度。太白經天。癸卯，以太保、領三省事徒單恭為太保、領三省事如故。命西京路統軍撻懶、西北路招討蕭懷忠、臨潢府總管馬和尚、烏古迪烈司招討斜野等北巡。



 二年正月甲寅朔，上不豫，不視朝。賜宋、高麗、夏使就館
 燕。庚申，太白經天。尚書右丞相蕭裕與前真定尹蕭馮家奴、前御史中丞蕭招折、博州同知遙設等謀反，伏誅，詔中外。己巳，生辰，宋、高麗、夏遣使來賀。



 二月甲申朔，以平章政事張浩為尚書右丞相兼中書令。甲午，以尚書右丞蕭玉為平章政事，前河南路統軍使張輝為尚書右丞，西北路招討使蕭好胡為樞密副使。三月戊辰，夏遣使賀遷都。四月丙戌，幸大興府及都轉運使司。遣薦含桃于衍慶宮。



 五月癸丑朔，日有食之，避正殿，敕百官勿治事。己未，詔自今每月上七日不奏刑名，尚食進饌不進肉。丁卯，始置交鈔庫，設使副員。丁丑，太原尹徒單阿里
 出虎伏誅，復命其子術斯剌乘傳焚其骨，擲水中。七月庚申，初設鹽鈔香茶文引印造庫使副。丙子，參知政事耶律恕罷。



 八月丙午，以左丞相昂去衣杖其弟婦，命杖之。戊申，以御史大夫高楨為司空，御史大夫如故。九月己未，常武殿擊鞠，令百姓縱觀。辛酉，以吏部尚書蕭頤為參知政事。癸亥，獵于近郊。丁卯，次順州。太師、領三省事徒單恭薨。是夜，還宮。乙亥，復獵于近郊。十月庚辰朔，殺廣寧尹韓王亨。庚寅，還宮。庚子，以左丞相致仕溫都思忠起為太傅、領三省事。以刑部侍郎白彥恭等為賀宋正旦使。



 十一月戊辰，上命諸從姊妹皆分屬諸妃，出
 入禁中，與為淫亂，臥內遍設地衣，裸逐為戲。是月，初置惠民局。高麗遣使謝賜生日。



 十二月乙酉，以太傅溫都思忠為太師，領三省事如故，平章政事張通古為司徒，平章政事如故。



 三年正月己酉朔，宋、高麗、夏遣使來賀。辛酉，以判東京留守大抃為太傅、領三省事。甲子，生辰，宋、高麗、夏遣使來賀。二月壬午，以左丞相昂為太尉、樞密使，右丞相張浩為左丞相兼侍中，樞密使僕散思恭為右丞相兼中書令。尚書左丞張中孚罷，右丞張暉為平章政事。參知政事劉萼為左丞，參知政事蕭頤為右丞，吏部尚書蔡
 松年為參知政事。



 三月壬子，以左丞相張浩、平章政事張暉每見僧法寶必坐其下，失大臣體，各杖二十。僧法寶妄自尊大，杖二百。乙卯，命以大房山雲峰寺為山陵，建行宮其麓。庚午，以左司郎中李通為賀宋生日使。夏四月丁丑朔，昏霧四塞，日無光，凡十有七日。五月丁未朔，日有食之。癸丑，南京大內火。乙卯，命判大宗正事京等如上京，奉遷太祖、太宗梓宮。丙寅，如大房山，營山陵。



 六月丙戌，登寶昌門觀角抵，百姓縱觀。乙未，命右丞相僕散思恭、大宗正丞胡拔魯如上京，奉遷山陵及迎永壽宮皇太后。



 七月癸丑，太白晝見。辛酉，如大房山，杖提
 舉營造官吏部尚書耶律安禮等。乙亥，還宮。八月壬午，如大房山。甲申，啟土，賜役夫，人絹一匹。是日，還宮。甲午，遣平章政事蕭玉迎祭祖宗梓宮於廣寧。乙未，增置教坊人數。庚子，杖左宣徽使敬嗣暉、同知宣徽事烏居仁及尚食官。



 九月戊申，平章政事張輝迎祭梓宮于宗州。乙卯，上謂宰臣及左司官曰：「朝廷之事，尤在慎密。昨授張中孚、趙慶襲官，除書未到，先已知之，皆汝等泄之也。敢復爾者，殺無赦。」己未，如大房山。庚申，還宮。丙寅，以殿前都點檢納合椿年為參知政事。丁卯，上親迎梓宮及皇太后于沙流河，命左右持杖二束，跽太后前，曰：「某不
 孝，久失溫凊，願痛笞之。」太后掖起之，曰：「凡民有子克家，猶愛之，況我有子如此。」叱持杖者退。庚午，獵，親射麞以薦梓宮。壬申，至自沙流河。



 十月丙子，皇太后至中都，居壽康宮。戊寅，權奉安太廟神主于延聖寺，致奠梓宮於東郊，舉哀。己卯，梓宮至中都，以大安殿為丕承殿，安置。壬午，命省部諸司便服治事，不奏死刑一月。辛卯，告於丕承殿。乙未，如菆宮，冊謚永寧皇太后曰慈憲皇后。丁酉，大房山行宮成，名曰磐寧。戊戌，還宮。己亥，以翰林學士承旨耶律歸一等為賀宋正旦使。



 十一月乙巳朔，梓宮發丕承殿。戊申，山陵禮成。甲寅，詔內外大小職官覃
 遷一重，貞元四年租稅並與放免，軍士久於屯戍不經替換者，人賜絹三匹、銀三兩。群臣稱賀。丙辰，燕百官於泰和殿。丁卯，奉安神主于太廟。戊辰，群臣稱賀。辛未，獵於近郊。十二月己丑，還宮。木冰。乙未，上朝太后于壽康宮。己亥，太傅、領三省事大抃薨，親臨哭之，命有司廢務及禁樂三日。



 正隆元年正月癸卯朔，宋、高麗、夏遣使來賀。己酉，群臣奉上尊號曰聖文神武皇帝。上自九月廢朝，常數月不出，有急奏，召左右司郎中省於臥內。庚戌，始視朝。戊午，生辰，宋、高麗、夏遣使來賀。乙丑，觀角抵戲。罷中書門下
 省。以太師、領三省事溫都思忠為尚書令，太尉、樞密使昂為太保，右丞相僕散思恭為太尉、樞密使。左丞劉萼、右丞蕭頤罷，參知政事蔡松年為尚書右丞。樞密副使蕭懷忠罷，吏部尚書耶律安禮為樞密副使。平章政事蕭玉為右丞相，平章政事張暉罷，不置平章政事官。



 二月癸酉朔，改元正隆，大赦。庚辰，御宣華門觀迎佛，賜諸寺僧絹五百匹、彩五十段、銀五百兩。辛巳，改定內外諸司印記。乙未，司徒張通古致仕。庚子，謁山陵。辛丑，還都。三月壬寅朔，始定職事官朝參等格。仍罷兵衛。庚申，以左宣徽使敬嗣暉等為賀宋生日使。



 四月，太尉、樞密使
 僕散思恭以父憂，起復如故。五月辛亥，修容安氏閣女御為妖所憑，舞噪宮中，命殺之。是月，頒行正隆官制。六月庚辰，天水郡公趙桓薨。丙戌，以尚書右丞蔡松年為左丞，樞密副使耶律安禮為右丞，附馬都尉烏古論當海為樞密副使。七月己酉，命太保昂如上京，奉遷始祖以下梓宮。



 八月丁丑，如大房山行視山陵。



 十月乙酉，葬始祖以下十帝于大房山。丁酉，還宮。閏月己亥朔，山陵禮成，群臣稱賀。甲辰，回鶻使使寅術烏籠骨來貢。庚寅，杖右丞相蕭玉、左丞蔡松年、右丞耶律安禮、御史中丞馬諷等。十一月己巳朔，以右司郎中梁金求等為賀宋正
 旦使。癸巳，禁二月八日迎佛。



 二年正月戊辰朔，宋、高麗、夏遣使來賀。庚辰，太白晝見。癸未，生辰，宋、高麗夏遣使來賀。庚寅，以工部侍郎韓錫同知宣徽院事，錫不謝，杖百二十，奪所授官。二月辛丑，初定太廟時享牲牢禮儀。癸卯，改定親王以下封爵等第，命置局追取存亡告身，存者二品以上，死者一品，參酌削降。公私文書，但有王爵字者，皆立限毀抹，雖墳墓碑志並發而毀之。



 三月丙寅朔，高麗遣使賀受尊號。



 四月戊戌，追降景宣皇帝為豐王。以僉書宣徽院事張哲為橫賜高麗使，宿直將軍溫敦斡喝為橫賜夏國使。六
 月乙未，參知政事納合椿年薨。以禮部尚書耶律守素等為賀宋生日使。八月癸卯，始置登聞院。甲寅，罷上京留守司。



 九月乙丑，以宿直將軍僕散烏里黑為夏國生日使。戊子，罷護駕軍，置龍翔虎步軍。罷尚書省文資令史出為外官。是秋，中都、山東、河東蝗。十月壬寅，命會寧府毀舊宮殿、諸大族第宅及儲慶寺，仍夷其址而耕種之。丁未，禁賣古器入他境。乙卯，初鑄銅錢。十一月辛未，以侍衛親軍副指揮使高助不古等為賀宋正旦使。十二月己亥，以侍衛親軍都指揮使紇石烈良弼為參知政事。



 三年正月壬戌朔，宋、高麗、夏遣使來賀。丙寅，子矧思阿不死，殺太醫副使謝友正及其乳母等。丁丑，生辰，宋、高麗、夏遣使來賀。己卯，杖右諫議大夫楊伯雄。



 二月壬辰朔，都城及京兆初置錢監。甲午，遣使檢視隨路金銀銅鐵冶。



 三月辛酉朔，司天奏日食，侯之不見。命自今遇日食，面奏，不須頒告。辛巳，以兵部尚書蕭恭等為賀宋生日使。四月丙辰，樞密副使烏古論當海罷，以北京留守張暉為樞密副使。六月壬辰，蝗入京師。



 七月庚申，封子廣陽為滕王。甲申，以右丞相蕭玉為司徒，尚書左丞蔡松年為右丞相，右丞耶律安禮為左丞，參知政事紇石
 烈良弼為右丞，左宣徽使敬嗣暉、吏部尚書李通為參知政事。九月己未，太白經天。甲子，滕王廣陽薨。庚午，以宿直將軍阿魯保為夏國生日使。丁丑，以教坊提點高存福為高麗生日使。辛巳，遷中都屯軍二猛安於南京，遣吏部尚書李惇等分地安置。十月戊戌，詔尚書省：「凡事理不當者，許詣登聞檢院投狀，院類奏覽訖，付御史臺理問。」



 十一月辛酉，以工部尚書蘇保衡等為賀宋正旦使。癸亥，詔有司勤政安民。癸未，尚書左丞耶律安禮罷。參知政事李通以憂制，起復如故。詔左丞相張浩、參知政事敬嗣暉營建南京宮室。十二月乙卯，以樞密副
 使張暉為尚書左丞。歸德尹致仕高召和式起為樞密副使。



 四年正月丙辰朔，宋、高麗、夏遣使來賀。上朝太后于壽康宮。丁巳，御史大夫高楨薨。庚申，更定私相越境法，並論死。辛酉，罷鳳翔、唐、鄧、潁、蔡、鞏、洮、膠西諸榷場，置場泗州。辛未，生辰，宋、高麗、夏遣使來賀。二月己丑，以左宣徽使許霖為御史大夫。丁未，修中都城。造戰船于通州。詔諭宰臣以伐宋事。調諸路猛安謀克軍年二十以上、五十以下者，皆籍之，雖親老丁多亦不許留侍。



 三月丙辰朔，遣兵部尚書蕭恭經畫夏國邊界。遣使分詣諸道總
 管府督造兵器。四月辛丑，命增山東泉水、畢括兩營兵士廩給。庚戌，詔諸路舊貯軍器並致於中都。時方建宮室于南京，又中都與四方所造軍器材用皆賦於民，箭翎一尺至千錢，村落間往往椎牛以供筋革，至於烏鵲狗彘無不被害者。辛亥，尚書左丞張暉、御史大夫許霖罷。以大興尹徒單貞為樞密副使。以秘書監王可道等為賀宋生日使。八月，詔諸路調馬，以戶口為差，計五十六萬餘匹，富室有至六十匹者，仍令戶自養飼以俟。己卯，尚書右丞相蔡松年薨。



 九月，以翰林待制完顏達紀為高麗生日使，宿直將軍加古撻懶為夏國生日使。
 十月乙亥，獵于近郊，觀造船于通州。賜尚書右丞紇石烈良弼、樞密副使徒單貞佩刀入宮。十一月甲辰，以翰林侍講學士施宜生等為賀宋正旦使。十二月乙卯，宋遣使告母韋氏哀。甲子，太白晝見。乙丑，以左副點檢大懷忠等為宋弔祭使。乙亥，太醫使祁宰上疏諫伐宋，殺之。



 五年正月庚辰朔，宋、高麗、夏遣使來賀。乙未，生辰，宋、高麗、夏遣使來賀。二月壬子，宋遣使獻母后遣留物。丁卯，太白晝見。辛未，河東、陜西地震，鎮戎、德順軍大風，壞廬舍，人多壓死。甲戌，遣引進使高植、刑部郎中海狗分道
 監視所獲盜賊，並凌遲處死，或鋸灼去皮截手足。仍戒屯戍千戶謀克等，後有獲者，並處死，總管府官亦決罰。



 三月辛巳，東海縣民張旺、徐元等反，遣都水監徐文、步軍指揮使張弘信、同知大興尹事李惟忠、宿直將軍蕭阿窊率舟師九百，浮海討之，命之曰：「朕意不在一邑，將試舟師耳。」庚子，以司徒判大宗正事蕭玉為御史大夫，司徒如故，尚書右丞紇石烈良弼為左丞，橫海軍節度使致仕劉長言起為右丞。



 四月庚戌，昭妃蒲察阿里忽有罪賜死。甲寅，宿州防禦使耶律翼使宋失體，杖二百，除名。甲戌，太白晝見。六月，徐文等破賊張旺、徐元，東海
 平。



 七月辛巳，詔東海縣徐元、張旺詿誤者，並釋之。壬午，以張弘信被命討賊，稱疾逗遛萊州，與妓樂飲燕，杖之二百。癸卯，遣使簽諸路漢軍。八月丙午朔，日有食之。辛亥，命榷貨務并印造鈔引庫起赴南京。己巳，樞密副使徒單貞罷，以太子少保徒單永年為樞密副使。辛未，謁山陵，見田間獲者，問其豐耗，以衣賜之。



 九月己卯，還宮。十月庚午，遣護衛完顏普連等二十四人督捕山東、河東、河北、中都盜賊。籍諸路水手得三萬人。十一月乙酉，以濟南尹僕散烏者等為賀宋正旦使。尚書右丞劉長言罷。命親軍司以所掌付大興府。置左右驍騎都副指
 揮使，隸點檢司。步軍都副指揮使，隸宣徽院。



 十二月癸丑，禁中都、河北、山東、河南、河東、京兆軍民綱捕禽獸及畜養雕隼者。戊辰，禁朝官飲酒，犯者死，三國人使燕飲者罪。



 六年正月甲戌朔，宋、高麗、夏遣使來賀。丁丑，判大宗正徒單貞、益都尹京、安武軍節度使爽、金吾衛上將軍阿速飲酒，以近屬故，杖貞七十，餘皆杖百。壬午，上將如南京，以司徒、御史大夫蕭玉為大興尹，司徒如故。樞密副使徒單永年罷，以都點檢紇石烈志寧為樞密副使。己丑，生辰，宋、高麗、夏遣使來賀。癸巳，命參知政事李通諭
 宋使徐度等曰：「朕昔從梁王軍，樂南京風土，常欲巡幸。今營繕將畢功，期以二月末先往河南。帝王巡守，自古有之。以淮右多隙地，欲校獵其間，從兵不踰萬人。況朕祖宗陵廟在此，安能久于彼乎。汝等歸告汝主，令有司宣諭朕意，使淮南之民無懷疑懼。」庚子，詔自中都至河南府所過州縣調從獵騎士二千。辛丑，殺蒲察阿虎迭女義察。義察，慶宜公主出，幼鞠宮中，上屢欲納之，太后不可。至是，以罪殺之。



 二月乙巳，杖衛王襄之妃及左宣徽使許霖。甲寅，以參知政事李通為尚書右丞。己未，禁扈從縱獵擾民。庚申，徵諸道水手運戰船。癸亥，發中都。
 丙寅，次安肅州。三月己卯，改河南北邙山為太平山，稱舊名者以違制論。丁亥，將至獲嘉，有男子上書言事，斬之，所言莫得聞。癸巳，次河南府，因出獵，幸汝州溫湯，視行宮地。自中都至河南，所過麥皆為空。復禁扈從毋輒離次及游賞飲酒，犯者罪皆死，而莫有從者。詔內地諸猛安赴山後牧馬，俟秋並發。弟袞之妻烏延氏有罪，賜死。烏延氏之弟南京兵馬副都指揮使習泥烈亦以罪誅。



 四月丁未，詔百官先赴南京治事，尚書省、樞密院、大宗正府、勸農司、太府、少府皆從行，吏、戶、兵、刑部，四方館，都水監，大理司官各留一員。以簽書樞密院事高景山等
 為賀宋生日使。戊申，詔汝州百五十里內州縣，量遣商賈赴溫湯置市。詔有司移問宋人，蔡、穎、壽諸州對境創置堡戍者。庚戌，發河南府。契丹不補自山馳下，伏道左，自陳破東海賊有功，為李惟忠所抑，立命斬之。丁卯，次溫湯。誡扈從毋輒過汝水。上獵，奔鹿突之墮馬，嘔血數日。遣使徵諸道兵。



 五月庚辰，太師、尚書令耨碗溫都思忠薨。契丹諸部反，遣右衛將軍蕭禿剌等討之。六月癸卯，命樞密使僕散思恭、西京留守蕭懷忠將兵一萬討契丹諸部。上自汝州如南京。壬戌，次南京近郊，左丞相張浩率百官迎謁。是夜，大風，壞承天門鴟尾。癸亥，上備法
 駕入於南京。



 七月丁亥，以左丞相張浩為太傅、尚書令，司徒、大興尹蕭玉為尚書左丞相，吏部尚書白彥恭為樞密副使，樞密副使紇石烈志寧為開封尹，安武軍節度使徒單貞為御史大夫。己丑，賜從駕、從行、從軍及千戶謀克錢帛。大括天下羸馬。殺亡遼耶律氏、宋趙氏子男凡百三十餘人。



 八月壬寅，單州賊杜奎據城叛，遣都點檢耶律湛、右驍騎副都指揮大磐討之。以樞密副使白彥恭為北面兵馬都統，開封尹紇石烈志寧副之，中都留守完顏彀英為西北面兵馬都統，西北路招討使唐括孛古的副之，討契丹。癸丑，以諫伐宋弒皇太后
 徒單氏于寧德宮，仍命即宮中焚之，棄其骨水中，並殺其侍婢等十餘人。癸亥，殺右衛將軍蕭禿剌、護衛十人長斡盧保，族樞密使僕散思恭、北京留守蕭賾、西京留守蕭懷忠，杖尚書令張浩、左丞相蕭玉。以太常博士張崇為高麗生日使，蕭誼忠為夏國生日使。甲子，封所幸太后侍婢高福娘為鄖國夫人。



 九月庚午朔，以太保、判大宗正事昂為樞密使，太保如故。戊子，殺前壽州刺史毛良虎。庚寅，大名府賊王九據城叛，眾至數萬，所至盜賊峰起，大者連城邑，小者保山澤，或以十數騎張旗幟而行，官軍莫敢近。上又惡聞盜賊事，言者輒罪之。



 上自將
 三十二總管兵伐宋，進自壽春。以太保、樞密使昂為左領軍大都督，尚書右丞李通副之，尚書左丞紇石烈良弼為右領軍大都督，判大宗正烏延蒲盧渾副之，御史大夫徒單貞為左監軍，同判大宗正事徒單永年為右監軍，左宣徽使許霖為左都監，河南尹蒲察斡論為右都監，皆從。工部尚書蘇保衡為浙東道水軍都統制，益都尹鄭家副之，由海道徑趨臨安。太原尹劉萼為漢南道行營兵馬都統制，濟南尹僕散烏者副之，進自蔡州。河中尹徒單合喜為西蜀道行營兵馬都統制，平陽尹張中彥副之，由鳳翔取散關，駐軍以俟後命。武勝、武平、
 武捷三軍為前鋒。徒單貞別將兵二萬入淮陰。甲午，上發南京，詔皇后及太子光英居守，尚書令張浩、左丞相蕭玉、參知政事敬嗣暉留治省事。丙申，太白晝見。將士自軍中亡歸者相屬于道。曷蘇館猛安福壽、東京謀克金住等始授甲於大名，即舉部亡歸，從者眾至萬餘，皆公言於路曰：「我輩今往東京，立新天子矣！」



 十月乙巳，陰迷失道，二鼓始達營所。丙午，慶雲見。東京留守曹國公烏祿即位于遼陽，改元大定，大赦。數海陵過惡：弒皇太后徒單氏，弒太宗及宗翰、宗弼子孫及宗本諸王，毀上京宮室，殺遼豫王、宋天水郡王、郡公子孫等數十事。丁
 未，大軍渡淮，將至廬州，獲白鹿，以為武王白魚之兆。漢南道劉萼取通化軍、蔣州、信陽軍。徒單貞敗宋將王權於盱眙，進取揚州。前鋒軍至段寨，宋戍兵皆遁去，敗宋兵於蔚子橋，敗宋兵于巢縣，斬二百級，至和州。王權夜以兵千餘來襲，射卻之。翼日，雨。宋人夜焚其積遁去。詰旦追之，宋人逆戰，猛安韓棠軍卻，遂失利。溫都奧剌奔北，武捷軍副總管阿散率猛安謀克力戰，卻之。王權退保南岸。癸亥，上次和州，阿散等進階賞賚有差。西蜀道徒單合喜駐散關，宋人攻秦州臘家城、德順州，克之。浙東道蘇保衡與宋人戰于海道，敗績，副統制鄭家死
 之。



 十一月庚午，左司郎中兀不喝等聞赦，入白東京即位改元事，上拊髀歎曰：「我本欲滅宋後改元大定，豈非天命乎？」出其書示之，即預志改元事也。以勸農使完顏元宜為浙西道兵馬都統制，刑部尚書郭安國副之。上駐軍江北。遣武平總管阿鄰先渡江至南岸，失利。上還和州，遂進兵揚州。甲午，會舟師于瓜洲渡，期以明日渡江。乙未，浙西兵馬都統制完顏元宜等軍反，帝遇弒，崩，年四十。



 海陵在位十餘年，每飾情貌以御臣下。卻尚食進鵝以示儉，及游獵頓次，不時需索，一鵝一鶉，民間或用數萬售之，有以一牛易一鶉者。或以弊衾覆衣，以示
 近臣。或服補綴，令記注官見之。或取軍士陳米飯與尚食同進，先食軍士飯幾盡。或見民車陷泥澤，令衛士下挽，俟車出然後行。與近臣燕語，輒引古昔賢君以自況。顯責大臣，使進直言。使張仲軻輩為諫官，而祁宰竟以直諫死。比暱群小，官賞無度，左右有曠僚者，人或以名呼之，即授以顯階。常置黃金裀褥間，有喜之者，令自取之。而淫嬖不擇骨肉，刑殺不問有罪。至營南京宮殿，運一木之費至二千萬，牽一車之力至五百人。宮殿之飾，遍傅黃金而後間以五采，金屑飛空如落雪。一殿之費以億萬計，成而復毀，務極華麗。其南征造戰艦江上，毀
 民廬舍以為材，煮死人膏以為油，殫民力如馬牛，費財用如土苴，空國以圖人國，遂至於敗。都督府以其柩置之南京班荊館。大定二年，降封為海陵郡王，謚曰煬。二月，世宗使小底婁室與南京官遷其柩於寧德宮。四月，葬於大房山鹿門谷諸王兆域中。二十年，熙宗既祔廟，有司奏曰：「煬王之罪未正。準晉趙王倫廢惠帝自立，惠帝反正，誅倫，廢為庶人。煬帝罪惡過於倫，不當有王對，亦不當在諸王塋域。」乃詔降為海陵庶人，改葬于山陵西南四十里。



 贊曰：海陵智足以拒諫，言足以飾非。欲為君則弒其君，
 欲伐國則弒其母，欲奪人之妻則使之殺其夫。三綱絕矣，何暇他論。至於屠滅宗族，剪刈忠良，婦姑姊妹盡入嬪御。方以三十二總管之兵圖一天下，卒之戾氣感召，身由惡終，使天下後世稱無道主以海陵為首。可不戒哉！可不戒哉！



\end{pinyinscope}