\article{進金史表}

\begin{pinyinscope}

 開府儀同三司、上柱國、錄軍國重事、中書右丞相、監修國史、領經筵事、提調太醫院廣惠司事臣阿魯圖言：



 竊惟漢高帝入關，任蕭何而收秦籍；唐太宗即祚，命魏徵以作《隋書》。蓋歷數歸真主之朝，而簡編載前代之事，國可滅史不可滅，善吾師惡亦吾師。矧夫典故之源流，章程之沿革，不披往牒，曷蓄前聞。



 維此金源，起於海裔，以滿萬之眾，橫行天下，不十年之久，專制域中。其用兵也如縱燎而乘風，其得國也若置郵而傳令。及煟興於禮樂，乃煥有乎聲明。嘗循初而汔終，因考功而論德。非武元之英略，不足以開九帝之業，非大定之仁政，不足以固百年之基。天會有吞四
 海之勢，而未有壹四海之規；明昌能成一代之制，而亦能壞一代之法。海陵無道，自取覆敗；宣宗輕動，曷濟中興。迨夫浚郊多壘之秋，汝水飛煙之日，天人屬望，久有在矣；君臣守義，蓋足取焉。



 我太祖法天啟運聖武皇帝，以有名之師，而釋奕世之愾；以無敵之仁，而收兆民之心。勁卒搗居庸關，北拊其背，大軍出紫荊口，南搤其吭。指顧可成於雋功，操縱莫窺於廟算，懲彼取遼之暴，容其涉河以遷。太宗英文皇帝席卷雲、朔，而徇地並、營，囊括趙、代，而傳檄齊、魯，滅夏國以蹴秦、鞏，通宋人以逼河、淮。睿宗仁聖景襄皇帝冒萬險，出饒風，長驅平陸；戰三峰，乘大雪，遂定中原。



 太陽出而爝火熸，正音作而眾樂廢。爰及世祖聖德神功文武皇帝，恢弘至化，勞來遺黎。燕地定都，撤武靈之舊址，遼陽建省，撫肅慎之故墟。於時張柔歸金史於其先，王鶚輯金事於其後。是以纂修之命，見諸敷遺之謀，延祐申舉而未遑，天歷推行而弗竟。



 臣阿魯圖誠惶誠懼，頓首頓首，欽惟皇帝陛下緝熙聖學，紹述先猷，當邦家間暇之時，治經史討論之務。念彼泰和以來之事跡，涉我聖代初興之歲年。太祖受帝號於丙寅，先五載而硃鳳應，世皇毓聖質於乙亥，蚤一歲而黃河清。若此貞符，昭然成命。第以變故多而舊史闕，耆艾沒而新說訛，弗折衷於大朝，恐失真於他日。於是聖心獨斷，盛事力行，申命臣阿魯圖以中書右丞相、臣別兒怯不花以中書左丞相領三史事，臣脫脫以前中書右丞相仍都總裁，臣御史大夫帖睦爾
 達世、臣中書平章政事賀惟一、臣翰林學士承旨張起巖、臣翰林學士歐陽玄、臣治書侍御史李好文、臣禮部尚書王沂、臣崇文太監楊宗瑞為總裁官，臣江西湖東道肅政廉訪使沙剌班、臣江西湖東道肅政廉訪副使王理、臣翰林待制伯顏、臣國子博士費著，臣秘書監著作郎趙時敏，臣太常博士商企翁為史官，集眾技以貴成書，儜奏篇以覽近監。臣阿魯圖仰承隆委，俯竭微勞。紬石室之文，誠乏司馬遷之作，獻《金鏡》之錄，願攄張相國之忠。謹撰述本紀十九卷、志三十九卷、表四卷、列傳七十三卷、目錄二卷，裝潢成一百三十七帙，隨表以聞，上塵天覽，無任慚愧戰汗屏營之至。



 臣阿魯圖誠惶誠懼，頓首頓首謹言。



 至正四年十一月日，開府儀同三司、上柱國、錄軍國重事、中書右丞相、監修國史、領經筵事、提調太醫院廣惠司事臣阿魯圖上表。



\end{pinyinscope}