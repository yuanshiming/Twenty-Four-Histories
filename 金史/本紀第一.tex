\article{本紀第一}

\begin{pinyinscope}

 世紀



 金之先，出靺鞨氏。靺鞨本號勿吉。勿吉，古肅慎地也。元魏時，勿吉有七部：曰粟末部、曰伯咄部、曰安車骨部、曰拂涅部、曰號室部、曰黑水部、曰白山部。隋稱靺鞨，而七部並同。唐初，有黑水靺鞨、慄末靺鞨，其五部無聞。粟末靺鞨始附高麗，姓大氏。李績破高麗，粟末靺鞨保東牟山。後為渤海，稱王，傳十餘世。有文字、禮樂、官府、制度。有五京、十五府、六十二州。黑水靺鞨居肅慎地，東瀕海，南接高麗，亦附於高麗。嘗以兵十五萬眾助高麗拒唐太宗，敗于安市。開元中，來朝，置黑水府，以部長為都督、刺史，置長史監之。賜都督姓李氏，名獻誠，領黑水經略使。其後渤海盛強，黑水役屬之，朝貢遂絕。五代時，契丹盡取渤海地，而黑水靺鞨附屬于契丹。其在南者籍契丹，號熟女直；其在北者不在契丹籍，號生女直。生女直地有混同江、長白山，混同江亦號黑龍江，所謂「白山黑水」是也。



 金之始祖諱函普，初從高麗來，年已六十餘矣。兄阿古迺好佛，留高麗不肯從，曰：「後世子孫必有能相聚
 者，吾不能去也。」獨與弟保活里俱。始祖居完顏部僕乾水之涯，保活里居耶懶。其後胡十門以曷蘇館歸太祖，自言其祖兄弟三人相別而去，蓋自謂阿古乃之後。石土門、迪古乃，保活里之裔也。及太祖敗遼兵于境上，獲耶律謝十，乃使梁福、斡荅刺招諭渤海人曰：「女直、渤海本同一家。」蓋其初皆勿吉之七部也。始祖至完顏部，居久之，其部人嘗殺它族之人，由是兩族交惡，哄鬥不能解。完顏部人謂始祖曰：「若能為部人解此怨，使兩族不相殺，部有賢女，年六十而未嫁，當以相配，仍為同部。」始祖曰：「諾。」乃自往諭之曰：「殺一人而鬥不解，損傷益多。曷
 若止誅首亂者一人，部內以物納償汝，可以無鬥，而且獲利焉。」怨家從之。乃為約曰：「凡有殺傷人者，徵其家人口一、馬十偶、牸牛十、黃金六兩，與所殺傷之家，即兩解，不得私斗。」曰：「謹如約。」女直之俗，殺人償馬牛三十，自此始。既備償如約，部眾信服之，謝以青牛一，并許歸六十之婦。始祖乃以青牛為聘禮而納之，并得其貲產。後生二男，長曰烏魯，次曰斡魯，一女曰注思板，遂為完顏部人。天會十四年，追謚景元皇帝，廟號始祖。皇統四年，號其藏曰光陵。五年，增謚始祖懿憲景元皇帝。



 子德帝，諱烏魯。天會十四年，追謚德皇帝。皇統四年，號其藏曰熙
 陵。五年，增謚淵穆玄德皇帝。



 子安帝，諱跋海。天會十四年，追謚安皇帝。皇統四年，號其藏建陵。五年，增謚和靖慶安皇帝。



 子獻祖，諱綏可。黑水舊俗無室廬，負山水坎地，梁木其上，覆以土，夏則出隨水草以居，冬則入處其中，遷徙不常。獻祖乃徙居海古水，耕墾樹藝，始築室，有棟宇之制，人呼其地為納葛里。納葛里者，漢語居室也。自此遂定居於安出虎水之側矣。天會十四年，追謚定昭皇帝，廟號獻祖。皇統四年，號其藏曰輝陵。五年，增謚獻祖純烈定昭皇帝。



 子昭祖，諱石魯，剛毅質直。生女直無書契，無約束，不可檢制。昭祖欲稍立條教，諸父、部人
 皆不悅，欲坑殺之。已被執，叔父謝里忽知部眾將殺昭祖，曰：「吾兄子，賢人也，必能承家，安輯部眾，此輩奈何輒欲坑殺之！」亟往，彎弓注矢射于眾中，劫執者皆散走，昭祖乃得免。昭祖稍以條教為治，部落浸強。遼以惕隱官之。諸部猶以舊俗，不肯用條教。昭祖耀武至于青嶺、白山，順者撫之，不從者討伐之，入于蘇濱、耶懶之地，所至克捷，還經僕燕水。僕燕，漢語惡瘡也。昭祖惡其地名，雖已困憊，不肯止。行至姑里甸，得疾。迨夜，寢于村舍。有盜至，遂中夜啟行，至逼剌紀村止焉。是夕，卒。載柩而行，遇賊於路，奪柩去。部眾追賊與戰，復得柩。加古部人蒲虎
 復來襲之，垂及，蒲虎問諸路人曰：「石魯柩去此幾何？」其人曰：「遠矣，追之不及也。」蒲虎遂止。於是乃得歸葬焉。生女直之俗，至昭祖時稍用條教，民頗聽從，尚未有文字，無官府，不知歲月晦朔，是以年壽脩短莫得而考焉。天會十五年，追謚成襄皇帝，廟號昭祖。皇統四年，藏號安陵。五年，增謚昭祖武惠成襄皇帝。



 子景祖，諱烏古迺。遼太平元年辛酉歲生。自始祖至此，已六世矣。景祖稍役屬諸部，自白山、耶悔、統門、耶懶、土骨論之屬，以至五國之長，皆聽命。是時，遼之邊民有逃而歸者。及遼以兵徙鐵勒、烏惹之民，鐵勒、烏惹多不肯徙，亦逃而來歸。遼使
 曷魯林牙將兵來索逋逃之民。景祖恐遼兵深入，盡得山川道路險易，或將圖之，乃以計止之曰：「兵若深入，諸部必驚擾，變生不測，逋戶亦不可得，非計也。」曷魯以為然，遂止其軍，與曷魯自行索之。是時，鄰部雖稍從，孩懶水烏林答部石顯尚拒阻不服。攻之，不克。景祖以計告於遼主，遼主遣使責讓石顯。石顯乃遣其子婆諸刊入朝，遼主厚賜遣還。其後石顯與婆諸刊入見遼主於春蒐。遼主乃留石顯於邊地，而遣婆諸刊還所部。景祖之謀也。既而五國蒲聶部節度使拔乙門叛遼，鷹路不通。遼人將討之，先遣同乾來諭旨。景祖曰：「可以計取。若用
 兵，彼將走保險阻，非歲月可平也。」遼人從之。蓋景祖終畏遼兵之入其境也，故自以為功。於是景祖陽與拔乙門為好，而以妻子為質，襲而擒之，獻於遼主。遼主召見於寢殿，燕賜加等，以為生女直部族節度使。遼人呼節度使為太師，金人稱都太師者自此始。遼主將刻印與之，景祖不肯繫遼籍，辭曰：「請俟他日。」遼主終欲與之，遣使來。景祖詭使部人揚言曰：「主公若受印繫籍，部人必殺之！」用是以拒之，遼使乃還。既為節度使，有官屬，紀綱漸立矣。生女直舊無鐵，鄰國有以甲胄來鬻者，傾貲厚賈以與貿易，亦令昆弟族人皆售之。得鐵既多，因之以
 修弓矢，備器械，兵勢稍振，前後願附者眾。斡泯水蒲察部、泰神忒保水完顏部、統門水溫迪痕部、神隱水完顏部，皆相繼來附。



 景祖為人寬恕，能容物，平生不見喜慍。推財與人，分食解衣，無所吝惜。人或忤之，亦不念。先時，有叛去者，遣人諭誘之。叛者曰：「汝主，活羅也。活羅，吾能獲之，吾豈能為活羅屈哉！」活羅，漢語慈烏也。北方有之，狀如大雞，善啄物，見馬牛橐駝脊間有瘡，啄其脊間食之，馬牛輒死，若飢不得食，雖砂石亦食之。景祖嗜酒好色，飲啖過人，時人呼曰活羅，故彼以此訕之，亦不以介意。其後訕者力屈來降，厚賜遣還。曷懶水有率眾降者，
 錄其歲月姓名，即遣去，俾復其故。人以此益信服之。遼咸雍八年，五國沒拈部謝野勃堇叛遼，鷹路不通。景祖伐之，謝野來禦。景祖被重鎧，率眾力戰。謝野兵敗，走拔里邁濼。時方十月，冰忽解，謝野不能軍，眾皆潰去，乃旋師。道中遇逋亡，要遮險阻，晝夜拒戰，比至部已憊。即往見遼邊將達魯骨，自陳敗謝野功。行次來流水，未見達魯骨，疾作而復，卒於家，年五十四。天會十四年，追謚惠桓皇帝，廟號景祖。皇統四年，藏號定陵。五年，增謚景祖英烈惠桓皇帝。



 第二子襲節度使，是為世祖，諱劾里缽。生女直之俗，生子年長即異居。景祖九子，元配唐括氏
 生劾者，次世祖，次劾孫，次肅宗，次穆宗。及當異居，景祖曰：「劾者柔和，可治家務。劾里缽有器量智識，何事不成。劾孫亦柔善人耳。」乃命劾者與世祖同居，劾孫與肅宗同居。景祖卒，世祖繼之。世祖卒，肅宗繼之。肅宗卒，穆宗繼之。穆宗復傳世祖之子，至於太祖，竟登大位焉。世祖，遼重熙八年己卯歲生。遼咸雍十年，襲節度使。景祖異母弟跋黑有異志，世祖慮其為變，加意事之，不使將兵，但為部長。跋黑遂誘桓赧、散達、烏春、窩謀罕為亂，及間諸部使貳于世祖。世祖猶欲撫慰之，語在跋黑、桓赧等傳中。世祖嘗買加古部鍛工烏不屯被甲九十，烏春欲
 托此以為兵端，世祖還其甲，語在《烏春傳》。部中有流言曰：「欲生則附於跋黑，欲死則附于劾里缽、頗剌淑。」世祖聞之，疑焉。無以察之，乃佯為具裝，欲有所往者，陰遣人揚言曰：「寇至！」部眾聞者莫知虛實，有保於跋黑之室者，有保於世祖之室者，世祖乃盡得兄弟部屬向背彼此之情矣。



 間數年，烏春來攻，世祖拒之。時十月已半，大雨累晝夜，冰澌覆地，烏春不能進。既而悔曰：「此天也！」乃引兵去。烏春舍於阿里矮村滓不乃家，而以兵圍其弟勝昆於胡不村。兵退，勝昆執其兄滓不乃，而請蒞殺于世祖，且請免其孥戮。從之。桓赧、散達亦舉兵，遣肅宗拒之。
 當是時，烏春兵在北，桓赧兵在南，其勢甚盛。戒之曰：「可和則與之和，否則決戰！」肅宗兵敗。會烏春以久雨解去，世祖乃以偏師涉舍很水，經貼割水，覆桓赧、散達之家。明日，大霧晦冥，失道，至婆多吐水乃覺。即還至舍很、貼割之間，升高阜望之，見六騎來，大呼，馳擊之。世祖射一人斃，生獲五人，問之，乃知卜灰、撒骨出使助恆赧、散達者也。世祖至桓赧、散達所居，焚蕩其室家。殺百許人，舊將主保亦死之。比世祖還，與肅宗會，肅宗兵又敗矣。世祖讓肅宗失利之狀。遣人議和，桓赧、散達曰：「以爾盈歌之大赤馬、辭不失之紫騮馬與我，我則和。」二馬皆女直
 名馬，不許。



 桓赧、散達大會諸部來攻，過裴滿部，以其附於世祖也，縱火焚之。蒲察部沙祇勃堇、胡補答勃堇使阿喜來告難，世祖使之詭從以自全，曰：「戰則以旗鼓自別。」世祖往禦桓赧之眾，將行，有報者曰：「跋黑食於愛妾之父家，肉脹咽死矣！」乃遣肅宗求援於遼，遂率眾出。使辭不失取海姑兄弟兵，已而乃知海姑兄弟貳於桓赧矣。欲併取其眾，徑至海姑。偵者報曰：「敵已至。」將戰，世祖戒辭不失曰：「汝先陣於脫豁改原，待吾三揚旗，三鳴鼓，即棄旗決戰。死生惟在今日，命不足惜！」使裴滿胡喜牽大紫騮馬以為貳馬，馳至陣。時桓赧、散達盛強，世祖軍吏
 未戰而懼，皆植立無人色。世祖陽陽如平常，亦無責讓之言，但令士卒解甲少憩，以水沃面，調蒨水飲之。有頃，訓勵之，軍勢復振。乃避眾獨引穆宗，執其手密與之言曰：「今日之事，若勝則已，萬一有不勝，吾必無生。汝今介馬遙觀，勿預戰事。若我死，汝勿收吾骨，勿顧戀親戚，亟馳馬奔告汝兄頗剌淑，于遼繫籍受印，乞師以報此仇！」語畢，袒袖，不被甲，以縕袍垂襴護前後心，韔弓提劍，三揚旗，三鳴鼓，棄旗搏戰，身為軍鋒，突入敵陣，眾從之。辭不失從後奮擊，大敗之。乘勝逐之，自阿不彎至于北隘甸，死者如仆麻，破多吐水水為之赤，棄車甲馬牛軍
 實盡獲之。世祖曰：「今日之捷，非天不能及此，亦可以知足矣。雖縱之去，敗軍之氣，沒世不振。」乃引軍還。世祖視其戰地，馳突成大路，闊且三十隴。手殺九人，自相重積，人皆異之。桓赧、散達自此不能復聚，未幾，各以其屬來降，遼大安七年也。



 初，桓赧兄弟之變，魯部卜灰、蒲察部撒骨出助之。至是，招之，不肯和。卜灰之黨石魯遂殺卜灰來降。撒骨出追躡亡者，道傍人潛射之，中口而死。自是舊部悉歸。景祖時，斡勒部人盃乃來屬，及是，有他志。會其家失火，因以縱火誣歡部，世祖征償如約。盃乃不自安，遂結烏春、窩謀罕舉兵。使肅宗與戰，敗之，獲
 杯乃，世祖獻之於遼。臘醅、麻產侵掠野居女直，略來流水牧馬。世祖擊之，中四創，久之疾愈。臘醅等復略穆宗牧馬，交結諸部。世祖復伐之，臘醅等紿降，乃旋。臘醅得姑里甸兵百十有七人，據暮稜水守險，石顯子婆諸刊亦在其中。世祖圍而克之，盡獲姑里甸兵。麻產遁去。遂擒臘醅及婆諸刊，皆獻之遼。既已，復請之，遼人與之，并以前後所獻罪人歸之。歡都在破烏春等於斜堆，故石、拔石皆就擒。世祖自將與歡都合兵嶺東，諸軍皆至。是時，烏春已前死，窩謀罕請于遼，願和解。既與和，復來襲，乃進軍圍之。窩謀罕棄城遁去。破其城，盡俘獲之，以功
 差次分賜諸軍。城始破，議渠長生殺，眾皆長跪，遼使者在坐。忽一人佩長刀突前咫尺，謂世祖曰：「勿殺我！」遼使及左右皆走匿。世祖色不少動，執其人之手，語之曰：「吾不殺汝也。」於是罰左右匿者，曰：「汝等何敢失次耶？」罰既已，乃徐使執突前者殺之。其膽勇鎮物如此。



 師還，寢疾，遂篤。元娶拏懶氏哭不止，世祖曰：「汝勿哭，汝惟後我一歲耳。」肅宗請後事，曰：「汝惟後我三年。」肅宗出，謂人曰：「吾兄至此，亦不與我好言。」乃叩地而哭。俄呼穆宗謂曰：「烏雅束柔善，若辦集契丹事，阿骨打能之。」遼大安八年五月十五日卒。襲位十九年，年五十四。明年，拏懶氏卒。又
 明年，肅宗卒。肅宗病篤，歎曰：「我兄真多智哉！」世祖天性嚴重，有智識，一見必識，暫聞不忘。凝寒不縮慄，動止不回顧。每戰未嘗被甲，先以夢兆候其勝負。嘗乘醉騎驢入室中，明日見驢足跡，問而知之，自是不復飲酒。襲位之初，內外潰叛，締交為寇。世祖乃因敗為功，變弱為彊。既破桓赧、散達、烏春、窩謀罕，基業自此大矣。天會十五年，追謚聖肅皇帝，廟號世祖。皇統四年，號其藏曰永陵。五年，增謚世祖神武聖肅皇帝。



 母弟頗剌淑襲節度使，景祖第四子也，是為肅宗。遼重熙十一年壬午歲生。在父兄時號國相。國相之稱不知始何時。初，雅達為國相。
 雅達者，桓赧、散達之父也。景祖以幣馬求之於雅達，而命肅宗為之。肅宗自幼機敏善辯。當其兄時，身居國相，盡心匡輔。是時，叔父跋黑有異志，及桓赧、散達、烏春、窩謀罕、石顯父子、臘醅、麻產作難，用兵之際，肅宗屢當一面。尤能知遼人國政人情。凡有遼事，一切委之肅宗專心焉。凡白事於遼官，皆令遠跪陳辭，譯者傳致之，往往為譯者錯亂。肅宗欲得自前委曲言之，故先不以實告譯者。譯者惑之，不得已，引之前，使自言。乃以草木瓦石為籌，枚數其事而陳之。官吏聽者皆愕然，問其故，則為卑辭以對曰：「鄙陋無文，故如此。」官吏以為實然，不復疑
 之，是以所訴無不如意。



 桓赧、散達之戰，部人賽罕死之，其弟活羅陰懷忿怨。一日，忽以劍脊置肅宗項上曰：「吾兄為汝輩死矣！剄汝以償，則如之何？」久之，因其兄柩至，遂怒而攻習不出，習不出走避之。攻肅宗於家，矢注次室之裙，著于門扉。復攻歡都，歡都衷甲拒于室中，既不能入，持其門旃而去，往附盃乃。盃乃誘烏春兵度嶺，世祖與遇於蘇素海甸。世祖曰：「予昔有異夢，今不可親戰。若左軍中有力戰者，則大功成矣！」命肅宗及斜列、辭不失與之戰。肅宗下馬，名呼世祖，復自呼其名而言曰：「若天助我當為眾部長，則今日之事神祇監之。」語畢再拜。
 遂炷火束縕。頃之，大風自後起，火益熾。是時八月，并青草皆焚之，煙焰漲天。我軍隨煙衝擊，大敗之。遂獲盃乃，囚而獻諸遼。並獲活羅，肅宗釋其罪，左右任使之，後竟得其力焉。



 大安八年，自國相襲位。是時，麻產尚據直屋鎧水，繕完營堡，誘納亡命。招之，不聽，遣康宗伐之。太祖別軍取麻產家屬，錡釜無遺。既獲麻產，殺之，獻馘于遼。陶溫水民來附。二年癸酉，遣太祖以偏師伐泥厖古部帥水抹離海村跋黑、播立開，平之，自是寇賊皆息。三年八月，肅宗卒。天會十五年，追謚穆憲皇帝。皇統四年，藏號泰陵。五年，增謚肅宗明睿穆憲皇帝。



 母弟穆宗，諱盈
 歌，字烏魯完，景祖第五子也。南人稱揚割太師，又曰揚割追謚孝平皇帝，號穆宗，又曰揚割號仁祖。金代無號仁祖者，穆宗諱盈歌，謚孝平，「盈」近「揚」，「歌」近「割」，南北音訛。遼人呼節度使為太師，自景祖至太祖皆有是稱。凡《叢言》、《松漠記》、張棣《金志》等書皆無足取。穆宗，遼重熙二十二年癸巳歲生。肅宗時擒麻產，遼命穆宗為詳穩。大安十年甲戌，襲節度使，年四十二。以兄劾者子撒改為國相。



 三年丙子，唐括部跋葛勃堇與溫都部人跋忒有舊，跋葛以事往，跋忒殺跋葛。使太祖率師伐跋忒，跋忒亡去，追及，殺之星顯水，紇石烈部阿疏、毛睹祿阻兵為難，
 穆宗自將伐阿疏，撒改以偏師攻鈍恩城，拔之。阿疏初聞來伐，乃自訴於遼。遂留劾者守阿疏城，穆宗乃還。會陶溫水、徒籠古水紇石烈部阿閣版及石魯阻五國鷹路，執殺遼捕鷹使者。遼詔穆宗討之，阿閣版等據險立柵。方大寒，乃募善射者操勁弓利矢攻之。數日，入其城，出遼使存者數人，俾之歸。統門、渾蠢水之交烏古論部留可、詐都與蘇濱水烏古論敵庫德，起兵于米里迷石罕城，納根涅之子鈍恩亦亡去，於是兩黨作難。



 八月，撒改為都統，辭不失、阿里合懣、斡帶副之，以伐留可、詐都、塢塔等。謾都訶、石土門伐敵庫德。撒改欲先平邊地城
 堡，或欲先取留可，莫能決，乃命太祖往。鈍恩將援留可，乘謾都訶兵未集而攻之。石土門軍既與謾都訶會，迎擊鈍恩，大敗之，降米里迷石罕城，獲鈍恩、敵庫德，釋弗殺。太祖度盆搦嶺，與撒改會，攻破留可城，留可已先往遼矣，盡殺其城中渠長。還圍塢塔城，塢塔先已亡在外，城降於軍。詐都亦降於蒲家奴，於是撫寧諸路如舊時。太師因致穆宗，教統門、渾蠢、耶悔、星顯四路及嶺東諸部自今勿復稱都部長。命勝官、醜阿等撫定乙離骨嶺注阿門水之西諸部居民，又命斡帶及偏裨悉平二涅囊虎、二蠢出等路寇盜而還。



 七年庚辰，劾者尚守阿疏
 城，毛睹祿來降。阿疏猶在遼，遼使使來罷兵。未到，穆宗使烏林答石魯往佐劾者，戒之曰：「遼使來罷兵，但換我軍衣服旗幟與阿疏城中無辨，勿令遼使知之。」因戒劾者曰：「遼使可以計卻，勿聽其言遽罷兵也。」遼使果來罷兵，穆宗使蒲察部胡魯勃堇、邈遜孛堇與俱至阿疏城。劾者見遼使，詭謂胡魯、邈遜曰：「我部族自相攻擊，干汝等何事？誰識汝之太師？」乃援創刺殺胡魯、邈遜所乘馬。遼使驚駭遽走，不敢回顧，徑歸。居數日，破其城。狄故保還自遼。在城中，執而殺之。阿疏復訴於遼。遼遣奚節度使乙烈來。穆宗至來流水興和村，見乙烈。問阿疏城事，
 命穆宗曰：「凡攻城所獲，存者復與之，不存者備償。」且征馬數百匹。穆宗與僚佐謀曰：「若償阿疏，則諸部不復可號令任使也。」乃令主隈、禿答兩水之民陽為阻絕鷹路，復使鱉故德部節度使言于遼曰：「欲開鷹路，非生女直節度使不可。」遼不知其為穆宗謀也，信之，命穆宗討阻絕鷹路者，而阿疏城事遂止。穆宗聲言平鷹路，畋於土溫水而歸。是歲，留可來降。八年辛巳，遼使使持賜物來賞平鷹路之有功者。



 九年壬午，使蒲家奴以遼賜，給主隈、禿答之民，且修鷹路而歸。冬，蕭海里叛，入于係案女直阿典部，遣其族人斡達剌來給結和，曰：「願與太師為友，
 同往伐遼。」穆宗執斡達剌。會遼命穆宗捕討海里，穆宗送斡達剌于遼，募軍得甲千餘。女直甲兵之數，始見于此，蓋未嘗滿千也。軍次混同水，蕭海里再使人來，復執之。既而與海里遇。海里遙問曰：「我使者安在？」對曰：「與後人偕來。」海里不信。是時，遼追海里兵數千人，攻之不能克。穆宗謂遼將曰：「退爾軍，我當獨取海里。」遼將許之。太祖策馬突戰，流矢中海里首，海里墮馬下，執而殺之，大破其軍。使阿離合懣獻馘于遼。金人自此知遼兵之易與也。是役也，康宗最先登，於是以先登并有功者為前行，次以諸軍護俘獲歸所部。穆宗朝遼主于漁所，大被
 嘉賞，授以使相，錫予加等。



 十年癸未二月，穆宗還。遼使使授從破海里者官賞。高麗始來通好。十月二十九日，穆宗卒，年五十有一。初，諸部各有信牌，穆宗用太祖議，擅置牌號者置于法，自是號令乃一，民聽不疑矣。自景祖以來，兩世四主，志業相因，卒定離析，一切治以本部法令，東南至于乙離骨、曷懶、耶懶、土骨論，東北至于五國、主隈、禿答，金蓋盛于此。天會十五年，追謚孝平皇帝，廟號穆宗。皇統四年，號其藏曰獻陵。五年，增謚章順孝平皇帝。



 兄子康宗，諱烏雅束，字毛路完，世祖長子也。遼清寧七年辛丑歲生。乾統三年癸未，襲節度使，年四十
 三。穆宗末年，阿疏使達紀誘扇邊民，曷懶甸人執送之。穆宗使石適歡撫納曷懶甸，未行，穆宗卒，至是遣焉。先是，高麗通好，既而頗有隙，高麗使來請議事，使者至高麗，拒而不納。五水之民附于高麗，執團練使十四人。語在《高麗傳》中。二年甲申，高麗再來伐，石適歡再破之。高麗復請和，前所執團練十四人皆遣歸，石適歡撫定邊民而還。蘇濱水民不聽命，使斡帶至活羅海川，召諸官僚告諭之。含國部蘇濱水居斡豁勃堇不至。斡准部、職德部既至，復亡去。塢塔遇二部於馬紀嶺，執之而來，遂伐斡豁，克之。斡帶進至北琴海，攻拔泓忒城，乃還。四
 年丙戌，高麗遣黑歡方石來賀襲位，遣杯魯報之。高麗約還諸亡在彼者，乃使阿聒、勝昆往受之。高麗背約，殺二使，築九城於曷懶甸，以兵數萬來攻。斡賽敗之。斡魯亦築九城，與高麗九城相對。高麗復來攻，斡賽復敗之。高麗約以還逋逃之人，退九城之軍。復所侵故地。九月，乃罷兵。七年己丑，歲不登，減盜賊徵償，振貧乏者。十一年癸巳，康宗卒，年五十三。天會十五年，追謚恭簡皇帝。皇統四年，號其藏曰喬陵。五年，增謚康宗獻敏恭簡皇帝。



 贊曰：金之厥初，兄弟三人，亦微矣。熙宗追帝祖宗，定著
 始祖、景祖、世祖廟，世世不祧。始祖娶六十之婦而生二男一女，豈非天耶？景祖不受遼籍遼印，取雅達國相以與其子。世祖既破桓赧、散達，遼政日衰，而以太祖屬之穆宗，其思慮豈不深遠矣夫！



\end{pinyinscope}