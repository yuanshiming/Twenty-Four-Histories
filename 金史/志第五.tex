\article{志第五}

\begin{pinyinscope}

 地
 理上



 ○上京路咸平路東京路北京路西京路中都路



 金之壤地封疆，東極吉里迷兀的改諸野人之境，北自蒲與路之北三千餘里，火魯火畽謀克地為邊，右旋入泰州婆盧火所浚界壕而西，經臨潢、金山，跨慶、桓、撫、昌、凈州之北，出天山外，包東勝，接西夏，逾黃河，復西歷葭州及米脂寨，出臨洮府，會州、積石之外，與生羌地相錯。復自積石諸山之南左折而東，逾洮州，越鹽川堡，循渭
 至大散關北，並山入京兆，絡商州，南以唐鄧西南皆四十里，取淮之中流為界，而與宋為表裏。



 襲遼制，建五京，置十四總管府，是為十九路。其間散府九，節鎮三十六，防禦郡二十二，刺使郡七十三，軍十有六，縣六百三十二。後復盡升軍為州，或升城堡寨鎮為縣，是以金之京府州凡百七十九，縣加於舊五十一，城寨堡關百二十二，鎮四百八十八。雖貞祐、興定危亡之所廢置，既歸大元，或有因之者，故凡可考必盡著之，其所不載則闕之。



 上京路，即海古之地，金之舊土也，國言「金」曰「按出虎」，按出虎水源於此，故名金源，建國之號蓋取諸此。國初
 稱為內地，天眷元年號上京。海陵貞元元年遷都于燕，削上京之號，止稱會寧府，稱為國中者以違制論。大定十三年七月，後為上京。其山有長白、青嶺、馬紀嶺、完都魯，水有按出虎水、混同江、來流河、宋瓦江、鴨子河。府一，領節鎮四，防禦一，縣六，鎮一。舊有會平州，天會二年築，契丹之周特城也，後廢。其宮室有乾元殿，天會三年建，天眷元年更名皇極殿。慶元宮，天會十三年建，殿曰辰居，門曰景暉，天眷二年安太祖以下御容，為原廟。朝殿，天眷元年建，殿曰敷德，門曰延光，寢殿曰宵衣，書殿曰稽古。又有時德宮、明德殿，熙宗嘗享太宗御容於此，太后所居也。涼殿，皇統二年構，門曰延福，樓曰五雲，殿曰重明。東廡南殿曰東華，次曰廣仁。西廡南殿曰西清，次曰明義。重明後，東殿曰龍壽，西殿曰奎文。時令殿及其曰奉元。有泰和殿，有武德殿，有薰風殿。其行宮有天開殿，爻剌春水之地
 也。有混同江行宮。太廟、社稷，皇統三年建，正隆二年毀。原廟，天眷元年以春亭名天元殿，安太祖、太宗、徽宗及諸後御容。春亭者，太祖所嘗御之所也。天眷二年作原廟，皇統七年改原廟乾文殿曰世德，正隆二年毀。大定五年復建太祖廟。興聖宮，德宗所居也，天德元年名之。興德宮，後更名永祚宮，睿宗所居也，光興宮，世宗所居也。正隆二年命吏部郎中蕭彥良盡毀宮殿、宗廟、諸大族邸第及儲慶寺，夷其趾，耕墾之。大定二十一年後修宮殿，建城隍廟。二十三年以甓束其城。有皇武殿，擊球校射之所也。有雲錦亭，有臨漪亭，為籠鷹之所，在按出虎水側。



 會寧府，下。初為會寧州，太宗以建都，升為府。天眷元年，置上京留守司，以留守帶本府尹，兼本路兵馬都總管。後置上京曷懶等路提刑司。戶三萬一千二百七十。舊歲貢秦王魚，大定十二年罷之，又貢豬二萬，二十五年罷之。東至胡里改六百三十里，西
 到肇州五百五十里，北至蒲與路七百里，東南至恤品路一千六百里，至曷賴路一千八百里縣三：



 會寧倚，與府同時置。有長白山、青嶺、馬紀嶺、勃野澱、綠野澱。有按出虎河，又書作阿術滸。有混同江、淶流河。有得勝陀，國言忽土皚葛蠻，太祖誓師之地也。



 曲江初名鎮東，大定七年置，十三年更今名。



 宜春大定七年置。有鴨子河。



 肇州，下，防禦使。舊出河店也。天會八年，以太祖兵勝遼，肇基王績於此，遂建為州。天眷元年十月，置防禦使，隸會寧府。海陵時，嘗為濟州支郡。承安三年，復以為太祖神武隆興之地，陞為節鎮，軍名武興。五年，置漕運司，以提舉兼州事。後廢軍。貞祐二年復升為武興軍節鎮，置招討司，以使兼州事。戶五千三百七十
 五。縣一：



 始興倚，興州同時置。有鴨子河、黑龍江。



 隆州，下，利涉軍節度使。古扶餘之地，遼太祖時，有黃龍見，遂名黃龍府。天眷三年，改為濟州，以太祖來攻城時大軍徑涉，不假舟楫之祥也，置利涉軍。天德三年置上京路都轉運司，四年，改為濟州轉運司。大定二十九年嫌與山東路濟州同，更今名。貞祐初，升為隆安府，戶一萬一百八十。縣一：



 利涉倚，興州同時置。有混同江、淶流河。鎮一興縣同時置，有混同館。



 信州，下，彰信軍刺史。本渤海懷遠軍，遼開泰七年建，取諸路漢民置。戶七千三百五十九。縣一：



 武昌
 本渤海懷福縣地。鎮一八十戶。



 蒲與路，國初置萬戶，海陵例罷萬戶，乃改置節度使。承安三年，設節度副使。南至上京六百七十里，東南至胡里改一千四百里，北至北邊界火魯火畽謀克三千里。



 合懶路，置總管府。貞元元年，改總管為尹，仍兼兵馬都總管。承安三年，設兵馬副總管。舊貢海葱，大定二十七年罷之。有移鹿古水。西至上京一千八百里，東南至高麗界五百里。



 恤品路，節度使。遼時，為率賓府，置刺史。本率賓故地，太宗天會二年，以耶懶路都孛堇所居地瘠，遂遷于此。以海陵例罷萬戶，置節度使，因名速頻路節度使。
 世宗大定十一年，以耶懶、速頻相去千里，既居速頻，然不可忘本，遂命名古土門親管猛安曰押懶猛安。承安三年，設節度副使。西北至上京一千五百七十里，東北至胡里改一千一百，西南至合懶一千二百，北至邊界斡可阿憐千戶二千里。「耶懶」又書作「押懶」。



 曷蘇館路，置節度使。天會七年，徙治寧州，嘗置都統司，明昌四年廢。有化成關，國言曰曷撒罕關。



 胡里改路，國初置萬戶，海陵例罷萬戶，乃改置節度使。承安三年，置節度副使。西至上京六百三十里，北至邊界合里賓忒千戶一千五百里。



 烏古迪烈統軍司，後升為招討司，與蒲與路近。



 咸平路，府一，領刺郡一，縣十。



 咸平府，下，總管府，安東軍節度使，本高麗銅山縣地，遼為咸州，國初為咸州路，置都統司。天德二年八月，升為咸平府，後為總管府。置遼東路轉運司、東京咸平路提刑司。戶五萬六千四百四。縣八：



 平郭倚，舊名咸平，大定七年更。



 銅山遼同州鎮安軍，本漢襄平縣，遼太祖時以東平寨置，因名東平，軍曰鎮東。章宗大定二十九年，以與東平重，故更。南有柴河，北有清河，西有遼河。



 新興遼銀州富國軍，本渤海富州，熙宗皇統三年廢州，更名來屬。有范河，北有柴河，西有遼河。



 慶雲遼祺州祐聖軍，本以所俘檀州密雲民建州密雲，後更名，有遼河。



 清安遼肅州信陵軍，熙宗皇統三年降為縣



 榮安東有遼河。



 歸仁遼舊隸通州安遠軍，本渤海強師縣，遼更名，金因之。北有細河。



 玉山章
 宗承安三年，以烏速集、平郭、林河之間相去六百餘里之地置，貞祐二年四月升為節，軍曰鎮安。



 韓州，下，刺史。遼置東平軍，本渤海鄚頡府。戶一萬五千四百一十二。舊有營。縣二：



 臨津倚，未詳何年置。



 柳河本渤海粵喜縣地，遼以河為名。有狗河、柳河。



 東京路，府一，領節鎮一，刺郡四，縣十七，鎮五。皇統四年二月，立東京新宮，寢殿曰保寧，宴殿曰嘉惠，前後正門曰天華、曰乾貞。七月，建宗廟，有孝寧宮。七年，建御容殿。



 遼陽府，中。東京留守司。本渤海遼陽故城，遼完葺之，郡名東平。天顯三年，升為南京，府曰遼陽。十三年，更為東京。太宗天會十年，改南京路平州軍帥司為東南路都統司之時，嘗治於此，以鎮高麗。後置兵馬都部署司，天德
 二年，改為本路都總管府，後更置留守司。產白兔、師姑布、鼠毫、白鼠皮、人參、白附子。戶四萬六百四。縣四、鎮一：



 遼陽倚。東梁河、國名兀魯忽必剌，俗名太子河。



 鶴野鎮一長宜，曷蘇館在其地。



 宜豐遼舊衍州安廣軍，皇統三年廢為縣，有東梁河。



 石城興定三年九月，以縣之靈巖寺為巖州，名其倚郭縣曰東安，置行省。



 澄州，南海軍刺史，下。本遼海州，天德三年改州名。戶一萬一千九百三十五。縣二。鎮一：



 臨溟鎮一新昌。



 析木遼銅州廣利軍附郭析木縣地，皇統三年廢州來屬。有沙河。



 沈州，昭德軍刺史，中。本遼定理府地，遼太宗時軍曰興遼，後為昭德軍，置節度。明昌四年改為刺史，與通、貴德、澄三州皆隸東京。戶三萬六千八百九十二。
 縣五：



 樂郊遼太祖俘三河之民建三河縣於此，後改更今名。有渾河。



 章義遼舊廣州，皇統三年降為縣來屬。有遼河、東梁河、遼河大口。



 遼濱遼舊遼州東平軍，遼太宗改為始平軍，皇統三年廢為縣。有遼河。



 邑樓遼舊興州人中軍常安縣，遼嘗置定理府刺史於此，本邑樓故地，大定二十九年章宗更名。有范河、清河，國名叩隈必剌。



 雙城遼雙州保安軍也，皇統三年降為縣，章宗時廢。



 貴德州，刺史，下。遼貴德州寧遠軍，國初廢軍，降為刺郡。戶二萬八百九十六。縣二：



 貴德倚。有範河。



 奉集遼集州懷遠軍奉集縣，本渤海舊縣。有渾河。



 蓋州，奉國軍節度使，下。本高麗蓋葛牟城，遼辰州。明昌四年，罷曷蘇館，建辰州遼海軍節度使。六年，以與「
 陳」同音，更取蓋葛牟為名。戶一萬八千四百五十六。縣四、鎮二：



 湯池遼鐵州建武軍湯池縣。鎮一神鄉。



 建安遼縣。鎮一大寧。



 秀巖本大寧鎮，明昌四年升。泰和四年廢為鎮，貞祐四年復升置。



 熊岳遼盧州玄德軍熊岳縣。遼屬南女直湯河司。



 復州，下，刺史。遼懷還軍節度，明昌四年降為刺史。舊貢鹿筋，大定八年罷之。戶一萬三千九百五十。縣二、鎮一：



 永康倚。舊名永寧，大定七年更。



 化成遼蘇州安復軍，本高麗地，興宗置。皇統三年降為縣來屬。貞祐四年五月升為金州，興定二年陞為防禦。鎮一歸勝。



 來遠州，下。舊來遠城，本遼熟女直地，大定二十二年升為軍，後升為州。



 婆速府路，國初置統軍司，天德二處置總管府，貞元元年與曷懶路總管並為尹，兼本路兵馬都總管。此路皆猛安戶。



 北京路，府四，領節鎮七，刺郡三，縣四十二，鎮七，寨一。



 大定府，中，北京留守司，遼中京。統和二十五年建為中京，國初因稱之。海陵貞元元年更為北京，置留守司、都轉運司、警巡院。產紘鼠、螺杯、茱萸梳、玳瑁鞍、酥乳餅、五味子。戶六萬四千四十七。縣十一、鎮二：



 大定倚，遼縣舊名。在土河、七金山、陰涼河。鎮一恩化。



 長興有塗河。



 富庶有心河。鎮一文安。



 松山遼松
 山州勝安軍松山縣，開泰中置，舊置刺史。太祖天輔七年置觀察使。皇統三年廢州來屬。承安三年隸高州，泰和四年後復。有陰涼河、落馬河。



 神山遼澤州神山縣，遼太祖俘蔚州之民置。章宗承安二年嘗置惠州，升孩兒館為灤陽縣，以隸之。泰和四年罷州及灤陽縣。



 惠和皇統三年以遼惠州惠和縣置。



 金源唐青山縣，遼開泰二年置，以地有金甸為名。有駱駝山。



 和眾遼榆州和眾縣，皇統三年罷州來屬。



 武平遼築城杏堝，初名新州，統和間更為武安州。皇統三年降為武安縣來屬，大定七年更名。承安三年隸高州，泰和四年復來屬。



 靜封承安二年以胡設務置，隸全州，三年隸高州，泰和四年來屬。



 三韓遼伐高麗，遷馬韓、辰韓、弁韓三國民為縣，置高州。太祖天輔七年以高州置節度使，皇統三年廢為縣，承安三年復陞為高州，置刺史，為全州支郡，分武平、松山、靜封三縣隸焉。泰和四年廢。有落馬河，塗河。



 利州，下，刺史。遼統和十六年置。戶二萬一千二百九
 十六。縣二、鎮一、寨一：



 阜俗遼統和四年置，金因之。



 龍山遼故潭州廣潤軍縣故名，熙宗皇統三年廢州來屬。有榆河。寨一蘭州。鎮一漆河。



 義州，下，崇義軍節使。遼宜州，天德三年更州名。戶三萬二百三十三。縣三、鎮一：



 弘政有凌河。



 開義遼海北州廣化軍縣故名，熙宗皇統三年廢州來屬。鎮一饒慶。



 同昌遼成州興府軍縣故名，國初隸川州，大定六年罷川州，隸懿州，承安二年復隸川州，泰和四年來屬。



 錦州，下，臨海軍節度使。舊隸興中府，後來屬。戶三萬九千一百二十三。縣三：



 永樂本慕容皝之西樂縣地。



 安昌



 神水遼開泰二年置，皇統三年廢為鎮，大定二十九年復升為縣。有土河。



 瑞州，下，歸德軍節使。本來州，天德三年更為宗州，
 泰和六年以避睿宗諱，謂本唐瑞州地，故更今名。戶一萬九千九百五十三。縣三、鎮一：



 瑞安舊名來賓，唐來遠縣民。明昌六年更為宗安，泰和六年復更今名。



 海陽遼潤州海陽軍故縣，皇統三年廢州來屬。鎮一遷民。



 海濱本慕容皝集寧縣地，遼隰州海平軍故縣，皇統三年廢州來屬。



 廣寧府，散，下，鎮寧軍節度使。本遼顯州奉先軍，漢望平縣地，天輔七年升為府，因軍名置節度。天會八年改軍名鎮寧。天德二年隸咸平，後廢軍隸東京。泰和元年七月來屬。戶四萬三千一百六十一。縣三、舊有奉玄縣，天會八年改為鐘秀縣。鎮六、寨四。鎮二歡城、遼西。



 廣寧舊名山東縣，大定二十九年更名。有遼世宗顯陵。寨二閭城、兔兒窩。



 望平大定二十九年升梁漁務置。鎮
 二梁漁務、山西店。



 閭陽遼乾州廣德軍，以乾陵故名奉陵縣。天會八年廢州更名來屬。有凌河。有遼景宗乾陵。鎮二閭陽、衡家。寨二大斧山、北川。



 懿州，下，寧昌軍節度使。遼嘗更軍名慶懿，又為廣順，復更今名。金因之，先隸咸平府，泰和末來屬。戶四萬二千三百五十一。縣二：大定六年罷川州，以宜民、同昌二縣來屬。承安二年復以二縣隸川州。泰和四年罷川州，以宜民隸興中，同昌隸義州。



 順安



 靈山本渤海靈峰縣地。



 興中府，散，下。本唐營州城，遼太祖遷漢民以實之，曰霸州彰武軍，重熙十一年升為府，更今名，金因之。戶四萬九百二十七。縣四、鎮三：



 興中本漢柳城地。
 南有凌河。鎮一黔城。



 永德遼安德州化平軍安德縣，世宗大定七年更今名。北有凌河。鎮一阜安。



 興城遼嚴州保肅軍縣故名，皇統三年廢州隸錦州。有桃花島。



 宜民遼川州長寧軍，會同中嘗名白川州，天祿五年去「白」字，國初因之，與同昌縣皆隸焉。大定六年降為宜民縣，隸懿州。承安二年復置川州，改徽川寨為徽川縣，為懿州支郡。泰和四年罷州及徽川縣求屬。鎮一咸康，遼縣也，國初廢為鎮。



 建州，下，保靖軍刺史。遼初名軍曰武寧，後更，金因之。戶一萬一千四百三十九。縣一：



 永霸本唐昌黎縣地。



 全州，下，盤安軍節度使。承安二年置，改胡設務為靜封縣，黑河鋪為盧川縣，撥北京三韓縣烈虎等五猛安以隸焉。貞祐二年四月嘗僑置於平州。戶九千三
 百一十九。縣一：



 安豐承安元年十月改豐州鋪為安豐縣，隸臨潢府，二年置全州盤安軍節度使治。有黃河、黑河。



 臨潢府，下，總管府。地名西樓，遼為上京。國初因稱之，天眷元年改為北京。天德二年改北京為臨潢府路，以北京路都轉運司為臨潢府路轉運司，天德三年罷。貞元元年以大定府為北京後，但置北京臨潢路提刑司。大定後罷路，併入大定府路。貞祐二年四月嘗僑置于平州。有天平山、好水川，行宮地也，大定二十五年命名。有撒里乃地。熙宗皇帝統九年嘗避暑于此。有陷泉，國言曰落孛魯。有合裊追古思阿不漠合沙地。戶六萬七千九百七。縣五、堡三十七：大定間二十四，後增。



 臨潢倚。有金粟河。



 長
 泰有立列只山，其北千餘里有龍駒河，國言曰喝必剌。有撒里葛睹地。



 盧川承安二年以黑河鋪升，隸全州，後復來屬。有潢河。



 寧塞泰和元年五月置。有滑河。



 長寧遼永州永昌軍縣故名，太祖天輔七年嘗置節度使，皇統三年廢州來屬。



 慶州，下，玄寧軍刺史。境內有遼祖州，天會八年改為奉州，皇統三年廢，遼太祖祖陵在焉。境內有遼懷州，舊置奉陵軍，天會八年更為奉德軍，皇統三年廢，遼太宗、穆宗懷陵在焉。北山有這聖宗、興宗、道宗慶陵。城中有遼行宮，比他州為富庶，遼時刺此郡者非耶律、蕭氏不與，遼國寶貨多聚藏于此。北至界二十里，南至盧川二百二十，西至桓州九百，東至臨潢一百六十。戶
 二千七。縣一：舊有孝安縣，天會八年改為慶民縣，皇統三年廢。



 朔平有榷場務。



 興州，寧朔軍節度使。本遼北安州興化軍，皇統三年降軍置興化縣，承安五年陞為興州，置節度，軍名寧朔，改利民寨為利民縣，撥梅堅河徒門必罕、寧江、速馬剌三猛安隸焉。貞祐二年四月僑置于密雲縣。戶一萬五千九百七十。縣二：又有利民縣，承安五年以利民寨升，泰和四年廢。



 興化倚。遼舊縣，皇統三年降興化軍置，隸大定府，承安五千建興州於縣，為倚郭。舊有白檀鎮。



 宜興本興化縣白檀鎮，泰和三年陞為縣來屬。



 泰州，德昌軍節度使。遼時本契丹二十部族牧地，海陵正隆間，置德昌軍，隸上京，大定二十五年罷之。承
 安三年復置于長春縣，以舊泰州為金安縣，隸焉。北至邊四百里，南至懿州八百里，不至肇州三百五十里。戶三千五百四。縣一、舊有金安縣，承安三年置，尋廢。堡十九：



 長春遼長春州韶陽軍，天德二年降為縣，隸肇州，承安三年來屬。有撻魯古河、鴨子河。有別里不泉。



 邊堡，大定二十一年三月，世宗以東北如討司十九堡在泰州之境，及臨潢路舊設二十四堡障參差不齊，遣大理司直蒲察張家奴等往視其處置。於是東北自達里帶石堡子至鶴五河地分，臨潢路自鶴五河堡子至撒里乃，皆取直列置堡戍。評事移剌每言：「東北及臨潢所置，土脊樵絕，當令
 所徙之民姑逐水草以居，分遣丁壯營畢，開壕塹以備邊。」上令無水草地官為建屋，及臨潢路諸堡皆以放良人戍守。省議：「臨潢路二十四堡，堡置戶三十，共為七百二十，若營建畢，官給一歲之食。」上以年饑權寢，姑令開壕為備。四月，遣吏部郎中奚胡失海經畫壕塹，旋為沙雪堙塞，不足為禦。乃言：「可築二百五十堡，堡日用工三百，計一月可畢，糧亦足備，可為邊防久計，泰州九堡、臨潢五堡之地斥鹵，官可為屋外，自撒里乃以西十九堡，舊戍軍舍少，可令大鹽濼官木三萬餘，與直東堡近嶺求
 木，每家官為構室一椽以處之。」



 西京路，府二，領節鎮七，刺郡八，縣三十九，鎮九。大定五年建宮室，名其殿曰保安，其門南曰奉天，東曰宣仁，西曰阜成。天會三年建太祖原廟。



 大同府，中，西京留守司。晉雲州大同軍節度，遼重熙十三年，升為西京，府名大同，金因之。皇統元年，以燕京路隸尚書省，西京及山後諸部族隸元帥府。舊置兵馬都部署司，天德二年，改置本路都總管府，後更置留守司。置轉運司及中都西京路提刑司。貢瑪瑙環子、瑪瑙數珠。產白駝、安息香、松明、松脂、黃連、百藥煎、芥子煎、鹽、撈鹽、石綠、綠礬、鐵、甘草、枸杞、碾玉砂、地蕈。戶九萬八千四百四十四。縣七、鎮三：



 大同倚。遼
 析雲中置，金因之。有牛皮關、武周山、方山、奚望山、盛樂城、御河、鬥雞臺、平城外郭鹽場、如渾水、桑乾河、紇真山。有遼帝后像。在華嚴寺。鎮一奉義。



 雲中晉舊縣名。



 宣寧遼德州昭聖軍宣德縣，大定八年更名。有官山、彌陀山、石綠山、產碾玉砂。鎮一窟龍城。



 懷安晉故縣名。



 天成遼析雲中置。



 白登本名長清，大定七年更。有白登臺、採掠山。



 懷仁遼析雲中置，貞祐二年五月升為雲州。有黃花嶺、錦屏山、清涼山、金龍山、早起城、日中城。鎮一安七畽。



 豐州，下，天德軍節度使。遼嘗更軍名應天，尋復，金因之。皇統九年升為天德總管府，置西南路招討司，以天德尹兼領之。大定元年降為天德軍節度使，兼豐州管內觀察使，以元管部族直撒、軍馬公事，並隸西南路詔討司產不灰木、地蕈。戶二萬二千六百八十三。縣
 一、鎮一：



 富民晉舊名。有黑山、神山。鎮一振武。



 弘州，下，刺史。遼名軍曰博寧，本襄陰村，統和中建。國初置保寧軍，後廢軍。產瑪瑙。戶二萬二千二。縣二、鎮二：



 襄陰倚。本名永寧，大定七年改。



 順聖本安塞軍故地，遼應歷中置，金因之。鎮二陽門，貞祐二年七月升為縣。大羅。



 凈州，下，刺史。大定十八年以天山縣升，為豐州支郡，刺史兼權譏察。北至界八十里戶五千九百三十八。縣一：



 天山舊為榷場，大定十八年置，為倚郭。



 桓州，下，威遠軍節度使。軍兵隸西北路招討司。明昌七年改置刺史。北至舊界一里半。戶五百七十八。
 縣一：曷里滸東川，更名金蓮川，世宗曰：「蓮者連也，取其金枝玉葉相連之義。」景明宮，避暑宮也，在涼陘，有殿、揚武殿，皆大定二十年命名。有查沙，有白濼，國言曰勺赤勒。



 清塞倚。明昌四年以罷錄事司置。



 撫州，下，鎮寧軍節度使。遼秦國大長公主建為州，章宗昌三年復置刺史，為桓州支郡，治柔遠。明昌四年置司候司。承安二年升為節鎮，軍名鎮寧，撥西北路招討司所管梅堅必剌、王敦必剌、拿憐術花速、宋葛斜忒渾四猛安以隸之。戶一萬一千三百八十。縣四：有旺國崖，大定八年五月更名靜寧山。有麻達葛山，大定二十九年更名胡土白山。有冰井。



 柔遠倚。大定十年置于燕子城，隸宣德州，明昌三年來屬，有燕子城，國言曰吉甫魯灣城，北羊城，國
 言曰火唵榷場，查剌嶺，沔山，大漁濼，行宮有樞光殿。有雙山，七里河，石井，蝦蟆山，昂吉濼又名鴛鴦濼，得勝口舊名北望澱，大定二十年更。



 集寧明昌三年以春市場置，北至界二百七十里。



 豐利明昌四年以泥濼置。有蓋里泊。



 威寧承安二年以撫州新城鎮置。



 德興府，晉新州，遼奉聖州武定軍節度，國初因之。大安元年陞為府，名德興。戶八萬八百六十八。縣六、有漫天堝，泰和二年更名拂雲，平惡崖，更名壘翠巖。鎮一：



 德興倚。舊名永興縣，大安元年更名。有涿鹿定、東水鎮。有雞鳴山。



 媯川遼可汗州清平軍，本晉媯州，會同元年遼太祖嘗名可汗州，縣舊曰懷戎，更名懷來，明昌六年更今名。西北有合河龜館石橋，明昌四年建。



 縉山遼儒州縉陽軍縣故名，皇統元年廢州來屬，崇慶元年升為鎮州。鎮一永安



 望雲本望雲川地，遼帝嘗居，號曰御莊，後更為縣，金因之。



 礬山晉故縣，國初隸弘州，明昌三年來屬。



 龍門晉縣，
 國初隸弘州，後來屬。明昌三年割隸宣德州。有慶寧宮，行宮也，泰和五年以提舉兼龍門令。



 昌州，天輔七年降為建昌縣，隸桓州。明昌七年以狗濼復置，隸撫州，後來屬。戶一千二百四十一。縣一：



 寶山有狗濼，國言曰押恩尼要。其北五百餘里有日月山，大定二十年更曰抹白山。國言涅里塞一山。



 宣德州，下，刺史。遼改晉武州為歸化州雄川武軍，大定七年更為宣化州，八年復更為宣德。戶三萬二千一百四十七。縣二：



 宣德舊文德縣，大定二十九年更名。



 宣平承安二年以大新鎮置，以北邊用兵嘗駐此地也。



 朔州，中，順義軍節度使。貞祐三年七月，嘗割朔州廣
 武縣隸代州。產鐵、荊三棱、枸杞。戶四萬四千八百九十二。縣二：



 鄯陽晉故縣。有桑乾河、大和嶺、天池、鴈門關、霸德山。



 馬邑晉故縣，貞祐二年五月升為固州。有洪濤山、鑊水，又曰桑乾河。



 武州，邊，下，刺史。大定前仍置宣威軍。戶一萬三千八百五十一。縣一：



 寧遠晉故縣。黃河。



 應州，下，彰國軍節度使。戶三萬二千九百七十七。縣三：



 金城晉故縣。有黃瓜堆、復宿山、桑乾河、渾河、崞川水、黃花城。



 山陰本名河陰，大定七年以興鄭州屬縣同，故更焉。貞祐二年五月升忠州。有黃花嶺、桑乾河。



 渾源晉縣，貞祐二年五月升為渾源州。產鹽。



 蔚州，下，忠順軍節度使。遼嘗更為武安軍，尋復。貢地
 蕈。戶五萬六千六百七十四。縣五：



 靈仙北有桑乾河、代王城、薄家村。



 廣靈亦作「陵」，遼統和三年析靈仙置。



 靈丘晉縣，貞祐二年四月升為成州，四年割為代州支郡。



 定安晉縣。有桑乾河。貞祐二年四月升為定安州。



 飛狐。晉縣。



 雲內州，下，開遠軍節度使。天會七年徙奚第一、第三部來戍。產青鑌鐵。戶二萬四千八百六十八。縣二、鎮一：



 柔服夾山在城北六十里。鎮一：寧仁，舊縣也，大定後廢為鎮。



 雲川本曷董館，後升裕民縣，皇統元年復廢為曷董館，大定二十九年復升，更為今名。



 寧邊州，下，刺史。國初置鎮西軍，貞祐三年隸嵐州，四年二月升為防禦。戶六千七十二。縣一：



 寧邊正隆三年置。



 東勝州，下，邊，刺史。國初置武興軍，有古東勝城。戶三千五百三十一。縣一、鎮一：



 東勝鎮一寧化。



 部族節度使：



 烏昆神魯部族節度使，軍兵事屬西北路招討司，明昌三年罷節度使，以招討司兼領。



 烏古里部族節度使。



 石壘部族節度使。



 助魯部族節度使。



 孛特本部族節度使。



 計魯部族節度使。



 唐古部族，承安三年改為部羅火扎石合節度使。



 迪烈又作迭剌。女古部族，承安三年改為土魯渾扎石合節度使。



 詳穩九處：



 咩颭詳穩，貞祐四年六月改為葛也阿鄰猛安。



 木典颭詳穩，貞祐四年改為抗葛阿鄰謀克。



 骨典颭穩，貞祐四年改為撒合輦必剌謀克。



 唐古颭詳穩。



 耶剌都颭詳穩。



 移典颭穩。



 蘇木典颭詳穩，近北京。



 胡都颭詳穩。



 霞馬颭詳穩。



 群牧十二處：



 斡獨椀群牧，大定四年改為斡睹只群牧。



 蒲速斡群牧。本斡睹只地，大定七年分置。



 耶魯椀群牧。



 訛里都群牧。



 颭斡群牧。



 歐里本群牧。



 烏展群牧。



 特滿群牧。



 駝駝都群牧。



 訛魯都群牧。



 忒恩群牧。承安四年創置。



 蒲鮮群牧。承安四年創置。



 中都路，遼會同元年為南京，開泰元年號燕京。海陵貞元元年定都，以燕乃列國之名，不當為京師號，遂改為中都。府一，領節鎮三，刺郡九，縣四十九。天德三年，始圖上燕城宮室制度，三月，命張浩等增廣燕城。城門十三，東曰施仁、曰宣曜、曰陽春，南曰影風、曰豐宜、曰端禮，西曰麗
 澤、曰顥華、曰彰義，北曰會城、曰通玄、曰崇智、曰光泰。浩等取真定府潭園材木，營建宮室及涼位十六。應天門十一楹，左右有樓，門內有左、右翔龍門，及日華、月華門，前殿曰大安，左、右掖門，內殿東廊曰敷得門。大安殿之東北為東宮，正北列三門，中曰粹英，為壽康宮，母后所居也，西曰會通門，門北曰承明門，又北曰昭慶門。東曰集禧門，尚書省在其外，其東西門左、右嘉會門也，門有二樓，大安殿後門之後也。其北曰宣明門，則常朝後殿門也。北曰仁政門，傍為朵殿，朵殿上為兩高樓，曰東、西上閣門，內有仁政殿，常朝之所也。宮城之前廊，東西各二百餘間，分為三節，節為一門。將至宮城，東西轉各有廊百許間，馳道兩傍植柳，廊脊覆碧瓦，宮闕殿門則純用碧瓦。應天門舊名通天門，大定五年更。七年改福壽殿曰壽安宮。明昌五年復以隆慶宮為東宮，慈訓殿為承華殿，承華殿者，皇太子所居之東宮也。泰和殿，泰和二年更名慶寧殿。又有崇慶殿。魚藻池、瑤池殿位，貞元元年建。有神龍殿，又有觀會亭。又有安仁殿、隆德殿、臨芳殿。皇統元年有元和殿。有常武殿，有廣武殿。為擊球、習射之所。京城北離宮有太寧宮，大定十九年建，後更為壽寧，又更為壽安，明昌二年更為萬寧
 宮。瓊林苑有橫翠殿。寧德宮西園有瑤光臺，又有瓊華島，又有瑤光樓。皇統元年有宣和門。正隆三年有宣華門，又有撒合門。



 大興府，上。晉幽州，遼會同元年陞為南京，府曰幽都，仍號盧龍軍，開泰元年更為永安析津府。天會七年析河北為東、西路時屬河北東路，貞元元年更今名。戶二十二萬五千五百九十二。大定四年十月，命都門外夾道重行植柳各百里。產金銀銅鐵。藥產滑石、半夏、蒼術、代赭石、白龍骨、薄荷、五味子、白牽牛。縣十、鎮一：



 大興倚。遼名析津，貞元二年更今名。有建春宮。鎮一廣陽。



 宛平倚。本晉幽都縣，遼開泰元提更今名。有玉泉山行宮。



 安次晉舊名。



 漷陰遼太平中，以漷陰村置。



 永清晉舊名。



 寶坻本新倉鎮，大定十二年置，以香河縣近民附之。承安三年置盈州，為大興府支郡，以香河、武
 清隸焉。尋廢州。



 香河遼以武清縣之孫村置。



 昌平有居庸關，國名查剌合攀。



 武清晉縣。



 良鄉有料石岡、閻溝。



 通州，下，刺史。天德三年升潞縣置，以三河隸焉。興定二年五月陞為防禦。戶三萬五千九十九。縣二：



 潞晉縣名。有潞水。



 三河晉縣名。



 薊州，中，刺史。遼置上武軍。戶六萬九千一十五。產粟。縣五、舊又有永濟縣，大定二十七年以永濟務置，未詳何年廢。又有黎豁縣，廢置皆未詳。鎮二：



 漁陽倚。



 遵化遼景州清安軍。鎮一石門。



 豐潤泰和間置。



 玉田有行宮、偏林，大定二十年改為御林。鎮一韓城。



 平峪大定二十七年，以漁陽縣大王鎮升。



 易州，下，刺史。遼置高陽軍。戶四萬一千五右七十七。
 縣二：



 易有易水。



 淶水有淶水。



 涿州，中，刺史。遼為永泰軍。貢羅。戶一十一萬四千九百一十二。縣五、鎮一：



 范陽倚。晉縣。有湖梁河。有劉李河。鎮一政滿。



 固安晉縣。



 新城



 定興大定六年以范陽縣黃村置，割淶水、易縣近民屬之。有巨馬河。



 奉先大定二十九年置萬寧縣以奉山陵，明昌二年更今名。有房山、龍泉河、盤寧宮。



 順州，下，刺史。遼置歸化軍。戶三萬二千四百三十三。縣二：



 溫陽舊名懷柔，明昌六年更。有螺山、漵水、兔耳山。



 密雲遼檀州武威軍。有古北山，國言曰留斡嶺。



 平州，中，興平節度使。遼為遼興軍。天輔七年以燕西地與宋，遂以平州為南京，以錢帛司為三司，天會
 四年復平州，嘗置軍帥司。天會十年徙軍帥司治遼陽府，後置轉運司。貞元元年以轉運司併隸中都路。貞祐二年四月置東面經略司，八月罷。貢櫻桃、綾。戶四萬一千七百四十八。縣五、鎮一：



 盧龍倚。



 撫寧本新安鎮，大定二十九年置。



 海山本漢海陽故城，遼以所俘望都縣民置，故名望都，大定七年更名。



 遷安本漢令支縣故城，遼以所俘安喜縣民置，因名安喜，大定七年更今名。鎮一建昌。



 昌黎遼營州鄰海軍，以所俘定州民置廣寧縣。皇統二年降州來屬，大定二十九年以與廣寧府重，故更今名。



 灤州，中，刺史。本黃落故城，遼為永安軍，天輔七年因置節度使。戶六萬九千八百六。縣四、有松亭關，國名斜烈只。鎮
 二：



 義豐倚。



 石城有長春行宮。長春澱舊名大定澱，大定二十年更。鎮一榛子。



 馬城



 樂亭鎮一新橋。



 雄州，中。宋名易陽郡。天會七年置永定軍節度使。隸河北東路，貞元二年來屬。戶二萬四百一十一。縣三：



 歸信倚。有易水、巨馬河。



 容城泰和八年割隸安州，貞祐二年隸安肅州。有南易水、大泥澱、渾泥城。



 保定宋保定軍，後廢為縣。



 霸州，下，刺史。遼益津郡。隸河北東路，貞元二年來屬。戶四萬一千二百七十六。縣四：



 益津倚。大定二十九年創置，倚郭。



 文安



 大城



 保安國初因宋為信安軍，大定七年降為信安縣，隸霸州。元光元年四月升為鎮安府。所以重高陽公張甫也。



 保州，中，順天軍節度使。宋舊軍事，天會七年置順天軍節度使，隸河北東路，貞元二年來屬。海陵賜名清苑郡。戶九萬三千二十一。縣二：



 清苑倚。宋名保塞，大定十六年更。有抱陽山、沉水、饋軍河。



 滿城大定三十八年以清苑縣塔院村置。



 安州，下，刺史。宋順安軍治高陽，天會七年升為安州，隸河北東路，後置高陽軍。大定二十八年徙治葛城，因升葛城為縣，用倚郭。泰和四年改混泥城為渥城縣，來屬，八年移州治於渥城，以葛城為屬縣。戶三萬五百三十二。縣三：



 渥城倚。泰和四年置。



 葛城大定二十八年置。



 高陽泰和八年正月改隸莫州，四月復。有徐河、百濟河。



 遂州，下，刺史。宋廣信軍，天會七年改為遂州，隸河北東路，貞元二年來隸，號龍山郡。泰和四年廢為遂城縣，隸保州，貞祐二年復置州。戶一萬一千一百七十四。縣一：



 遂城倚。有光春宮行宮。有遂城山、易水、漕水、鮑河。



 安肅州，下，刺史。宋安肅軍，天會七年升為徐州，軍如舊，隸河北東路，貞元二年來屬。天德三年改為安肅州，軍名徐郡軍。大定後降為刺郡，廢軍。戶一萬二千九百八十。縣一：



 安肅按《金初州郡志》，雄、霸、保、安、遂、安肅六州皆隸廣寧府。《太宗紀》載天會七年分河北為東、西路，則隸河北東路，豈以平州為南京之後，以六州隸廣寧也？不然則郡
 志誤。



\end{pinyinscope}