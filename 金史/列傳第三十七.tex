\article{列傳第三十七}

\begin{pinyinscope}

 ○徒單鎰賈鉉孫鐸孫即康李革



 徒單鎰本名按出，上京路速速保子猛安人。父烏輦，北京副留守。鎰穎悟絕倫，甫七歲，習女直字。大定四年，詔以女直字譯書籍。五年，翰林侍講學士徒單子溫進所譯《貞觀政要》、《白氏策林》等書。六年，復進《史記》、《西漢書》，詔頒行之。選諸路學生三十餘人，令編修官溫迪罕締達
 教以古書，習作詩、策。鎰在選中，最精詣，遂通契丹大小字及漢字，該習經史。久之，樞密使完顏思敬請教女直人舉進士，下尚書省議。奏曰：「初立女直進士科，且免鄉、府兩試，其禮部試、廷試，止對策一道，限字五百以上成。在都設國子學，諸路設府學，並以新進士充教授，士民子弟願學者聽。歲久，學者當自眾，即同漢人進士三年一試。」從之。十三年八月，詔策女直進士，問以求賢為治之道。侍御史完顏蒲涅、太常博士李晏、應奉翰林文字阿不罕德甫、移刺傑、中都路都轉運副使奚釭考試鎰等二十七人及第。鎰授兩官，餘授一官，上三人為中都路
 教授，四名以下除各路教授。十五年，詔譯諸經，著作佐郎溫迪罕締達、編修官宗璧、尚書省譯史阿魯、吏部令史楊克忠譯解，翰林修撰移刺傑、應奉翰林文字移刺履講究其義。鎰自中都路教授選為國子助教。左丞相紇石烈良弼嘗到學中與鎰談論，深加禮敬。丁母憂，起復國史院編修官。



 世宗嘗問太尉完顏守道曰：「徒單鎰何如人也？」守道對曰：「有材力，可任政事。」上曰：「然，當以劇任處之。」又曰：「鎰容止溫雅，其心平易。」久之，兼修起居注，累遷翰林待制，兼右司員外郎。獻《漢光武中興賦》，世宗大悅曰：「不設此科，安得此人。」



 章宗即位，遷左諫議大夫，
 兼吏部侍郎。明昌元年，為御史中丞。無何，拜參知政事，兼修國史。鎰言：「人生有欲，不限以制，則侈心無極。今承平日久，當慎行此道，以為經久之治。」章宗銳意於治平，鎰上書，其略曰：「臣竊觀唐、虞之書，其臣之進言於君曰『戒哉』，『懋哉』，曰『吁』，曰『都』。既陳其戒，復導其美。君之為治也，必曰：『稽于眾，舍己從人』。既能聽之，又能行之，又從而興起之。君臣上下之間相與如此。陛下繼興隆之運，撫太平之基，誠宜稽古崇德，留意於此，無因物以好惡喜怒，無以好惡喜怒輕忽小善，不恤人言。夫上下之情有通塞，天地之運有否泰。唐陸贄嘗陳隔塞之九弊，上有其
 六，下有其三。陛下能慎其六，為臣子者敢不慎其三哉！上下之情既通，則大綱舉而群目張矣。」進尚書右丞，修史如故。



 三年，罷為橫海軍節度使，改定武軍節度使，知平陽府事。先是，鄭王永蹈判定武軍，鎬王永中判平陽府，相繼得罪，連引者眾，上疑其有黨，或命節度定武，繼又知平陽焉。改西京留守。承安三年，改上京留守。五年，上問宰臣：「徒單鎰與宗浩孰優？」平章政事張萬公對曰：「皆才能之士，鎰似優者。鎰有執守，宗浩多數耳。」上曰：「何謂多數？」萬公曰：「宗浩微似趨合。」上曰：「卿言是也。」頃之，鎰拜平章政事，封濟國公。



 淑妃李氏擅寵，兄弟恣橫，朝臣
 往往出入其門。是時烈風昏噎連日，詔問變異之由。鎰上疏略曰：「仁、義、禮、智、信謂之五常，父義、母慈、兄友、弟敬、子孝謂之五德。今五常不立，五德不興，縉紳學古之士棄禮義，忘廉恥，細民違道畔義，迷不知返，背毀天常，骨內相殘，動傷和氣，此非一朝一夕之故也。今宜正薄俗，順人心，父父子子夫夫婦婦，各得其道，然後和氣普洽，福祿薦臻矣。」因論：「為政之術，其急有二。一曰正臣下之心。竊見群下不明禮義，趨利者眾，何以責小民之從化哉。其用人也，德器為上，才美為下，兼之者待以不次，才下行美者次之，雖有才能，行義無取者，抑而下之，則臣
 下之趨向正矣。其二曰導學者之志。教化之行，興于學校。今學者失其本真，經史雅奧，委而不習，藻飾虛詞，釣取祿利，乞令取士兼問經史故實，使學者皆守經學，不惑於近習之靡，則善矣。」又曰：「凡天下之事，叢來者非一端，形似者非一體，法制不能盡，隱於近似，乃生異論。孔子曰：『義者天下之制也。』《記》曰：『義為斷之節。』伏望陛下臨制萬機，事有異議，少凝聖慮，尋繹其端，則裁斷有定，而疑可辨矣。」鎰言皆切時弊，上雖納其說，而不能行。上問漢高帝、光武優劣。平章政事張萬公對曰：「高祖優甚。」鎰曰：「光武再造漢業，在位三十年，無沈湎冒色之事。高祖
 惑戚姬，卒至於亂。由是言之，光武優。」上默然。鎰蓋以元妃李氏隆寵過盛，故微諫云。泰和四年，罷知咸平府。五年，改南京留守。六年，徙知河中府，兼陜西安撫使。



 僕散揆行省河南、陜西，元帥府雖受揆節制，實顓方面，上思用謀臣制之，由是升宣撫使一品，鎰改知京兆府事，充宣撫使，陜西元帥府並受節制。詔曰：「將帥雖武悍，久歷行陣，而宋人狡獪，亦資算勝。卿之智略，朕所深悉，且股肱舊臣，故有此寄。宜以長刺御敵，厲兵撫民，稱朕意焉。」鎰言：「初置急遞鋪，本為轉送文牒，今一切乘驛，非便。」上深然之。始置提控急遞鋪官。自中都至真定、平陽置者，
 達于京兆。京兆至鳳翔置者，達於臨洮。自真定至彰德置者，達于南京。自南京分至歸德置者，達于泗州、壽州，分至許州置者，達于鄧州。自中都至滄州置者，達於益都府。自此郵達無復滯焉。



 七年，吳曦死，宋安丙分兵出秦、隴間。十月，詔鎰出兵金、房以分掣宋人梁、益、漢、沔兵勢。鎰遣行軍都統斡勒葉祿瓦、副統把回海、完顏摑刺以步騎五千出商州。十一月，葉祿瓦拔鶻嶺關，摑刺別將攻破燕子關新道口，回海取小湖關敖倉，至營口鎮，破宋兵千餘人，追至上津縣，斬首八百餘級，遂取上津縣。葉祿瓦破宋兵二千于平溪，將趨金州。宋王柟以書
 乞和，詔鎰召葉祿瓦軍退守鶻嶺關。八年正月，宋安丙遣景統領由梅子溪、新道口、朱砂谷襲鶻嶺關，回海，摑刺擊走之，斬景統領於陣。是歲，罷兵。鎰遷特進，賜賚有差。改知真定府事。



 大安初，加儀同三司，封濮國公。改東京留守，過闕入見。衛紹王謂鎰曰：「卿兩朝舊德，欲用卿為相。太尉匡，卿之門人，朕不可屈卿下之。」遷開府儀同三司，佩金符，充遼東安撫副使。三年，改上京留守。平章政事獨吉思忠敗績於會河堡，中都戒嚴，鎰曰：「事急矣。」乃選兵二萬，遣同知烏古孫兀屯將之，入衛中都。朝廷嘉之，徵拜尚書右丞相，監修國史。



 鎰言：「自用兵以來，彼
 聚而行，我散而守，以聚攻散，其敗必然。不若入保大城，併力備禦。昌、桓、撫三州素號富實，人皆勇健，可以內徙，益我兵勢，人畜貨財，不至亡失。」平章政事移刺、參知政事梁絪曰：「如此是自蹙境土也。」衛紹王以責鎰。鎰復奏曰：「遼東國家根本，距中都數千里，萬一受兵，州府顧望，必須報可，誤事多矣。可遣大臣行省以鎮之。」衛紹王不悅曰：「無故置行省，徒搖人心耳。」其後失昌、桓、撫三州，衛紹王乃大悔曰：「從丞相之言，當不至此！」頃之，東京不守，衛紹王自訟曰：「我見丞相恥哉！」



 術虎高琪駐兵縉山，甚得人心，士樂為用。至寧元年，尚書左丞完顏綱將行省
 於縉山，鎰謂綱曰：「行省不必自往，不若益兵為便。」綱不聽，且行，鎰遣人止之曰：「高琪之功，即行省之功也。」亦不聽。綱至縉山，遂敗績焉。



 頃之，鎰墜馬傷足在告，聞胡沙虎難作，命駕將入省。或告之曰：「省府相幕皆以軍士守之，不可入矣。」少頃，兵士索人于閭巷，鎰乃還第。胡沙虎意不可測，方猶豫，不能自定，乃詣鎰問疾，從人望也。鎰從容謂之曰：「翼王，章宗之兄，顯宗長子，眾望所屬，元帥決策立之，萬世之功也。」胡沙虎默然而去，乃迎宣宗于彰德。胡沙虎既殺徒單南平，欲執其弟知真定府事銘，鎰說之曰：「車駕道出真定，鎬王家在威州，河北人心易
 搖，徒單銘有變，朝廷危矣。不如與之金牌，奉迎車駕，銘必感元帥之恩。」胡沙虎從之。至寧、貞祐之際，轉敗為功，惟鎰是賴焉。



 宣宗即位，進拜左丞相，封廣平郡王，授中都路迭魯都世襲猛安蒲魯吉必剌謀克。鎰尚有足疾，詔侍朝無拜。明年，鎰建議和親。言事者請罷按察司。鎰曰：「今郡縣多殘毀，正須按察司撫集，不可罷。」遂止。宣宗將幸南京，鎰曰：「鑾輅一動，北路皆不守矣。今已講和，聚兵積粟，固守京師，策之上也。南京四面受兵。遼東根本之地，依山負海，其險足恃，備禦一面，以為後圖，策之次也。」不從。是歲，薨。詔賻贈從優厚。



 鎰明敏方正，學問該貫，
 一時名士，皆出其門，多至卿相。嘗歎文士委頓，雖巧拙不同，要以仁義道德為本，乃著《學之急》、《道之要》二篇。太學諸生刻之于石。有《弘道集》六卷。



 賈鉉，字鼎臣，博州博平人。性純厚，好學問。中大定十三年進士，調滕州軍事判官、單州司候，補尚書省令史。章宗為右丞相，深器重之，除陜西東路轉運副使。入為刑部主事，遷監察御史。遷侍御史，改右司諫。上疏論邊戍利害，上嘉納之，遷左諫議大夫兼工部侍郎，與黨懷英同刊修《遼史》。



 鉉上書曰：「親民之官，任情立威，所用決杖，分徑長短不如法式，甚者以鐵刃置於杖端，因而致死。
 間者陰陽愆戾，和氣不通，未必不由此也。願下州郡申明舊章，檢量封記，按察官其檢察不如法者，具以名聞。內庭敕斷，亦依已定程式。」制可。復上書論山東採茶事，其大概以為「茶樹隨山皆有，一切護邏，已奪民利，因而以揀茶樹執誣小民，嚇取貨賂，宜嚴禁止。仍令按察司約束。」上從之。承安四年，遷禮部尚書，諫議如故。是時有詔，凡奉敕商量照勘公事皆期日聞奏。鉉言：「若如此，恐官吏迫於限期，姑務茍簡，反害事體。況簿書自有常程，御史臺治其稽緩，如事有應密，三月未絕者，令具次第以聞。下尚書省議。如省部可即定奪者，須三月擬奏，如
 取會案牘卒難補勘者，先具次第奏知，更限一月結絕，違者準稽緩制書罪之。」



 上議置相，欲用鉉，宰臣薦孫即康。張萬公曰：「即康及第在鉉前。」上曰：「用相安問榜次？朕意以為賈鉉才可用也。」然竟用即康焉。



 泰和二年，興陵崇妃薨，上欲成服苑中，行登門送喪之禮，以問鉉，鉉對曰：「故宋嘗行此禮，古無是也。」遂已。改刑部尚書。泰和三年，拜參知政事。亳州醫者孫士明輒用黃紙大書「敕賜神針先生」等十二字，及於紙尾年月間摹作寶樣朱篆青龍二字，以誑惑市人。有司捕治款伏。值赦，大理寺議宜準偽造御寶，雖遇赦不應原。已奏可矣。鉉奏：「天子有
 八寶，其文各異，若偽造，不限用泥及黃蠟。今用筆描成青龍二字，既非八寶文，論以偽造御寶，非本法意。」上悟，遂以赦原。明日，上謂大臣曰：「已行之事，賈鉉猶執奏，甚可嘉也，群臣亦當如此矣。」



 泰和六年，御試，鉉為監試官。上曰：「丞相宗浩嘗言試題頗易，由是進士例不讀書。朕今以《日合天統》為賦題。」鉉曰：「題則佳矣，恐非所以牢籠天下士也。」上曰：「帝王以難題窘舉人，固不可，欲使自今積致學業而已。」遂用之。久之，鉉與審官院掌書大中漏言除授事。上謂鉉曰：「卿罪自知之矣。然卿久參機務，補益弘多，不深罪也。」乃出為安武軍節度使，改知濟南府。
 致仕。貞祐元年薨。



 孫鐸，字振之，其先滕州人，徙恩州歷亭縣。鐸性敏好學，遼陽王遵古一見器之，期以公輔。登大定十三年進士第，調海州軍事判官、衛縣丞，補尚書省令史。章宗為右丞相，語人曰：「治官事如孫鐸，必無錯失。」初即位，問鐸安在，有司奏為右都管，使宋。及還，除同知登聞檢院事。鐸言：「凡上訴者皆因尚書省斷不得直，若上訴者復送省，則必不行矣，乞自宸衷斷之。」上以為然。詔登聞檢院，凡上訴者，每朝日奏十事。詔刊定舊律，鐸先奏《名例》一篇。



 承安元年，遷左諫議大夫，改河東南路轉運使，召為中
 都路都轉運使。初置講議錢穀官十人，鐸為選首。承安四年，遷戶部尚書。鐸因轉對奏曰：「比年號令，或已行而中輟，或既改而復行，更張太煩，百姓不信。乞自今凡將下令，再三講究，如有益于治則必行，無恤小民之言。」國子司業紇石烈善才亦言：「頒行法令，絲綸既出，尤當固守。」上然之。泰和二年閏十二月，上召鐸、戶部侍郎張復亨議交鈔。復亨曰：「三合同鈔可行。」鐸請廢不用，詰難久之，復亨議詘。上顧謂侍臣曰：「孫鐸剛正人也，雖古魏徵何加焉！」



 三年，御史中丞孫即康、刑部尚書賈鉉皆除參知政事，鐸再任戶部尚書。鐸心少之，對賀客誦古人詩曰：「
 唯有庭前老柏樹，春風來似不曾來。」御史大夫卞劾鐸怨望，降同知河南府事。改彰化軍節度使，復為中都轉運使。泰和七年，拜參知政事。



 蒲陰縣令大中與左司郎中劉昂、通州刺史史肅、前臨察御史王宇、吏部主事曹元、戶部員外郎李著、監察御史劉國樞、尚書省都事曹溫、雄州都軍馬師周，吏部員外郎徒單永康、太倉使馬良顯、順州刺史唐括直思白坐私議朝政，下獄，尚書省奏其罪。鐸進曰：「昂等非敢議朝政，但如鄭人游鄉校耳。」上悟，乃薄其罪。鐸上言：「民間鈔多，宜收斂。院務課程及諸窠名錢須要全收交鈔。秋夏稅本色外，盡令折鈔，不
 拘貫例，農民知之，迤漸重鈔。比來州縣抑配行市買鈔，無益，徒擾之耳。乞罷諸處鈔局，惟省庫仍舊，小鈔無限路分，可令通行。」上覽奏，即詔有司曰：「可速行之。」大安初，議誅黃門李新喜。鐸曰：「此先朝用之太過耳。」衛紹王不察，即曰：「卿今日始言之何耶？」既而復曰：「後當盡言，勿以此介意。」頃之，遷尚書左丞，兼修國史。議鈔法忤旨，猶以論李新喜降濬州防禦使。改安國軍節度使，徙絳陽軍。



 宣宗即位，召赴闕，以兵道阻。宣宗遷汴，鐸上謁於宜村，除太子太師。在疾，累遣使候問。貞祐三年，致仕。是歲薨。



 孫即康，字安伯，其先滄州人。石晉之末，遼徙河北實燕、
 薊，八代祖延應在徙中，占籍析津，實大興，仕至涿州刺史。延應玄孫克構，遼檢校太傅、啟聖軍節度使。即康，克構曾孫，中大定十年進士第。章宗為右丞相，是時，即康為尚書省令史，由是識其人。章宗即位，累遷戶部員外郎，講究鹽法利害，語在《食貨志》。除耀州刺史，入為吏部左司郎中。上謂宰臣曰：「孫即康向為省掾，言語拙訥，今才力大進，非向時比也。」宰臣因曰：「即康年已高，幸及早用之。」上問：「年幾何矣？」對曰：「五十六歲。」上復問：「其才何如張萬公？」平章政事守貞對曰：「即康才過之。」上曰：「視萬公為通耳。」由是遷御史中丞。



 初，張汝弼妻高陀斡不道，伏
 誅。汝弼，鎬王永中舅也，上由是頗疑永中。永中府傅尉奏永中第四子阿離合懣語涉不軌，詔同簽大睦親府事褲與即康鞫之。第二子神土門嘗撰詞曲，頗輕肆，遂以語涉不遜就逮。家奴德哥首永中嘗與侍妾瑞雲言：「我得天下，以爾為妃，子為大王。」褲、即康還奏，詔禮部尚書張暐復訊。永中父子皆死，時論冤之。頃之，遷泰寧軍節度使，改知延安府事。



 承安五年，上問宰相：「今漢官誰可用者？」司空襄舉即康。上曰：「不輕薄否？」襄曰：「可再用為中丞觀之。」上乃復召即康為御史中丞。泰和三年，除參知政事。明年，進尚書右丞。六年，宋渝盟有端，大臣猶以
 為小盜竊發不足恤。即康與左丞僕散端、參政獨吉思忠以為必當用兵，上以為然。



 上問即康、參知政事賈鉉曰：「太宗廟諱同音字，有讀作『成』字者，既非同音，便不當缺點畫。睿宗廟諱改作『崇』字，其下卻有本字全體，不若將『示』字依《蘭亭貼》寫作『未』字。顯宗廟諱『允』，『充』字合缺點畫，如『統』傍之『充』，似不合缺。」即康奏曰：「唐太宗諱世民，偏傍犯如『葉』字作『筼』字，『泯』字作『泜』字。」乃擬「熙宗廟諱從『面』從『且』。睿宗廟諱上字從『未』，下字從『簹』。世宗廟諱從『系』。顯宗廟諱如正犯字形，止書斜畫，『沇』字『鈗』字各從『口』，『兌』『悅』之類各從本傳。」從之，自此不勝曲避矣。進左丞。宋人請和，進官一階。



 舊
 制，尚書省令史考滿優調，次任回降。崔建昌已優調興平軍節度副使，未回降即除大理司直。詔知除郭邦傑、李蹊杖七十勒停，左司員外郎高庭玉決四十解職，即康待罪，有詔勿問。章宗崩，衛紹王即位，即康進拜平章政事，封崇國公。大安三年，致仕。是歲，薨。遣使致祭。



 李革，字君美，河津人。父餘慶，三至廷試，不遂，因棄去。革穎悟，讀書一再誦，輒記不忘。大定二十五年進士。調真定主簿。察廉，遷韓城令。同知州事納富商賂，以歲課軍須配屬縣，革獨不聽，提刑司以為能。遷河北東路轉運都勾判官、太原推官。丁母憂，起復，遷大興縣令、中都左
 警巡使、南京提刑判官、監察御史、同知昭義軍節度事。丁父憂，起復，簽南京按察事。



 泰和六年，伐宋，尚書省奏：「軍興，隨路官，差占者別注，闕者選補，老不任職者替罷，及司、縣各存留強幹正官一員。」革與簽陜西高霖、簽山東孟子元俱被詔，體訪三路官員能否，籍存留正官，行省、行部、元帥府差占員數及事故闕員，老不任職，赴闕奏事。改刑部員外郎，調觀州刺史兼提舉漕運，陜西西路按察副使，大興府治中。知府徒單南平貴倖用事，勢傾中外，遣所親以進取誘革，革拒之。貞祐二年，遷戶部侍郎。宣宗遷汴，行河北西路六部事，遷知開封府事，河
 南勸農使，戶部、吏部尚書，陜西行省參議官。



 四年，拜參知政事。革奏：「有司各以情見引用斷例，牽合附會，實啟倖門。乞凡斷例敕條特旨奏斷不為永格者，不許引用，皆以律為正。」詔從之。是歲，大元兵破潼關，革自以執政失備禦之策，上表請罪。不許，罷為絳陽軍節度使。興定元年，胥鼎自平陽移鎮陜西，革以知平陽府事，權參知政事，代鼎為河東行省。是時興兵伐宋，革上書曰：「今之計當休兵息民，養銳待敵。宋雖造釁，止可自備。若不忍小忿以勤遠略，恐或乘之，不能支也。」不納。太原兵後闕食，革移粟七萬石以濟之。二年，宣差粘割梭失至河東，
 於是晚禾未熟，牒行省耕毀清野。革奏：「今歲雨澤及時，秋成可待。如令耕毀，民將不堪。」詔從革奏。十月，平陽被圍，城中兵不滿六千，屢出戰，旬日間傷者過半。徵兵吉、隰、霍三州，不時至。裨將李懷德縋城出降，兵自城東南入。左右請革上馬突圍出，革歎曰：「吾不能保此城，何面目見天子！汝輩可去矣。」乃自殺。贈尚書右丞。



 贊曰：《傳》曰：「君子之言，其利博哉！」徒單鎰拱挹一語而宣宗立，厥功懋矣。賈鉉、孫鐸皆舊臣，鉉久致仕，鐸忤旨衛王，皆不復見用。徒單鎰亦外官，惟孫即康詭隨，乃驟至宰相。古所謂斗筲之人，即康之謂矣。鐸論李新喜，其言
 似漢耿育，有旨哉。貞祐執政李革，可謂君子，其進退之際，有古人為相之風焉。



\end{pinyinscope}