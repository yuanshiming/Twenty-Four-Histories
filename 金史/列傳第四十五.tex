\article{列傳第四十五}

\begin{pinyinscope}

 ○高汝礪張行信



 高汝礪，字巖夫，應州金城人。登大定十九年進士第，蒞官有能聲。明昌五年九月，章宗詔宰執，舉奏中外可為刺史者，上親閱闕點注，蓋取兩員同舉者升用之。於是，汝礪自同知絳陽軍節度事起為石州刺史。承安元年七月，入為左司郎中。一日奏事紫宸殿，時侍臣皆迴避，上所御涼扇忽墮案下，汝礪以非職不敢取以進。奏事
 畢，上謂宰臣曰：「高汝礪不進扇，可謂知體矣。」



 未幾，擢為左諫議大夫。以賦調軍須，郡縣有司或不得人，追胥走卒利其事急，規取貨賂，深為民害，建言：「自今若因兵調發，有犯者乞權依『推排受財法』治之，庶使小人有所畏懼。」二年六月，定制，因軍前差發受財者，一貫以下徒二年，以上徒三年，十貫處死，從汝礪之言也。時遇奏事，臺臣亦令迴避，汝礪乃上言：「國家置諫臣以備侍從，蓋欲周知時政以參得失，非徒使排行就列而已。故唐制，凡中書、門下及三品以上入閣，必遣諫官隨之，俾預聞政事，冀其有所開說。今省臺以下，遇朝奏事則一切回避，
 與諸侍衛之臣旅進旅退。殿廷論事初莫得聞，及其已行，又不詳其始末，遂事而諫，斯亦難矣。顧諫職為何如哉？若曰非材，擇人可也，豈可置之言責而疏遠若此。乞自今以往，有司奏事諫官得以預聞，庶望少補。且修注之職，掌記言動，俱當一體。」上從之。



 又言：「年前十月嘗舉行推排之法，尋以踰時而止，誠知聖上愛民之深也。切聞周制，以歲時定民之眾寡，辨物之多少，入其數于小司徒，以施政教，以行徵令，三年則天下大比，按為定法。伏自大定四年通檢前後，迄今三十餘年，其間雖兩經推排，其浮財物力，惟憑一時小民之語以為增減，有司
 惟務速定，不復推究其實。由是豪強有力者符同而幸免，貧弱寡援者抑屈而無訴。況近年以來，邊方屢有調發，貧戶益多。如止循例推排，緣去歲條理已行，人所通知，恐新強之家預為請囑狡獪之人，冀望至時同辭推唱。或虛作貧之，故以產業低價質典，及將財物徙置他所，權止營運。如此姦弊百端，欲望物力均一，難矣。欲革斯弊，莫若據實通檢，預令有司照勘大定四年條理，嚴立罪賞，截日立限，關防禁約。其間有可以輕重者斟酌行之，去煩碎而就簡易，戒搔擾而事鎮靜，使富者不得以茍避，困者有望於少息，則賦稅易辦，人免不均之患
 矣。」詔尚書省俟邊事息行之。



 是歲十月，上諭尚書省，遣官詣各路通檢民力，命戶部尚書賈執剛與汝礪先推排在都兩警巡院，令諸路所差官視以為法焉。尋為同知大興府事。四年十二月，為陜西東路轉運使。泰和元年七月，改西京路轉運使。二年正月，為北京臨潢府路按察使。四年二月，遷河北西路轉運使。十一月，進中都路都轉運使。



 六年六月，拜戶部尚書。時鈔法不能流轉，汝礪隨事上言，多所更定，民甚便之，語在《食貨志》。上嘉其議，敕尚書省曰：「內外百官所司不同，比應詔言事者不啻千數，俱不達各司利害，汗漫陳說，莫能詳盡。近惟
 戶部尚書高汝礪，論本部數事，並切事情，皆已行之。其諭內外百司各究利害舉明，若可舉而不即申聞，以致上司舉行者，量制其罰。」



 貞祐二年六月，宣宗南遷，次邯鄲，拜汝礪為參知政事。次湯陰，上聞汴京穀價騰踴，慮扈從人至則愈貴，問宰臣何以處之。皆請命留守司約束，汝礪獨曰：「物價低昂，朝夕或異，然糴多糶少則貴。蓋諸路之人輻湊河南，糴者既多，安得不貴？若禁止之，有物之家皆將閉而不出，商旅轉販亦不復入城，則糴者益急而貴益甚矣。事有難易，不可不知，今少而難得者穀也，多而易致者鈔也，自當先其所難，後其所易，多方
 開誘，務使出粟更鈔，則穀價自平矣。」上從之。



 三年五月，朝廷議徙河北軍戶家屬於河南，留其軍守衛郡縣，汝礪言：「此事果行，但便於豪強家耳，貧戶豈能徙？且安土重遷，人之情也。今使盡赴河南，彼一旦去其田園，扶攜老幼，驅馳道路，流離失所，豈不可憐。且所過百姓見軍戶盡遷，必將驚疑，謂國家分別彼此，其心安得不搖。況軍人已去其家，而令護衛他人，以情度之，其不肯盡心必矣。民至愚而神者也，雖告以衛護之意，亦將不信，徒令交亂，俱不得安，此其利害所繫至重。乞先令諸道元帥府、宣撫司、總管府熟論可否，如無可疑，然後施行。」不
 報。



 軍戶既遷，將括地分授之，未有定論，上敕尚書省曰：「北兵將及河南，由是盡起諸路軍戶，共圖保守。今既至矣，糧食所當必與，然未有以處之。可分遣官聚耆老問之，其將益賦，或與之田，二者孰便。」又以諭汝礪。既而所遣官言：「農民並稱，比年以來，租賦已重，若更益之，力實不足，不敢復佃官田，願以給軍。」於是汝礪奏：「遷徙軍戶，一時之事也。民佃官田，久遠之計也。河南民地、官田，計數相半。又多全佃官田之家，墳塋、莊井俱在其中。率皆貧民，一旦奪之，何以自活？夫小民易動難安，一時避賦，遂有此言。及其與人，即前日之主，今還為客，能勿悔乎？
 悔則忿心生矣。如山東撥地時，腴田沃壤盡入勢家，瘠惡者乃付貧戶。無益於軍，而民則有損，至於互相憎疾，今猶未已，前事不遠，足為明戒。惟當倍益官租，以給軍糧之半，復以係官荒田、牧馬草地量數付之，令其自耕，則百姓免失業之艱，而官司不必為厲民之事矣。且河南之田最宜麥，今雨澤霑足，正播種之時，誠恐民疑以誤歲計，宜早決之。」上從其請。



 尋遷尚書右丞。時上以軍戶地當撥付，使得及時耕墾，而汝礪復上奏曰：「在官荒田及牧馬地，民多私耕者。今正藝麥之時，彼知將以與人，必皆棄去。軍戶雖得，亦已逾時，徒成曠廢。若候畢功
 而後撥，量收所得，以補軍儲，則公私俱便。乞盡九月然後遣官。」十月，汝礪言：「今河北軍戶徙河南者幾百萬口，人日給米一升，歲率三百六十萬石，半給其直猶支粟三百萬石。河南租地計二十四萬頃，歲征粟纔一百五十六萬有奇，更乞於經費之外倍徵以給，仍以系官閑田及牧馬地可耕者畀之。」奏可。乃遣右司諫馮開等分詣諸郡就給之，人三十畝，以汝礪總之。既而括地官還，皆曰：「頃畝之數甚少，且瘠惡不可耕。計其可耕者均以與之，人得無幾，又僻遠處不免徙就之，軍人皆以為不便。」汝礪遂言於上，詔有司罷之，但給軍糧之半，而半折
 以實直焉。



 四年正月，拜尚書左丞，連上表乞致仕，皆優詔不許。會朝廷議發兵河北，護民芟麥，而民間流言謂官將盡取之。上聞，以問宰職曰：「為之奈何？」高琪等奏：「若令樞密院遣兵居其衝要，鎮遏土寇，仍許收逃戶之田，則軍民兩便。或有警急，軍士亦必盡心。」汝礪曰：「甚非計也。蓋河朔之民所恃以食者，惟此麥耳。今已有流言，而復以兵往，是益使之疑懼也。不若聽其自便，令宣撫司禁戢無賴，不致侵擾足矣。逃戶田令有司收之，以充軍儲可也。」乃詔遣戶部員外郎裴滿蒲剌都閱視田數，及訪民願發兵以否，還奏：「臣西由懷、孟，東抵曹、單，麥苗苦
 亦無多，訊諸農民，往往自為義軍。臣即宣布朝廷欲發兵之意，皆感戴而不願也。」於是罷之。



 汝礪以數乞致仕不從，乃上言曰：「立非常之功，必待非常之人。今大兵既退，正完葺關隘、簡練兵士之時，須得通敏經綸之才預為籌畫，俾濟中興。伏見尚書左丞兼行樞密副使胥鼎，才擅眾長，身兼數器，乞召還朝省。」不從。時高琪欲從言事者歲閱民田征租，朝廷將從之。汝礪言：「臣聞治大國者若烹小鮮，最為政之善喻也。國朝自大定通檢後，十年一推物力，惟其貴簡靜而重勞民耳。今言者請如河北歲括實種之田，計數征斂，即是常時通檢，無乃駭人
 視聽，使之不安乎。且河南、河北事體不同。河北累經劫掠，戶口亡匿，田疇荒廢，差調難依元額，故為此權宜之法，蓋軍儲不加多，且地少而易見也。河南自車駕巡幸以來，百姓湊集，凡有閑田及逃戶所棄，耕墾殆遍，各承元戶輸租，其所徵斂，皆準通推之額，雖軍馬益多，未嘗闕誤，詎宜一概動擾。若恐豪右蔽匿而逋征賦，則有司檢括亦豈盡實。但嚴立賞罰，許其自首，及聽人告捕，犯者以盜軍儲坐之，地付告者，自足使人知懼，而賦悉入官，何必為是紛紛也。抑又有大不可者三：如每歲檢括，則夏田春量，秋田夏量，中間雜種亦且隨時量之，一歲
 中略無休息，民將厭避，耕種失時，或止耕膏腴而棄其餘，則所收仍舊而所輸益少，一不可也。檢括之時，縣官不能家至戶到，里胥得以暗通貨賂，上下其手，虛為文具，轉失其真，二不可也。民田與軍田犬牙相錯，彼或陰結軍人以相冒亂，而朝廷止憑有司之籍，倘使臨時少於元額，則資儲闕誤必矣，三不可也。夫朝廷舉事，務在必行，既行而復中止焉，是豈善計哉。」議遂寢。



 興定元年十月，上疏曰：「言者請姑與宋人議和以息邊民，切以為非計。宋人多詐無實，雖與文移往來，而邊備未敢遽撤。備既不撤，則議和與否蓋無以異。或復蔓以浮辭，禮例
 之外別有求索，言涉不遜，將若之何？或曰：『大定間亦嘗先遣使，今何不可？』切謂時殊事異，難以例言。昔海陵師出無名，曲在於我，是以世宗即位，首遣高忠建等報諭宋主，罷淮甸所侵以修舊好。彼隨遣使來，書辭慢易，不復奉表稱臣，願還故疆，為兄弟國。雖其樞密院與我帥府時通書問，而侵軼未嘗已也。既而征西元帥合喜敗宋將吳璘、姚良輔於德順、原州，右丞相僕散忠義、右副元帥紇石烈志寧敗李世輔于宿州，斬首五萬，兵威大振。世宗謂宰臣曰：『昔宋人，言遣使請和，乘吾無備遂攻宿州，今為我軍大敗，殺戮過當，故不敢復通問。朕哀南
 北生靈久困于兵，本欲息民，何較細故，其令帥府移書宋人，以議和好。』宋果遣使告和，以當時堂堂之勢，又無邊患，竟免其奉表稱臣之禮。今宋棄信背盟，侵我邊鄙，是曲在彼也。彼若請和，於理為順，豈當先發此議而自示弱耶？恐非徒無益，反招謗侮而已。」



 十一月，汝礪言：「臣聞國以民為基，民以財為本，是以王者必先愛養基本。國家調發，河南為重，所征稅租率常三倍于舊。今省部計歲收通寶不敷所支，乃于民間科斂桑皮故紙錢七千萬貫以補之。近以通寶稍滯，又加兩倍。河南人戶，農民居三之二，今稅租猶多未足，而此令復出，彼不糶所
 當輸租，則必減其食以應之。夫事有難易，勢有緩急。今急用而難得者，芻糧也，出於民力，其來有限，可緩圖。而易為者，鈔法也，行于國家，其變無窮。向者大鈔滯，更為小鈔，小鈔弊，改為寶券，寶券不行，易為通寶，從權制變，皆由於上，尚何以煩民為哉。彼悉力以奉軍儲已患不足，而又添徵通寶，茍不能給，則有逃亡。民逃亡則農事廢，兵食何自而得？有司不究遠圖而貪近效，不固本原而較末節，誠恐軍儲、鈔法兩有所妨。臣非於鈔法不為意也，非於省部故相違也，但以鈔法稍滯物價稍增之害輕，民生不安軍儲不給之害重耳。惟陛下外度事勢，
 俯察臣言，特命有司減免，則群心和悅，而未足之租有所望矣。」



 時朝廷以賈仝、苗道潤等相攻不和，將分畀州縣、別署名號以處之。汝礪上書曰：「甚非計也。蓋河北諸帥多本土義軍，一時權為隊長，亦有先嘗叛亡者，非若素宦於朝，知禮義、識名分之人也。貪暴不法，蓋無足怪。朝廷以時方多故，姑牢籠用之，庶使遣民少得安息。彼互相攻劫則勢浸弱，勢力既弱則朝廷易制。今若分地而與之，州縣官吏得輒署置，民戶稅賦得擅徵收，則地廣者日益強，狹者日益弱。久之，弱者皆併於強，強者之地不可復奪，是朝廷愈難制也。昔唐分河朔地授諸叛
 將，史臣謂其護養孽萌以成其禍，此可為今日大戒也。不若姑令行省羈縻和輯，多方牽制，使之不得逞。異時邊事稍息，氣力漸完，若輩又何足患哉。」議遂寢。



 上嘗謂汝礪曰：「朕每見卿侍朝，恐不任其勞，許坐殿下，而卿終不從何哉？夫君臣相遇，貴在誠實，小謹區區，朕固不較也。」汝礪以君臣之分甚嚴，不敢奉命。



 三年，河南頗豐稔，民間多積粟，汝礪乃奏曰：「國家之務，莫重於食，今所在屯兵益眾，而修築新城其費亦廣，若不及此豐年多方營辦，防秋之際或乏軍興。乞於河南州府驗其物價低昂，權宜立式，凡內外四品以下雜正班散官及承廕人，
 免當暴使監官功酬，或僧道官師德號度牒、寺觀院額等，並聽買之。司縣官有能勸誘輸粟至三千石者，將來注授升本榜首，五千石以上遷官一階，萬石以上升職一等，並注見闕。庶幾人知勸慕，多所收獲。」上從之。



 同提舉榷貨司王三錫建議榷油，高琪以用度方急，勸上行之。汝礪上言曰：「古無榷法，自漢以來始置鹽鐵酒榷均輸官，以佐經費。末流至有算舟車、稅間架，其征利之術固已盡矣，然亦未聞榷油也。蓋油者世所共用，利歸於公則害及於民，故古今皆置不論，亦厭苛細而重煩擾也。國家自軍興，河南一路歲入稅租不啻加倍，又有額
 徵諸錢、橫泛雜役，無非出於民者，而更議榷油，歲收銀數十萬兩。夫國以民為本，當此之際，民可以重困乎！若從三錫議，是以舉世通行之貨為榷貨，私家常用之物為禁物，自古不行之法為良法，切為聖朝不取也。若果行之，其害有五，臣請言之：河南州縣當立務九百餘所，設官千八百餘員，而胥隸工作之徒不與焉。費既不貲，而又創構屋宇，奪買作具，公私俱擾，殆不勝言。至於提點官司有升降決罰之法，其課一虧，必生抑配之弊，小民受病，益不能堪，其害一也。夫油之貴賤所在不齊，惟其商旅轉販有無相易，所以其價常平，人易得之。今既
 設官各有分地，輒相侵犯者有罪，是使貴處常貴而賤處常賤，其害二也。民家日用不能躬自沽之，而轉鬻者增取利息，則價不得不貴，而用不得不難，其害三也。鹽、鐵、酒、醋，公私所造不同，易於分別，惟油不然，莫可辨記。今私造者有刑，捕告者有賞，則無賴輩因之得以誣構良民枉陷於罪，其害四也。油戶所置屋宇、作具，用錢已多，有司按業推定物力，以給差賦。今奪其具、廢其業而差賦如前，何以自活，其害五也。惟罷之便。」上是之，然重違高琪意，乃詔集百官議于尚書省。戶部尚書高夔、工部侍郎粘割荊山、知開封府事溫迪罕二十等二十六
 人議同高琪，禮部尚書楊雲翼、翰林侍讀學士趙秉文、南京路轉運使趙瑄、吏部侍郎趙伯成、刑部郎中姬世英、右司諫郭著、提舉倉場使時戩皆以為不可。上曰：「古所不行者而今行之，是又生一事也，其罷之。」



 十月，賜金鼎一，重幣三。四年三月，拜平章政事，俄而進拜尚書右丞相，監修國史，封壽國公。五年二月，上表乞致政，不許。九月，上諭汝礪曰：「昨日視朝，至午方罷。卿老矣，不任久立，奏事畢，用寶之際，可先退坐，恐以勞致疾，反妨議政也。」是月，復乞致仕，上諭之曰：「丞相之禮盡矣，然今廷臣誰如丞相者，而必欲求去乎，姑留輔朕可也。」十月，躐遷
 榮祿大夫，仍諭曰：「丞相數求去，朕以社稷事重，故堅留之。丞相老矣，而官猶未至二品，故特升兩階。」十二月，上復諭曰：「向朕以卿年老，視朝之日侍立為勞，令用寶時退坐廊下，而卿違之，復侍立終朝，豈有司不為設榻耶？卿其勉從朕意。」元光元年四月，汝礪跪奏事，上命起曰：「卿大臣也，所言皆社稷計。朕之責卿，惟在盡誠，何事小謹，自今勿復爾也。」



 七月，上謂宰臣曰：「昔有言世宗太儉者，或曰不爾則安得廣畜積。章宗時用度甚多，而得不闕乏者，蓋先朝有以遺之也。」汝礪因進言曰：「儉乃帝王大德，陛下言及此，天下福也。」九月，上又謂宰臣曰：「有功
 者雖有微過亦當貸之，無功者豈可貸耶？然有功者人喜謗議。凡有以功過言於朕者，朕必深求其實，雖近侍為言不敢輕信，亦未嘗徇一己之愛憎也。」汝礪因對曰：「公生明，偏生暗。凡人多徇愛憎，不合公議。陛下聖明，故能如是耳。」



 二年正月，復乞致政，上面諭曰：「今若從卿，始終之道俱盡，於卿甚安，在朕亦為美事。但時方多故，而朕復不德，正賴舊人輔佐，故未能遂卿高志耳。」汝礪固辭，竟不許，因謂曰：「朕每聞人有所毀譽，必求其實。」汝礪對曰：「昔齊威王封即墨大夫，烹阿大夫及左右之嘗毀譽者，由是群臣恐懼，莫敢飾非，齊國大治。陛下言及此，
 治安可期也。」二月，上以汝礪年高，免朝拜，侍立久則憩于殿下，仍敕有司設榻焉。三月，又乞致仕，復優詔不許。上謂群臣曰：「人有才堪任事，而處心不正者，終不足貴。」汝礪對曰：「其心不正而濟之以才，所謂虎而翼者也，雖古聖人亦未易知。」上以為然。他日復謂宰臣曰：「凡人處心善良而行事忠實，斯為難得。若言巧心偽，亦復何用。然善良者，人又多目為平常。」汝礪對曰：「人材少全，亦隨其所長取之耳。」上然之。五月，上問宰執以修完京城樓櫓事，汝礪奏：「所用皆大木，顧今難得，方令計置。」上曰：「朕宮中別殿有可用者即用之。」汝礪對以不宜毀，上曰：「所
 居之外，毀亦何害，不愈於勞民遠致乎！」



 哀宗初即位，諫官言汝礪欺君固位，天下所共嫉，宜黜之以厲百官。哀宗曰：「昔惠帝言，我不如高帝，當守先帝法耳。汝礪乃先帝立以為相者，又可黜歟！」又有投匿名書云：「高某不退當殺之。」汝礪因是告老，優詔不許。正大元年三月，薨，年七十一，配享宣宗廟。



 為人慎密廉潔，能結人主知，然規守格法，循嘿避事，故為相十餘年未嘗有譴訶。貪戀不去，當時士論頗以為譏云。



 張行信，字信甫，先名行忠，避莊獻太子諱改焉。行簡弟也。登大定二十八年進士第，累官銅山令。明昌元年，以
 廉擢授監察御史。泰和三年，同知山東西路轉運使，俄簽河東路按察司事。四年四月，召見于泰和殿，行信因言二事，一依舊移轉吏目以除民害，一徐、邳地下宜麥，稅粟許納麥以便民。上是其言，令尚書省議行之。崇慶二年，為左諫議大夫。時胡沙虎已除名為民，賂遺權貴，將復進用。舉朝無敢言者，行信乃上章曰：「胡沙虎殘忍凶悖，跋扈強梁，媚結近習，以圖稱譽。自其廢黜，士庶莫不忻悅。今若復用，惟恐為害更甚前日，況利害之機更有大於此者。」書再上，不報。及胡沙虎弒逆，人甚危之，行信坦然不顧也。



 是歲九月，宣宗即位，改元貞祐。行信以
 皇嗣未立，無以係天下之望，上疏曰：「自古人君即位，必立太子以為儲副，必下詔以告中外。竊見皇長子每遇趨朝，用東宮儀衛，及至丹墀，還列諸王班。況已除侍臣，而今未定其禮，可謂名不正言不順矣。昔漢文帝元年，首立子啟為太子者，所以尊祖廟、重社稷也。願與大臣詳議，酌前代故事，早下明詔，以定其位，慎選宮僚，輔成德器，則天下幸甚。」上嘉納之。



 胡沙虎誅，上封事言正刑賞，辭載《胡沙虎傳》。又言：「自兵興以來，將帥甚難其人，願陛下令重臣各舉所知，才果可用，即賜召見，褒顯獎諭，令其自效，必有奮命報國者。昔李牧為趙將，軍功爵賞
 皆得自專，出攻入守不從中覆，遂能北破大敵，西抑強秦。今命將若不以文法拘繩、中旨牽制，委任責成，使得盡其智能，則克復之功可望矣。」上善其言。時方擢任王守信、賈耐兒者為將，皆鄙俗不材、不曉兵律。行信懼其誤國，上疏曰：「《易》稱『開國承家，小人勿用』。聖人所以垂戒後世者，其嚴如此。今大兵縱橫，人情洶懼，應敵興理，非賢智莫能。狂子庸流，猥蒙拔擢，參預機務，甚無謂也。」於是上皆罷之。權元帥右都監內族訛可率兵五千護糧通州，遇兵輒潰，行信上章曰：「御兵之道，無過賞罰，使其臨敵有所慕而樂於進，有所畏而不敢退，然後將士用
 命而功可成。若訛可敗衄，宜明正其罪，朝廷寬容，一切不問，臣恐御兵之道未盡也。」詔報曰：「卿意具悉，訛可等已下獄矣。」



 時中都受兵，方遣使請和，握兵者畏縮不敢戰，曰：「恐壞和事。」行信上言：「和與戰二事本不相干，奉使者自專議和，將兵者惟當主戰，豈得以和事為辭。自崇慶來，皆以和誤，若我軍時肯進戰，稍挫其鋒，則和事成也久矣。頃北使既來，然猶破東京，略河東。今我使方行，將帥輒按兵不動，於和議卒無益也。事勢益急，芻糧益艱，和之成否蓋未可知，豈當閉門坐守以待弊哉。宜及士馬尚壯，擇猛將銳兵，防衛轉輸，往來拒戰，使之少
 沮，則附近蓄積皆可入京師，和議亦不日可成矣。」上心知其善而不能行。



 二年三月，以朝廷括糧恐失民心，上書言：「近日朝廷令知大興府胥鼎便宜計畫軍食，鼎因奏許人納粟買官。既又遣參知政事奧屯忠孝括官民糧，戶存兩月，餘悉令輸官，酬以爵級銀鈔。時有粟者或先具數於鼎，未及入官。忠孝復欲多得以明己功，凡鼎所籍者不除其數，民甚苦之。今米價踴貴，無所從糴，民糧止兩月又奪之，將不獨歸咎有司，亦怨朝廷不察也。大兵在邇，人方危懼，若復無聊，或生他變，則所得不償所損矣。」上深善其言，即命與近臣往審處焉。仍諭忠孝
 曰：「極知卿盡心于公，然國家本欲得糧，今既得矣，姑從人便可也。」四月，遷山東東路按察使，兼轉運使，仍權本路宣撫副使。將行，求入見，上御便殿見之。奏曰：「臣伏見奧屯忠孝飾詐不忠，臨事慘刻，與胡沙虎為黨。」歷數其罪，且曰：「無事時猶不容一相非才，況今多故，可使斯人與政乎？願即罷之。」上曰：「朕始即位，進退大臣自當以禮，卿語其親知，諷令求去可也。」行信以告右司郎中把胡魯白忠孝，忠孝不恤也。



 三年二月，改安武軍節度使，兼冀州管內觀察使。始至，即上書言四事，其一曰：「楊安兒賊黨旦暮成擒，蓋不足慮。今日之急，惟在收人心而已。
 向者官軍討賦，不分善惡，一概誅夷，劫其資產，掠其婦女，重使居民疑畏，逃聚山林。今宜明敕有司，嚴為約束，毋令劫掠平民。如此則百姓無不安之心，姦人誑脅之計不行，其勢漸消矣。」其二曰：「自兵亂之後，郡縣官豪，多能糾集義徒，摧擊土寇，朝廷雖授以本處職任，未幾遣人代之。夫舊者人所素服，新者未必皆才，緩急之間，啟釁敗事。自今郡縣闕員，乞令尚書省選人擬注。其舊官，民便安者宜就加任使，如資級未及，令攝其職，待有功則正授。庶幾人盡其才，事易以立。」其三曰：「掌軍官敢進戰者十無一二，其或有之，即當責以立功，不宜更授他
 職。」其四曰：「山東軍儲皆鬻爵所獲，及或持敕牒求仕，選曹以等級有不當鬻者往往駮退。夫鬻所不當，有司罪也，彼何責焉。況海岱重地，群寇未平，田野無所收，倉廩無所積，一旦軍餉不給，復欲鬻爵，其誰信之？」朝廷多用其議。八月，召為吏部尚書。九月，改戶部尚書。十二月，轉禮部尚書，兼同修國史。



 四年二月，為太子少保，兼前職。時尚書省奏：「遼東宣撫副使完顏海奴言，參議官王澮嘗言，本朝紹高辛，黃帝之後也。昔漢祖陶唐，唐祖老子，皆為立廟。我朝迄今百年，不為黃帝立廟，無乃愧於漢、唐乎！」又云：「本朝初興，旗幟尚赤，其為火德明矣。主德之
 祀，闕而不講，亦非禮經重祭祀之意。臣聞於澮者如此，乞朝廷議其事。」詔問有司，行信奏曰：「按《始祖實錄》止稱自高麗而來，未聞出於高辛。今所據欲立黃帝廟，黃帝高辛之祖，借曰紹之，當為木德，今乃言火德，亦何謂也？況國初太祖有訓，因完顏部多尚白，又取金之不變，乃以大金為國號，未嘗議及德運。近章宗朝始集百僚議之，而以繼亡宋火行之絕，定為土德，以告宗廟而詔天下焉。顧澮所言特狂妄者耳。」上是之。



 八月，上將祔享太廟，詔依世宗十六拜之禮。行信與禮官參定儀注，上言宜從四十四拜之禮，上嘉納焉，語在《禮志》。祭畢，賜行信
 寶券二萬貫、重幣下端，諭之曰：「太廟拜禮，朕初欲依世宗所行，卿進奏章，備述隨室讀祝，殊為中理。向非卿言，朕幾失之，故特以是旌賞，自今每事更宜盡心。」是年十二月，行信以父暐卒，去官。



 興定元年三月，起復舊職，權參知政事。六月，真拜參知政事。時高琪為相，專權用事，惡不附己者，衣冠之士，動遭窘辱，惟行信屢引舊制力抵其非。會宋兵侵境，朝廷議遣使詳問，高琪等以為失體，行信獨上疏曰：「今以遣使為不當，臣切惑之。議者不過曰：『遣使則為先示弱，其或不報，報而不遜，則愈失國體。』臣獨以為不然。彼幸吾釁隙，數肆侵掠，邊臣以兵卻
 之復來，我大國不責以辭而敵以兵，茲非示弱乎。至於問而不報，報而不遜，曲自在彼，何損於我。昔大定之初，彼嘗犯順，世宗雖遣丞相烏者行省于汴，實令元帥撒合輦先為辭詰之，彼遂伏罪。其後宋主奪取國書，朝廷復欲加兵，丞相婁室獨以為不可，及刑部尚書梁肅銜命以往，尋亦屈焉。在章宗時，猖狂最甚，猶先理問而後用兵。然則遣使詳問正國家故事，何失體之有。且國步多艱，戍兵滋久，不思所以休息之，如民力何。臣書生無甚高論，然事當機會，不敢不罄其愚，惟陛下察之。」上復令尚書省議，高琪等奏：「行信所言固遵舊制，然今日之
 事與昔不同。」詔姑待之。已而高汝礪亦上言先遣使不便，議遂寢，語在汝礪傳。



 時監察御史多被的決，行信乃上言曰：「大定間，監察坐罪大抵收贖，或至奪俸，重則外降而已，間有的決者，皆有為而然。當時執政程輝已嘗面論其非是，又有敕旨，監察職主彈劾，而或看循者，非謂凡失察皆然也。近日無問事之大小、情之輕重，一概的決，以為大定故實、先朝明訓，過矣。」於是詔尚書省更定監察罪名制。



 史館修《章宗實錄》，尚書省奏：「舊制，凡修史，宰相執政皆預焉。然女直、漢人各一員。崇慶中，既以參知政事梁絪兼之，復命翰林承旨張行簡同事，蓋行
 簡家學相傳，多所考據。今修《章宗實錄》，左丞汝礪已充兼修，宜令參知政事行信同修如行簡例。」制可。



 二年二月，出為彰化軍節度使，兼涇州管內觀察使，諭之曰：「初，朕以朝臣多稱卿才，乃令參決機務。而廷議之際，每不據正，妄為異同，甚非為相之道。復聞邇來殊不以乾當為意，豈欲求散地故耶？今授此職，卿宜悉之。」初，內族合周避敵不擊，且詭言密奉朝旨，下獄當誅。諸皇族多抗表乞從末減，高琪以為自古犯法無告免者，行信獨曰：「事無古今，但合周平昔忠孝，或可以免。」又以行信族弟行貞居山東，受紅襖賊偽命，樞密院得宋人書，有干涉
 行信事，故出之。其子莒，時為尚書省令史，亦命別加注授焉。



 初，行信言：「今法，職官論罪，多從的決。伏見大定間世宗敕旨，職官犯故違聖旨，徒年、杖數並的決。然其後三十餘年，有司論罪，未嘗引用，蓋非經久為例之事也。乞詳定之。」行信既出，上以其章付尚書省。至是，宰臣奏：「自今違奏條之所指揮、及諸條格，當坐違制旨者，其徒年、杖數論贖可也。特奉詔旨違者，依大定例。」制可。行信去未久，上嘗諭宰臣曰：「自張行信降黜，卿等遂緘默，此殊非是。行信事，卿等具知，豈以言之故耶！自今宜各盡言，毋復畏忌。」



 行信始至涇，即上書曰：「馬者甲兵之本，方
 軍旅未息，馬政不可緩也。臣自到涇，聞陜右豪民多市於河州，轉入內地，利蓋百倍。及見省差買馬官平涼府判官烏古論桓端市於洮州，以銀百鋌幾得馬千疋，云生羌木波諸部蕃族人戶畜牧甚廣。蓋前所遣官或抑其直，或以勢陵奪，遂失其和，且常患銀少，所以不能多得也。又聞蕃地今秋薄收，鬻馬得銀輒以易粟。冬春之交必艱食，馬價甚低。乞令所司輦銀粟于洮、河等州，選委知蕃情、達時變如桓端者貿易之。若捐銀萬兩，可得良馬千疋，機會不可失，惟朝廷亟圖之。」



 又曰：「此者沿邊戰士有功，朝廷遺使宣諭，賜以官賞，莫不感戴聖恩，願
 出死力，此誠得激勸之方也。然贈遺使者或馬或金，習以為常，臣所未諭也。大定間，嘗立送宣禮，自五品以上各有定數，後竟停罷。況今時務與昔不同，而六品以下及止遷散官者，亦不免饋獻，或莫能辦，則斂所部以應之，至有因而獲罪者。彼軍士效死立功，僅蒙恩賞，而反以饋獻為苦，是豈朝廷之意哉。乞令有司依大定例，參以時務，明立等夷，使取予有限，無傷大體，則上下兩得矣。」



 又曰：「近聞保舉縣令，特增其俸，此朝廷為民之善意也。然自關以西，尚未有到任者，遠方之民不能無望。豈舉者猶寡，而有所不敷耶？乞詔內外職事官，益廣選舉，
 以補其闕，使天下均受其賜。且丞、簿、尉亦皆親民，而獨不增俸，彼既不足以自給，安能禁其侵牟乎。或謂國用方闕，不宜虛費，是大不然。夫重吏祿者，固使之不擾民也，民安則國定，豈為虛費。誠能裁減冗食，不養無用之人，亦何患乎不足。今一軍充役，舉家廩給，軍既物故，給其子弟，感悅士心，為國盡力耳。至於無男丁而其妻女猶給之，此何謂耶？自大駕南巡，存贍者已數年，張頤待哺，以困農民。國家糧儲，常患不及，顧乃久養此老幼數千萬口，冗食虛費，正在是耳。如即罷之，恐其失所，宜限以歲月，使自為計，至期而罷，復將何辭。」上多採納焉。



 元
 光元年正月，遷保大軍節度使，兼鄜州管內觀察使。二月，改靜難軍節度使，兼邠州管內觀察使。未幾，致仕。哀宗即位，徵用舊人，起為尚書左丞。言事稍不及前，人望頗減。尋復致仕家居，惟以抄書教子孫為事，葺園池汴城東，築亭號「靜隱」，時時與侯摯輩游詠其間。正大八年二月乙丑，薨于嵩山崇福宮，年六十有九。初遊嵩山，嘗曰：「吾意欲主此山。」果終于此。



 為人純正真率，不事修飾，雖兩登相位，殆若無官然。遇事輒發，無所畏避，每奏事上前，旁人為動色，行信處之坦如也。及薨之日，雖平昔甚媢忌者，亦曰正人亡矣。初至汴，父暐以御史大夫致
 仕，猶康健，兄行簡為翰林學士承旨，行信為禮部尚書，諸子侄多中第居官，當世未之有也。



 贊曰：高汝礪禔身清慎，練達事宜，久居相位，雖為大夫士所鄙，而人主寵遇不衰。張行信礪志謇諤，言無避忌，然一簉政途，便多坎壈，及其再用，論事稍不及前，豈以汝礪為真可法耶。宣宗伐宋，本非萬全之策，行信諫，汝礪不諫，又沮和議。胡沙虎之惡未著，行信兩疏擊之。汝礪與高琪共事，人疑其黨附。優劣可概見於斯矣。



\end{pinyinscope}