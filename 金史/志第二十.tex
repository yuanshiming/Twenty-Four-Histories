\article{志第二十}

\begin{pinyinscope}

 樂上



 《傳》曰：「王者功成作樂，治定制禮。」豈二帝三王之彌文哉！蓋有天下者，將一軌度、正民俗、合人神、和上下，舍禮樂何以焉。金初得宋，始有金石之樂，然而未盡其美也。及乎大定、明昌之際，日修月葺，粲然大備。其隸太常者，即郊廟、祀享、大宴、大朝會宮縣二舞是也。隸教坊者，則有鐃歌鼓吹，天子行幸鹵簿導引之樂也。有散樂。有渤海
 樂。有本國舊音，世宗嘗寫其意度為雅曲，史錄其一，其俚者弗載云。



 ○雅樂



 凡大祀、中祀、天子受冊寶、御樓肆赦、受外國使賀則用之。初，太宗取汴，得宋之儀章鐘磬樂虡，挈之以歸。皇統元年，熙宗加尊號，始就用宋樂，有司以鐘磬刻「晟」字者犯太宗諱，皆以黃紙封之。大定十四年，太常始議：「歷代之樂各自為名，今郊廟社稷所用宋樂器犯廟諱，宜皆刮去，更為製名。」於是，命禮部、學士院、太常寺撰名，乃取大樂與天地同和之義，名之曰「太和」。文、武二舞。皇統年間，定文舞曰《仁豐道洽之舞》，武舞曰《功成治定之
 舞》。《貞元儀》又改文舞曰《保大定功之舞》，武舞曰《萬國來同之舞》。大定十一年又有《四海會同之舞》，於是一代之制始備。



 明昌五年，詔用唐、宋故事，置所，講議禮樂。有司謂：「雅樂自周、漢以來止存大法，魏、晉而後更造律度，訖無定論。至後周保定中，得古玉斗於地中，以造尺律，其後牛弘以為不可，止用蘇綽鐵尺，至隋亦用之。唐興，因隋樂不改，及黃巢之亂，樂縣散失，太常博士殷盈孫以周法鑄穀鐘、編鐘，處士蕭承訓等校石磐，合而奏之。至周顯德以黍定律，議者謂比唐樂高五律。宋初亦用王朴所制樂，時和峴以周顯德律音近哀思，乃依西京銅
 望臬、石尺重造十二管，取聲下王朴一律。景祐初，李照取黍累尺成律，以其聲猶高，更用太府布帛尺，遂下太常樂三律。皇祐中，阮逸、胡瑗改造止下一律，或謂其聲弇鬱不和，依舊用王朴樂。元豐間，楊傑參用李照鐘磬加四清聲，下王朴樂二律，以為新樂。元祐間，范鎮又造新律，下李照樂一律，而未用。至崇寧間，魏漢津以范鎮知舊樂之高，無法以下之，乃以時君指節為尺，其所造鐘磐即今所用樂是也。然以王朴所制聲高，屢命改作，李照以太府尺制律，人習舊聽疑於太重。其後范鎮等論樂，復用李照所用太府尺、即周、隋所用鐵尺，牛弘等
 以謂近古合宜者也。今取見有樂，以唐初開元錢校其分寸亦同，則漢津所用指尺殆與周、隋、唐所用之尺同矣。漢津用李照、范鎮之說，而恥同之，故用時君指節為尺，使眾人不敢輕議。其尺雖為詭說，其制乃與古同，而清濁高下皆適中，非出於法數之外私意妄為者也。蓋今之鐘磬雖崇寧之所製，亦周、隋、唐之樂也。閱今所用樂律，聲調和平，無太高太下之失，可以久用。唯辰鐘、辰磬自昔數缺，宜補鑄辰鐘十五，辰磬二十一，通舊各為二十四虡。」上曰：「嘗觀宋人論樂，以為律主於人聲，不當泥於其器，要之在聲和而已。」於是，命禮部符下南京，取
 宋舊工，更鑄辰鐘十有二。又以舊鐘姑洗、夷則皆高五律，無射高二律，別鑄以補之，乃協。又琢辰磬各十有二，以其半少劣，擇其諧者而用之。初，正隆間，海陵營太廟于汴，貞祐南遷，宣宗修之，以祔諸帝神主。其地，故宋景靈宮之址也。掘其下，得編鐘十三，編磬八，皆刻「大晟」字。時朝廷多故，禮器散亡，竟亦不能備也，



 大定十一年，太常議：「按《唐會耍》舊制，南北郊宮縣用二十架，周、漢、魏、晉、宋、齊六朝及唐《開元》、宋《開寶禮》，其數皆同。《宋會耍》用三十六架，《五禮新儀》用四十八架，其數多，似乎太侈。今擬《太常因革禮》，天子宮縣之樂三十六虡，宗廟與殿庭同，
 郊丘則二十虡，宜用宮縣二十架，登歌編鐘、編磬各一虡。又按《周禮大司樂》：『凡樂，圜鐘為宮，黃鐘為角，太蔟為徵，姑洗為羽。雷鼓、雷鞀、孤竹之管、雲和之琴瑟、雲門之舞，冬日至於地上之圜丘奏之，若樂六變，則天神皆降，可得而禮矣。』六變，謂六成也。唐、宋因之。蓋圜鐘，夾鐘也，用為宮者以上應房、心，有天帝明堂之象也。宮聲三奏，角徵羽各一奏，合陽之奇數，欲神聽之也。凡樂起於陽，至少陰而止，圜鐘自卯至申其數有六，故六變而樂止，則天神皆降，可得而禮也。樂曲之名，唐以『和』，宋以『安』，本朝定樂曲以『寧』為名，今止有太廟祫享樂曲，而郊祀樂曲
 未備。皇統九年拜天用《乾寧之曲》，今圜丘降神固可就用。今太廟祫享，皇帝升降行止奏《昌寧之曲》，迎俎奏《豐寧之曲》，酌獻、舞出入奏《肅寧之曲》，飲福奏《福寧之曲》，宋《開寶禮》亦可就用。餘有郊祀曲名，皇帝入中濆、奠玉幣、迎俎、酌獻、舞出入樂曲，宜皆以『寧』字製名。」遂命學士院撰焉。皇帝入中濆奏《昌寧之曲》，降神、送神奏《乾寧之曲》，昊天上帝奏《洪寧之曲》，皇地祇奏《坤寧之曲》，配位奏《永寧之曲》，飲福奏《福寧之曲》，升降、望燎、出入大小次，並與入中濆同，餘載儀注及樂章。又命太常議文武二舞所當先後，太常議：「按唐、宋郊廟之禮，並先文後武，本朝自
 行禘祫之禮亦然。惟唐韋萬石建議謂先儒相傳，以揖讓得天下則先奏文，以征伐得天下則先奏武。當時雖從，尋復改之。其以《開元禮》先文後武為定。方丘如圜丘之儀，社稷則用登歌。」



 宗廟。皇帝入門，宮縣以無射宮，升殿，登歌以夾鐘，皆奏《昌寧之曲》。迎神、送神奏《來寧之曲》，九成。天德二年，晨稞畢，還小次，方奏迎神曲。大定十一年，朝享，奏依《開元》、《開寶禮》，至版位，即奏黃鐘宮三、大呂角二、太蔟徵二、應鐘羽二，曲詞皆同。進俎，奏《豐寧之曲》。酌獻，宮縣奏無射《大元之曲》。諸室之曲，德帝曰《大熙》，安帝曰《大安》，獻祖曰《大
 昭》，昭祖曰《大成》，景祖曰《大昌》，世祖曰《大武》，肅宗曰《大明》，穆宗曰《大章》，康宗曰《大康》，太祖曰《大定》，太宗曰《大惠》，熙宗曰《大同》，睿宗曰《大和》，昭德皇后廟曰《儀坤》，世宗曰《大鈞》，顯宗曰《大寧》，章宗曰《大隆》，宣宗曰《大慶》。皇帝還版位及亞終獻，皆奏無射宮《肅寧之曲》。飲福，登歌奏夾鐘宮《福寧之曲》。徹豆，奏《豐寧之曲》，皆用無射宮。大定十二年制，祫禘時享有司攝事，初獻盥洗，奏無射宮《肅寧之曲》。升階，登歌奏夾鐘宮《嘉寧之曲》。餘並與親享同。其別廟昭德皇后、宣孝太子所用，並載儀注、樂章。



 舊制，太廟、皇考廟樂工各三十九人。大定二十九年，升祔顯宗，有司
 以為：「宋之太廟、別廟，堂上樂各四十八人，今之樂工少十八人，擬令皇考廟舊樂工皆充兩廟堂上樂，以應前代九十六人之數。」尚書省議：「古樂工無定數。」遂奏太廟、別廟通以百人為定。明昌六年，創設宮縣，樂工一百五十六人。承安三年，敕：「祭廟用教坊奏古樂，非禮也。其自今召百姓材美者，給以食直，教閱以待用。」泰和元年，命宮縣樂工月給錢粟二貫石，遇正樂工闕，驗色收補。四年，尚書省奏：「宮縣樂工總用二百五十六人，而舊所設止百人，時或用之即以貼部教坊閱習。自明昌間，以渤海教坊兼習，而又創設九十二人。且宮縣之樂行大
 禮乃始用之，若其數復闕，但前期遣漢人教坊及大興府樂人習之，亦可備用。」遂詔罷創設者。宣宗南遷，祔諸帝主於汴京太廟。禮官言：「祔享禮畢，車駕還宮，至承天門外，百官奉迎，宮縣奏《采茨》。」以樂虡未備，遂止用教坊樂。哀宗遷蔡，天興二年七月丁巳，太祖、太宗及后妃御容至自汴京，奉安於乾元寺。左宣徽使溫敦七十五奏當用樂。上曰：「樂須太常，奈何？」七十五曰：「市有優樂，可假用之。」權左右司員外郎王鶚奏曰：「世俗之樂，豈可施于帝王之前？」遂止。



 樂舞名數。太廟登歌，鐘一虡，磬一虡，歌工四，籥二，塤二，
 篪二，笛二，巢笙二，和笙二，簫二，七星匏一，九耀匏一，閏餘匏一，搏拊二，柷一，敔一，麾一，一弦琴、三弦琴、五弦琴、七弦琴、九弦琴各二，瑟四。別廟登歌並同。親祠則用金鐘、玉磬，攝祭則用編鐘、編磬。宮縣樂三十六虡：編鐘十二虡，編磬十二虡，大鐘、穀鐘、特磬各四虡。建鼓、應鼓、鞞鼓各四，路鼓二，路鞀二，晉鼓一，巢笙、竽笙各十，簫十，籥十，篪十，笛十，塤八，一絃琴三，三絃、五絃、七絃、九弦琴各六，瑟十二，柷一，敔一，麾一。文舞所執籥、翟各六十四，武舞所執朱干、玉戚各六十四，引舞所執旌二，纛二，牙杖二，單鞀二，單鐸二，雙鐸二，金鐃二，金錞二，金鉦二，相鼓
 二，雅鼓二。有司攝祭，宮縣二十虡：編鐘四，編磬四，辰鐘十二。建鼓四，路鼓四，路鞀二，晉鼓一，巢笙、竽笙、簫、塤、篪、笛各八，一絃琴三，三絃、五絃、七弦、九絃琴各六，瑟八，柷、敔各一，麾一。登歌及二舞引舞所執與親祠同。



 皇帝受冊寶。前期，大樂令與協律郎設樂縣於殿廷。又設舉麾位二，一於殿西階，一於樂縣西北。又設登歌樂架於殿上。至日，侍中奏：「外辦。」宮縣樂作，皇帝乃出，即坐，樂止。奉寶入門，樂作，置褥位上，樂止。初引時宮縣樂作，至位立定，樂止。寶初行，樂作，至御前置訖，樂止。皇帝受寶訖，樂作，侍中奏：「稱賀。」樂止。皇太子升殿，登歌樂作，復
 位，樂止。侍中奏：「禮畢。」宮縣樂作，皇帝還幕次，樂止。



 御樓宣赦。前期，大樂署設宮縣於樓下，又設鼓一於宮縣之左。至日，金雞初立，大樂署擊鼓，立訖，鼓止。侍中奏：「外辦。」大樂令撞黃鐘之鐘，右五鐘皆應，《昌寧之樂》作，皇帝乃出。宣讀訖，百官舞蹈，禮畢，大樂令撞蕤賓之鐘，左五鐘皆應，《昌寧之樂》作，皇帝降座，樂止。凡皇帝出入升降及分班合班，皆樂作，坐、立定乃止。其冊命中宮、皇太子、太孫，受外國使賀。宴外國使，皆用宮縣。



 ○散樂



 元日、聖誕稱賀，曲宴外國使，則教坊奏之。其樂器名曲不傳。皇統二年宰臣奏：「自古並無伶人赴朝參之
 例，所有教坊人員只宜聽候宣喚，不合同百寮赴起居。」從之。章宗明昌二年十一月甲寅，禁伶人不得以歷代帝王為戲及稱萬歲者，以不應為事重法科。泰和初，有司又奏太常工人數少，即以渤海，漢人教坊及大興府樂人兼習以備用。



 ○鼓吹樂



 馬上樂也。天子鼓吹、橫吹各有前、後部，部又各分二節。金初用遼故物，其後雜用宋儀。海陵遷燕及大定十一年鹵簿，皆分鼓吹為四節，其他行幸惟用兩部而已。



 △前部第一：



 鼓吹令二人



 㧏鼓十二金鉦十二



 大鼓百二十長鳴百二十



 鐃鼓一十二歌二十四



 拱辰管二十四簫二十四



 笳二十四大橫吹一百二十



 △前部第二：



 節鼓二笛二十四



 簫二十四篳篥二十四



 笳二十四桃皮篳篥二十四



 㧏鼓十二金鉦十二



 小鼓百二十中鳴百二十



 羽葆鼓十二歌二十四



 拱辰管十四簫二十四



 △後部第一：



 鼓吹丞二人



 㧏鼓三金鉦三



 羽葆鼓十二歌二十四



 拱辰管二十四簫二十四



 笳二十四節鼓二



 鐃鼓十二歌十六



 簫二十四笳二十四



 小橫吹百二十



 △後部第二：



 笛二十四簫二十四



 篳篥二十四笳二十四



 桃皮篳篥二十四



 ○本朝樂曲



 世宗大定九年十一月庚申，皇太子生日，上宴于東宮，命奏新聲，謂大臣曰：「朕製此曲，名《君臣樂》，今天下無事，
 與卿等共之，不亦樂乎？」辭律不傳。十三年四月乙亥，上御睿思殿，命歌者歌女直詞，顧謂皇太子曰：「朕思先朝所行之事，未嘗暫忘，故時聽此詞，亦欲令汝輩知女直醇質之風。至於文字、語言或不通曉，是忘本也！」二十五年四月，幸上京，宴宗室於皇武殿，飲酒樂，上諭之曰：「今日甚欲成醉，此樂不易得也。昔漢高祖過故鄉，與父老歡飲，擊築而歌，令諸兒和之。彼起布衣，尚且如是，況我祖宗世有此土，今天下一統，朕巡幸至此，何不樂飲！」于時宗室婦女起舞，進酒畢，群臣故老起舞，上曰：「吾來故鄉數月矣，今迴期已近，未嘗有一人歌本曲者，汝曹來
 前，吾為汝歌。」乃命宗室子敘坐殿下者皆上殿，面聽上歌。曲道祖宗創業艱難，及所以繼述之意。上既自歌，至慨想祖宗音容如睹之語，悲感不復能成聲，歌畢，泣下數行。右丞相元忠暨群臣宗戚捧觴上壽，皆稱萬歲。於是諸老人更歌本曲，如私家相會，暢然歡洽。上復續調歌曲，留坐一更，極歡而罷。其辭曰：



 猗歟我祖，聖矣武元。誕膺明命，功光于天。拯溺救楚，深根固蒂。克開我後，傳福萬世。無河海陵，淫昏多罪。反易天道，荼毒海內。自昔肇基，至于繼體。積累之業，淪胥且墜。望戴所歸，不謀同意。宗廟至重，人心難拒。
 勉副樂推，肆予嗣緒。二十四年，兢業萬幾。億兆庶姓，懷保安綏。國家閒暇，廓然無事。乃眷上都，興帝之第。屬茲來游，惻然予思。風物減耗，殆非昔時。于鄉于里，皆非初始。雖非初始，朕自樂此。雖非昔時，朕無異視。瞻戀慨想，祖宗舊宇。屬屬音容，宛然如睹。童嬉孺慕，歷歷其處。壯歲經行，恍然如故。舊年從游，依俙如昨。歡誠契闊，旦暮之若。于嗟闊別兮，云胡不樂。



 郊祀樂歌



 皇帝入中濆，宮縣黃鐘宮《昌寧之曲》：凡步武同。



 袞服穆穆，臨于中濆。瞻言圜壇，皇皇后帝。禋祀肇稱，
 磬香維德。爰暨百神，於昭受職。



 降神，宮縣《乾寧之曲》、《仁豐道洽之舞》。圜鐘為宮，黃鐘為角，太蔟為徵，姑洗為羽。圜鐘三奏，黃鐘、太蔟、姑洗皆一奏，詞並同：



 我金之興，皇天錫羨。惟神之休，爰茲郊見。有玉其禮，有牲其薦。將受厥明，來寧來燕。



 皇帝盥洗，宮縣黃鐘宮《昌寧之曲》：



 因天事天，惇宗將禮。爰飭攸司，奉時罍洗。挹彼注茲，迺升壇陛。先事而虔，神勞豈弟。



 皇帝升壇，登歌大呂宮《昌寧之曲》：



 相在國南，崇崇其趾。烝哉皇王，維時蒞止。至誠通神，克禋克祀。於萬斯年，昊天其子。



 昊天上帝，奠玉幣，登歌大呂宮《洪寧之曲》：



 穆穆君王，有嚴有翼。珮環鏘然，圜壇是陟。嘉德升聞，馨非黍稷。高明降監，百神受職。



 皇地祇，《坤寧之曲》：



 肅敬明祇，躬行奠贄。其贄維何？黃琮制幣。從祀群靈，咸秩厥位。惟皇能饗，允集熙事。



 配位太祖皇帝，《永寧之曲》：



 肇舉明禋，皇天后土。皇祖武元，爰作神主。功昭耆定，
 歌以大呂。綏我思成，有秩斯祜。



 司徒迎俎，宮縣黃鐘宮《豐寧之曲》：



 穆穆皇皇，天子躬祀。群臣相之，罔不敬止。俎豆畢陳，物其嘉矣。馨香始升，明神燕喜。



 昊天上帝，酌獻，登歌大呂宮《嘉寧之曲》：



 郊禋展敬，昭事上靈。太尊在席，有醑斯馨。酌言獻之，靈其醉止。福祿來宜，以答明祀。



 皇地祇，《泰寧之曲》：



 袞服穆穆，臨彼泰折。於昭神宮，埋幣瘞血。爰稱匏爵，斟言薦潔。方輿常安，扶我帝業。



 配位太祖皇帝，《燕寧之曲》：、



 烝哉高后，肇迪丕基。功與天合，配天以推。薦時清旨，孔肅其儀。來寧來燕，福祿綏之。



 文舞退，武舞進，宮縣黃鐘宮《咸寧之曲》：



 奉祀郊丘，《雲門》變舞。進秉朱干，停揮翟羽。於昭睿文，復肖聖武。無疆維烈，天子受祜。



 亞終獻，宮縣黃鐘宮《咸寧之曲》、《功成治定之舞》：



 掃地南郊，天神以俟，於皇君王，克禋克祀。交於神明，玄酒陶器。誠心靖純，非貴食味。



 皇帝飲福，登歌大呂宮《福寧之曲》：



 所以承天，無過乎質。天其祐之，惟精惟一。泰尊爰挹，馨香薦德。惠我無疆，子孫千億。



 徹豆，登歌大呂宮《豐寧之曲》：



 大禮爰陳，為豆孔碩。肅肅其容，於顯百辟。皇靈降監，馨聞在德。明禋斯成，孚休罔極。



 送神，宮縣圜鐘宮《乾寧之曲》：



 赫赫上帝，臨監禋祀。居然來歆，昭答祖配。圜壇四成，神安其位。升歌贊送，天人悅喜。



 方丘樂歌



 迎神，《鎮寧之曲》。大鐘宮再奏，太蔟角再奏，姑洗徵再奏，
 南呂羽再奏，詞同：



 至哉坤儀，萬匯資生。稱物平施，流謙變盈。禮修泰折，祭極精誠。皇皇靈眷，永奠寰瀛。



 初獻盥洗，太蔟宮《肅寧之曲》：



 禮有五經，無先祭禮。即時伸虔，惟時盥洗。品物吉蠲，威儀濟濟。錫之純嘏，來歆愷悌。



 初獻升壇，應鐘宮《肅寧之曲》：



 無疆之德，至哉坤元。沉潛剛克，資生實蕃。方丘之儀，惟敬無文。神其來思，時歆薦殷。



 初獻奠玉幣，太蔟宮《億寧之曲》：



 禮行方澤，文物備舉。惟皇地祇。昭假來下。奠瘞玉帛，純誠內著。神保是享，陟降斯祜。



 司徒捧俎，太蔟宮《豐寧之曲》：



 四階秩儀，壇於方澤。昭事皇祇，即陰以墌。潔肆於祊，孔嘉且碩。神其福之，如幾如式。



 正位酌獻，太蔟宮《溥寧之曲》：



 蕩蕩坤德，物無不載。柔順利貞，含洪光大。籩豆既陳，金石斯在。四海永寧，福祿攸介。



 配位酌獻配太宗也，太蔟宮《保寧之曲》：



 詞闕。



 亞終獻升壇，太蔟宮《咸寧之曲》：



 卓彼嘉壇，奠玉方澤。百辟祇肅，八音純繹。祀事孔明，柔祇感格。



 徹豆，應鐘宮《豐寧之曲》：



 修理方丘，吉蠲是宜。籩豆靜嘉，登於有司。芬芬馨香，來享來儀。郊儀將終，聲歌徹之。



 送神，林鐘宮《鎮寧之曲》：



 因地方丘，濟濟多儀。樂成八變，靈祇格思。薦餘徹豆，神貺昭垂。億萬斯年，永祐丕基。



 詣望燎位，太蔟宮《肅寧之曲》。詞同升壇。



\end{pinyinscope}