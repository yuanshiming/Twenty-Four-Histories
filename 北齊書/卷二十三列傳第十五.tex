\article{卷二十三列傳第十五魏蘭根　崔(子瞻)}

\begin{pinyinscope}

 魏蘭根，巨鹿下曲陽人也。父伯成，魏中山太守。蘭根身長八尺，儀貌奇偉，汎覽群書，誦《左氏傳》、《周易》，機警有識
 悟。起家北海王國侍郎，歷定州長流參軍。丁母憂，居喪有孝稱。將葬常山郡境，先有董卓祠，祠有柏樹。蘭根以卓凶逆無道，不應遺祠至今，乃伐柏以為郭材。人或勸之不伐，蘭根盡取之，了無疑懼。遭父喪，廬於墓側，負土成墳，憂毀殆於滅性。後為司空、司徒二府記室參軍，轉夏州平北府長史，入為司徒掾，出除本郡太守，並有當官之能。



 正光末，尚書令李崇為本郡都督，率眾討茹茹，以蘭根為長史。因說崇曰：「緣邊諸鎮，控攝長遠。昔時初
 置，地廣人稀，或徵發中原強宗子弟，或國之肺腑，寄以爪牙。中年以來，有司乖實，號曰府戶，役同廝養，官婚班齒，致失清流。而本宗舊類，各各榮顯，顧瞻彼此，理當憤怨。更張琴瑟，今也其時，靜境寧邊，事之大者。宜改鎮立州，分置郡縣，凡是府戶，悉免為民，入仕次敘，一準其舊，文武兼用，威恩並施。此計若行，國家庶無北顧之慮矣。」崇以秦聞，事寢不報。軍還，除冠軍將軍，轉司徒右長史，假節，行豫州事。



 孝昌初，轉岐州刺史。從行臺蕭寶寅討
 破宛川，俘其民人為奴婢，以美女十人賞蘭根。蘭根辭曰：「此縣界於彊虜，皇威未接，無所適從，故成背叛。今當寒者衣之，飢者食之，奈何將充僕隸乎？」盡以歸其父兄。部內麥多五穗，鄰州田鼠為災，犬牙不入岐境。屬秦隴反叛，蕭寶寅敗於涇州，高平虜賊逼岐州，州城民逼囚蘭根降賊。寶寅至雍州，收輯散亡，兵威復振，城民復斬賊刺史侯莫陳仲和，推蘭根復任。朝廷以蘭根得西土人心，加持節、假平西將軍、都督涇岐東秦南岐四州軍
 事，兼四州行臺尚書。尋入拜光祿大夫。



 孝昌末，河北流人南渡，以蘭根兼尚書，使齊、濟、二兗四州安撫，并置郡縣。



 河間邢杲反於青、兗之間，杲，蘭根之甥也，復詔蘭根銜命慰勞。杲不下，仍隨元天穆討之。還，除太府卿，辭不拜。轉安東將軍、中書令。



 莊帝之將誅爾朱榮也，蘭根聞其計，遂密告爾朱世隆。榮死，蘭根恐莊帝知之，憂懼不知所出。時應詔王道習見信於莊帝，蘭根乃托附之，求得在外立功。道習為啟聞，乃以蘭根為河北行臺，於定州
 率募鄉曲，欲防井陘。時爾朱榮將侯深自范陽趣中山，蘭根與戰，大敗，走依渤海高乾。屬乾兄弟舉義，因在其中。高祖至，以蘭根宿望，深禮遇之。中興初，加車騎大將軍、尚書右僕射。及高祖將入洛陽，遣蘭根先至京師。時廢立未決，令蘭根觀察魏前廢帝。帝神采高明，蘭根恐於後難測，遂與高乾兄弟及黃門崔鷿同心固請於高祖，言廢帝本是胡賊所推，今若仍立，於理不允。高祖不得已，遂立武帝。廢帝素有德業，而為蘭根等構毀，深為
 時論所非。



 太昌初，除儀同三司，尋加開府，封巨鹿縣侯，邑七百戶。啟授兄子同達。蘭根既預義勳，位居端揆，至是始敘復岐州勳，封永興縣侯，邑千戶。高乾之死，蘭根懼，去宅，避於寺。武帝大加譴責，蘭根憂怖，乃移病解僕射。天平初，以病篤上表求還鄉里。魏帝遣舍人石長宣就家勞問，猶以開府儀同，門施行馬，歸於本鄉。



 二年卒，時年六十一。贈冀定殷三州軍事、定州刺史、司徒公、侍中，謚曰文宣。



 蘭根雖以功名自立，然善附會，出處之際，
 多以計數為先，是以不為清論所許。



 長子相如，秘書郎中。以建義勳，尋加將軍。襲父爵，遷安東將軍、殷州別駕，入為侍御史。武定三年卒。次子敬仲。肅宗時，佐命功臣配享，而不及蘭根。敬仲表訴，帝以詔命既行，難於追改，擢敬仲為祠部郎中。卒於章武太守。



 蘭根族弟明朗，頗涉經史，粗有文性。累遷大司馬府法曹參軍，兼尚書金部郎中。元顥入洛陽，明朗為南道行臺郎中，為顥所擒。後棄顥逃還，除龍驤將軍、中散大夫，賜爵巨鹿侯。永安
 末，蘭根為河北行臺，引明朗為左丞。及蘭根中山之敗，俱歸高祖。中興初，拜撫軍將軍，出為安德太守。後轉衛將軍、右光祿大夫、定州大中正。武定初，為顯祖諮議參軍。出為平陽太守，為御史所劾，因被禁止。遇病卒。



 明朗從弟愷，少抗直有才辯。魏末，辟開府行參軍，稍遷尚書郎、齊州長史。



 天保中，聘陳使副。遷青州長史，固辭不就。楊愔以聞，顯祖大怒，謂愔云：「何物漢子，我與官不肯就！明日將過，我自共語。」是時顯祖已失德，朝廷皆為之懼，
 而愷情貌坦然。顯祖切責之，仍云：「死與長史孰優，任卿選一處。」愷答云：「能殺臣者是陛下，不受長史者是愚臣，伏聽明詔。」顯祖謂愔云：「何慮無人作官職，苦用此漢何為，放其還家，永不收採。」由是積年沉廢。後遇楊愔於路，微自披陳。楊答曰：「發詔授官，咸由聖旨，非選曹所悉，公不勞見訴。」愷應聲曰：「雖復零雨自天，終待雲興四嶽。公豈得言不知？」楊欣然曰：「此言極為簡要，更不須多語。」數日，除霍州刺史。在職有治方，為邊民悅服。大寧中，卒於
 膠州刺史。



 愷從子彥卿，魏大司農季景之子。武平中，兼通直散騎常侍，聘陳使副。



 彥卿弟淡，學識有詞藻。武平初，殿中御史，遷中書舍人，待詔文林館。隋開皇中，太子舍人、著作郎。撰《後魏書》九十二卷，甚得史體，時稱其善云。



 崔鷿，字長孺，清河東武城人也。父休，魏七兵尚書，贈僕射。鷿狀貌偉麗，善於容止，少有名望，為當時所知。初為魏世宗挽郎，釋褐太學博士。永安中，坐事免歸鄉里。高
 祖於信都起義，鷿歸焉。高祖見之，甚悅，以為諮議參軍。尋除給事黃門侍郎，遷將軍、右光祿大夫。高祖入洛，議定廢立。太僕綦俊盛稱普泰王賢明，可以為社稷主。鷿曰：「若其明聖，自可待我高王，徐登九五。既為逆胡所立，何得猶作天子。若從俊言，王師何名義舉？」由是中興、普泰皆廢，更立平陽王為帝。以建義功，封武城縣公，邑一千四百戶，進位車騎大將軍、左光祿大夫，仍領黃門郎。



 鷿居門下，恃預義旗，頗自矜縱。尋以貪汙為御史糾劾，
 因逃還鄉里，遇赦始出。高祖以鷿本預義旗，復其黃門。天平初，為侍讀，監典書。尋除徐州刺史，給廣宗部曲三百、清河部曲千人。鷿性豪慢，寵妾馮氏，假其威刑，恣情取受，風政不立。初鷿為常侍，求人修起居注。或曰：「魏收可。」鷿曰：「收輕薄徒耳。」



 更引祖鴻勛為之。既居樞要，又以盧元明代收為中書郎，由是收銜之。及收聘梁，過徐州，鷿備刺史鹵簿而送之，使人相聞魏曰：「勿怪儀衛多，稽古之力也。」收報曰：「白崔徐州，建義之勳，何稽古之有！」鷿
 自以門閥素高，特不平此言。收乘宿憾，故以挫之。罷州，除七兵尚書、清河邑中正。



 趙郡李渾嘗宴聚名輩，詩酒正歡嘩，鷿後到，一坐無復談話者。鄭伯獻歎曰：「身長八尺，面如刻畫，謦咳為洪鐘響，胸中貯千卷書，使人那得不畏服！」



 鷿每以籍地自矜，謂盧元明曰：「天下盛門，唯我與爾，博崔趙李，何事者哉！」



 崔暹聞而銜之。高祖葬後，鷿又竊言：「黃頷小兒堪當重任不？」暹外兄李慎以鷿言告暹。暹啟世宗，絕鷿朝謁。鷿要拜道左，世宗發怒曰：「黃
 頷小兒，何足拜也！」



 於是鎖鷿赴晉陽而訊之。鷿不伏，暹引邢子才為證，子才執無此言。鷿在禁，謂子才曰：「卿知我意屬太丘不？」子才出告鷿子瞻云：「尊公意正應欲結姻於陳元康。」



 瞻有女，乃許妻元康子，求其父。元康為言之於世宗曰：「崔鷿名望素重，不可以私處言語便以殺之。」世宗曰：「若免其性命，猶當徙之遐裔。」元康曰：「鷿若在邊，或將外叛。以英賢資寇敵，非所宜也。」世宗曰：「既有季珪之罪，還令輸作可乎？」元康曰：「嘗讀《崔琰傳》，追恨魏武
 不弘。鷿若在作所而殞，後世豈道公不殺也？」世宗曰：「然則奈何？」元康曰：「崔鷿合死，朝野莫不知之，公誠能以寬濟猛，特輕其罰，則仁德彌著，天下歸心。」乃舍之。鷿進謁奉謝，世宗猶怒曰：「我雖無堪，忝當大任，被卿名作黃頷小兒，金石可銷，此言難滅！」



 天保初，除侍中，監起居。以禪代之際，參掌儀禮，別封新豐縣男，邑二百戶，迴授第九弟約。鷿一門婚嫁，皆是衣冠之美，吉凶儀範，為當時所稱。婁太后為博陵王納鷿妹為妃，敕中使曰：「好作法用，
 勿使崔家笑人。」婚夕，顯祖舉酒祝曰：「新婦宜男，孝順富貴。」鷿奏曰：「孝順出自臣門，富貴恩由陛下。」



 五年，出為東兗州刺史，復攜馮氏之部。鷿尋遇偏風，而馮氏驕縱，受納狼藉，為御史所劾，與鷿俱召詣廷尉。尋有別敕，斬馮於都市。鷿以疾卒獄中，年六十一。



 鷿歷覽群書，兼有詞藻，自中興立後，迄於武帝，詔誥表檄，多鷿所為。然率性豪侈，溺於財色，諸弟之間，不能盡雍穆之美，世論以此譏之。鷿素與魏收不協，收既專典國史，鷿恐被惡言，
 乃悅之曰：「昔有班固，今則魏子。」收笑而憾不釋。



 子瞻嗣。



 瞻字彥通，聰明彊學，有文情，善容止，神采嶷然，言不妄發。年十五，刺史高昂召署主簿，清河公嶽辟開府西閣祭酒。崔暹為中尉，啟除御史，以才望見收，非其好也。高祖入朝，還晉陽，被召與北海王晞陪從，俱為諸子賓友。仍為相府中兵參軍，轉主簿。世宗崩，秘未發喪，顯祖命瞻兼相府司馬使鄴。魏孝靜帝以人日登雲龍門，其父鷿侍宴，又敕瞻令近御坐，亦有應詔詩，問邢邵等曰：「
 此詩何如其父？」咸云：「鷿博雅弘麗，瞻氣調清新，並詩人之冠。」宴罷，共嗟賞之，咸云：「今日之宴，併為崔瞻父子。」



 天保初，兼并省吏部郎中。尋丁憂，起為司徒屬。楊愔欲引瞻為中書侍郎。時盧思道直中書省，因問思道曰：「我此日多務，都不見崔瞻文藻，卿與其親通，理當相悉。」思道答曰：「崔瞻文詞之美，實有可稱，但舉世重其風流，所以才華見沒。」愔云：「此言有理。」便奏用之。事既施行。愔又曰：「昔裴瓚晉世為中書郎，神情高邁，每於禁門出入，宿衛
 者肅然動容。崔生堂堂之貌，亦當無愧裴子。」



 皇建元年，除給事黃門侍郎。與趙郡李概為莫逆之友。概將東還，瞻遺之書曰：「仗氣使酒，我之常弊，詆訶指切，在卿尤甚。足下告歸，吾於何聞過也？」瞻患氣，兼性遲重，雖居二省，竟不堪敷奏。加征虜將軍，除清河邑中正。肅宗踐祚，皇太子就傅受業，詔除太子中庶子，征赴晉陽。敕專在東宮，調護講讀，及進退禮度，皆歸委焉。太子納妃斛律氏，敕瞻與鴻臚崔劼撰定婚禮儀注。仍面受別旨曰：「雖有
 舊事，恐未盡善，可好定此儀，以為後式。」



 大寧元年，除衛尉少卿，尋兼散騎常侍，聘陳使主。瞻詞韻溫雅，南人大相欽服，乃言：「常侍前朝通好之日，何意不來？」其見重如此。還除太常少卿，加冠軍將軍，轉尚書吏部郎中。因患急十餘日。舊式，百日不上解官，吏部尚書尉瑾性褊急，以瞻舉指舒緩，曹務繁劇，遂附驛奏聞，因而被代。瞻遂免歸鄉里。天統末，加驃騎大將軍，就拜銀青光祿大夫。武平三年卒，時年五十四。贈使持節、都督濟州軍
 事、大理卿、刺史，謚曰文。



 瞻性簡傲，以才地自矜，所與周旋，皆一時名望。在御史臺，恒於宅中送食，備盡珍羞，別室獨餐，處之自若。有一河東人士姓裴，亦為御史，伺瞻食，便往造焉。瞻不與交言，又不命匕箸。裴坐觀瞻食罷而退。明日，裴自攜匕箸，恣情飲啖。



 瞻方謂裴云：「我初不喚君食，亦不共君語，君遂能不拘小節。昔劉毅在京口，冒請鵝炙，豈亦異於是乎？君定名士。」於是每與之同食。



 鷿昆季仲文，有學尚，魏高陽太守、清河內史。興和中，為
 丞相掾。沙苑之敗，仲文持馬尾以渡河，波中乍沒乍出。高祖望見曰：「崔掾也。」遽遣船赴接。既濟，勞之曰：「卿為親為君，不顧萬死，可謂家之孝子，國之忠臣。」加中軍將軍。天保初，拜散騎常侍、光祿大夫。七年卒，年六十。子偃，武平中，歷太子洗馬、尚書郎。偃弟儦，學識有才思，風調甚高。武平中，琅琊王大司馬中兵參軍。參定五禮，待詔文林館。隋仁壽中，卒於通直散騎常侍。叔仁，魏潁州刺史。子彥武，有識用，朝歌令。隋開皇初，魏州刺史。子侃，魏末
 兼通直常侍，聘梁使。子極，武平初太子僕，卒於武德郡守。子聿，魏東莞太守。子約，司空祭酒。



 鷿族叔景鳳，字鸞叔，鷿五世祖逞玄孫也。景鳳涉學，以醫術知名。魏尚藥典御，天保中譙州刺史。景鳳兄景哲，魏太中大夫、司徒長史。子國，字法峻，幼好學，泛覽經傳，多伎藝，尤工相術。天保初尚藥典御，乾明拜高陽郡太守、太子家令，武平假儀同三司，卒於鴻臚卿。法峻以武平六年從駕在晉陽，嘗語中書侍郎李德林云：「此日看高相王以下文武
 官人相表，俱盡其事，口不忍言。唯弟一人，更應富貴，當在他國，不在本朝，吾亦不及見也。」其精妙如此。



 鷿族子肇師，魏尚書僕射亮之孫也。父士太，諫議大夫。肇師少時疏放，長遂變節，更成謹厚。涉獵經史，頗有文思。襲父爵樂陵男。釋褐開府東閣祭酒，轉司空外兵參軍，遷大司馬府記室參軍。天平初，轉通直侍郎，為尉勞青州使。至齊州界，為土賊崔迦葉等所虜，欲逼與同事。肇師執節不動，諭以禍福，賊遂捨之。乃巡慰青部而還。元象中，
 數以中舍人接梁使。武定中，復兼中正員郎，送梁使徐州。



 還，敕修起居注。尋兼通直散騎常侍，聘梁副使。轉中書舍人。天保初，參定禪代禮儀，封襄城縣男，仍兼中書侍郎。二年卒，時年四十九。



 史臣曰：蘭根早有名行，為時論所稱；長孺才望之美，見重當世。並功參霸迹，位遇通顯，與李元忠、盧文偉蓋義旗之人物歟？魏之要幸附會，崔以門地驕很，雖有周公之美，猶以為累德，況未足喻其高下也。瞻詞韻溫雅，風
 神秀發，亦一時之領袖焉。



 贊曰：崔、魏才望，見重霸初。名教之跡，其猶病諸。彥通尚志，家風有餘。



\end{pinyinscope}