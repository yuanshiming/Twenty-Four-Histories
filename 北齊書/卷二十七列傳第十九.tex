\article{卷二十七列傳第十九}

\begin{pinyinscope}

 萬
 俟普子洛可朱渾元劉豐破六韓常
 金祚韋子粲萬俟普，字普撥，太平人，其先匈奴之別種也。雄果有武力。正光中，破六韓拔陵構逆，授普太尉。率部下降魏，授後將軍，第二領民酋長。高祖起義，普遠通誠款，高祖甚嘉之。斛斯椿逼帝西出，授司空、秦州刺史，據覆靺城。高祖平夏州，普乃率其部落來奔，高祖躬自迎接，授普河西公。累遷太尉、朔州刺史，卒。



 子洛，字受洛干。豪壯有武藝，騎射過人，為鄉閭所伏。拔陵反，隨父歸順，除顯武將軍。隨汆朱榮每有戰功，累遷汾州刺史、驃騎將軍。及起義信都，遠送誠款，高祖嘉其父子俱至，甚優其禮。除撫軍，兼靈州刺史。武帝入關，除左僕射。



 天平中，隨父東歸，封建昌郡公，再遷領軍將軍。與諸將圍獨孤如願於金墉，及河陰之戰，並有功。高祖以其父普尊老，特崇禮之，嘗親扶上馬。洛免冠稽首曰：「願出死力以報深恩。」及此役也，諸軍北渡橋，洛以一軍
 不動。謂西人曰：「萬俟受洛干在此，能來可來也！」西人畏而去。高祖以雄壯，名其所營地為回洛城。



 洛慷慨有氣節，勇銳冠時，當世推為名將。興和初卒。



 可朱渾元，字道元。自云遼東人。世為渠帥，魏時擁眾內附，曾祖護野肱終於懷朔鎮將，遂家焉。元寬仁有武略，少與高祖相知。北邊擾亂，遂將家屬赴定州，值鮮于修禮作亂，元擁眾屬焉。葛榮併修禮，復以元為梁王。遂奔爾朱榮，以為別將，隸天光征關中，以功為渭州刺史。



 侯
 莫陳悅之殺賀拔岳也，周文帝率岳所部還，共圖悅。元時助悅，悅走，元收其眾，入據秦州，為周攻圍，苦戰，結盟而罷。元既早被高祖知遇，兼其母兄在東，嘗有思歸之志，恒遣表疏，與高祖陰相往來。周文忌元智勇，知元懷貳，發兵攻之。



 元乃率所部發自渭州，西北渡烏蘭津。周文頻遣兵邀之，元戰必摧之。引軍歷河、源二州境，乃得東出。靈州刺史曹女婿劉豐與元深相交結，元因說豐以高祖英武非常，克成大業，豐自此便有委質
 之心，遂資遣元。元從靈州東北入雲州。高祖聞其來也，遣平陽守高嵩持金環一枚以賜元，并運資糧，遠遣候接。元至晉陽，引見執手，賜帛千匹並奴婢田宅。兄弟四人先在并州者，進官爵。元所部督將，皆賞以爵邑。封元縣公，除車騎大將軍。



 討西魏儀同金祚、皇甫智達於東雍，擒之。遷并州刺史。又與諸將征伐，頻有剋捷降下。天保初，封扶風王。頻從顯祖討山胡、茹茹，累有戰功。遷太師，薨。



 贈假黃鉞、太宰、錄尚書。元善於御眾，行軍用兵，務在
 持重，前後出征，未嘗負敗。及卒，朝廷深悼之。皇建初，配享世宗廟庭。



 劉豐，字豐生，普樂人也。有雄姿壯氣，果毅絕人，有口辯，好說兵事。破六韓拔陵之亂，豐以守城之功，除普樂太守。魏永安初，除靈州鎮城大都督。周文授以衛大將軍，豐不受，乃遣攻圍，不剋。豐遠慕高祖威德，乃率戶數萬來奔。高祖上豐為平西將軍、南汾州刺史。遂與諸將征討，平定寇亂。又從高祖破周文於河陰，豐功居多，高祖
 執手嗟賞。入為左衛將軍，出除殷州。



 王思政據長社，世宗命豐與清河王岳攻之。豐建水攻之策，遂遏洧水以灌之，水長，魚鱉皆游焉。九月至四月，城將陷。豐與行臺慕容紹宗見北有白氣同入船，忽有暴風從東北來，正晝昏暗，飛沙走礫，船纜忽絕，漂至城下。豐游水向土山，為浪所激，不時至，西人鉤之，並為敵人所害。豐壯勇善戰，為諸將所推。死之日，朝野駭惋。贈大司馬、司徒公、尚書令，謚曰忠。子曄嗣。



 破六韓常，字保年，附化人，匈奴單于之裔也。右谷蠡王潘六奚沒於魏，其子孫以潘六奚為氏，後人訛誤，以為破六韓。世領部落，其父孔雀，世襲酋長。孔雀少驍勇。時宗人拔陵為亂，以孔雀為大都督、司徒、平南王。孔雀率部下一萬人降於爾朱榮，詔加平北將軍、第一領民酋長，卒。常沉敏有膽略，善騎射，累遷平西將軍。高祖起義，常為附化守，與萬俟受洛干東歸，高祖嘉之，上為撫軍。與諸將征討，又從高祖攻擊諸寇，累遷車騎大將軍、開
 府，封平陽公，除洛州刺史。常啟世宗曰：「常自鎮河陽以來，頻出關口，太谷二道，北荊已北，洛州已南，所有要害，頗所知悉。而太谷南口去荊路踰一百，經赤工阪，是賊往還東西大道，中間曠絕一百五十里，賊之糧饟，唯經此路。愚謂於彼選形勝之處，營築城戍，安置士馬，截其遠還，自然不能更有行送。」世宗納其計，遣大司馬斛律金等築楊志、百家、呼延三鎮。常秩滿，還晉陽，拜太保、滄州刺史，卒。贈尚書令、司徒公、太傅、第一領民酋長，假王，
 謚曰忠武。



 金祚，字神敬，安定人也。性驍雄，尚氣任俠。魏正光中，隴右賊起，詔雍州刺史元猛討之，召募狼家，以為軍導，祚應選。以軍功累遷龍驤將軍、靈州刺史。



 高祖舉義，爾朱天光率關右之眾與仲遠等北抗義師。天光留祚東秦，總督三州，鎮靜二州。天光敗，歸高祖，除車騎大將軍。邙山之戰，以大都督從破西軍。祚除華州刺史，加開府儀同三司，別封臨濟縣子，卒。贈司空。



 韋子粲，字暉茂，京兆人。曾祖閬，魏咸陽守。父雋，都水使者。子粲仕郡功曹史，累遷為大行臺郎中，從爾朱天光平關右。孝武入關，以為南汾州刺史。神武命將出討，城陷，子弟俱破獲，送晉陽，蒙放免。以粲為並州長史，累遷豫州刺史，卒。初，子粲兄弟十三人，子侄親屬，闔門百口悉在西魏。以子粲陷城不能死難，多致誅滅，歸國獲存，唯與弟道諧二人而已。諧與粲俱入國。粲富貴之後，遂特棄道諧，令其異居，所得廩祿，略不相及，其不顧恩義
 如此。



\end{pinyinscope}